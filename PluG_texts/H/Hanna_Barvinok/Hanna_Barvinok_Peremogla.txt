Ганна Барвінок Перемогла (Оповідання з народних уст)
Батько милий, мати мила — 
Дружина милійша.
Народна пісня
I
Батько й мати любили мне, одиначку, вельми, а про те силували за вдівця, що він собі заможненький. А мені — як на чужі діти йти, так лучче три літа боліти… Набрались, бачте, вони біди в убожестві, то їм здавалось ніби в багатстві вся сила. Ні! ой ні! є сила й над великі достатки.
Мати — нехай царствує — і на розглядини до Грицька Шульги ходила, мов на по̀паску. Така думка, що мене се підохотить. Розписує було сердешна батькові, як сваха показувала повні засіки і кадовби з пашнею, і воли й корови, ще й велику ікону, блискучу з фольги що за покійницею взяв… Кумедія з ними! А все таки своєї дитини жаль. Мати бачить, що я не теє да з сватами й розійшлась. А тим часом у моєму о̀хманню супереки йде. Спізналась я з москалем Павлом. Наш таки селянин, та з москалів його на якийсь час до дому пущено.
Здатний був Павло москаль, на прозвище Жигимонт, горе тільки, що вбогий, як і ми. Ну, з пучок та з ручок і житимемо. Дарма, що москаль, а я о̀хмалася йти за йго. Дак мати ж на дорозі стоїть; а я матір любила так, що й тепер серце болить, як заспівають:
Мати ж наша мати!
Де нам тебе взяти?
Хиба ж тебе, мати,
Та й намалювати,
Намалюю матір
На покуті в хаті,
На божничок згляну, — 
Матір спогадаю;
Назад обернувся, — 
Слізьми обіллюся…
А пан-отець мій — нехай легко ікнеться — се був наш тихий янгол, що пролітав, мовляв, під мовчазну хвилину по хаті. Добре ж їм, що вони, хоч і вбогі були, та зпарувались, люблячись; а мені в то це за нелюба йти?
Мати, бувало, як не врадить нічого зо мною тими статками-маєтками да тією блискучою іконою, то верне знов до мого москалика: «Та він же, — каже, — до тебе й не горнеться».
Це коли б їм прилюдно горнувся! Що той за козак був би, щоб горнувся при батькові, або хоч при матері! Я при матері або при батькові і до танців, було, не пійду.
Мати собі міркувала, що як пійде на розглядини, що й своє мовляв, тягло, і велика ікона від покійної жінки дітям зосталась. То я й зо̀хмаюсь. А я знала, чого той Шульга Грицько з тією іконою, аршин завбільшки, носиться, мовляв би то: ось яка в мене жінка була краля, а твоя дочка — стареча дитина, та я не впосліджую, беру до дітей за няньку, а собі за служебку-господиню.
Мати ж, як спогадає що й сировотку по людях заробляла, то рада б мене й вічною попихачкою зробити. Раз пряла вовну в дяка, так росказувала, що дяк читав пряхам у книжці:
Кохайтеся, чернобриві,
Та не з москалями.
 — Так і надруковано — каже.
А я собі думаю:
Лучче мені, моя мати
Важкий камінь зняти,
Ані ж мені нелюбого
Соколом назвати.
Лучче мені круту гору,
Мати, розкопати,
Ані ж мені із нелюбим
Та вік вікувати.
Круту гору розкопаю, — 
Сяду відпочину,
А як піду за нелюба, — 
На віки загину.
Бач, доню, — було мати каже, — яка наша доля! Цілий вік б’ємось, працюємо, та не свої, чужі скрині сповняємо, не себе, чужих людей зодягаємо.
А мені наче хтось до вуха і до серця шепче: ти, Харитино, виплакала собі долю ще в зеленочку, під снопами на жнивах. Як батько-мати зажинали в Шеремета, да батько не догнав постаті, занедужав, а мати почала битись над ним, що та горлиця, то вона згадала про тебе тілько в вечірньому впрузі. І то вже тітка, вертаючись до дому вечерю варити, побачила, що на Шереметовій ниві нікого не видно, а колиска на катрязі висить, собаки пораються, і жень не пов’язана, покидана, гуком лежить, так підступила, стала кликати, щоб хтось озвавсь.
Батько в мене плохий такий, мов весняний вітрець, — мовчки робить по людях. Ні проп’є, ні прогайнує. Робить та й робить поки його снги. І я вдалась у батька. Не змагаюсь із матіррю, хоч що мені кажи, а все знаю і роблю собі мовчки. Не показую натури, а її в мене стільки, як у них обох, ще й з додатком.
Як бачилась, так і бачуся з Павлусем на вулиці, в старечі обляги.
 — Може, — каже, — ти мене й боїшся, що москаль, нероба? Ні, моя рибонько: тепер і на москаля стало краще. Як вислужусь, то вернусь таким хліборобом, як пійду. Теперь добре: годків чотирі послужиш та й до дому. І господарство не занепаде, і сам не одвикнеш од роботи. І ти, моя голубко, не занидієш, довго журячись. Се тільки мати твоя розлучниця наша. Хоч вона тобі й мати, а серце моє кипить проти неї. Коли б не ти, я б і на стару зняв руки.
 — Павлусечку! що се ти кажеш?
 — Те кажу, що як де зустріне, то й одвернеться, мов од душогуба. Вона тебе випихає на троє дітей, аби не за мене. Не йди: благаю тебе, сестро моя Харитино, не йди, моя ти матусю рідненька, за вдівця!
Бо удівець — не молодець:
Всі норови знає — 
Ой він твою русу косу
Під ноги зобгає
Ой він твоє біле лице
Із своїм зрівняє.
Серденько, зіронько моя вечірняя!...
Тай пригорне, та й поцілує, мов огнем тебе пройме. Сам гарнюсінький же, як линок. А я мов та в’яла трава підкошена. Я боюсь йому й виявити, як вельми люблю його, як у мене серце болить од материного докору москалем. А мені вже двадцять один пішов: уже старою дівчиною взивають. Товаришки мої давно повиходили заміж, а мене старости кидають на висадки.
А тут пробили в барабан. Ідуть у поход москалі, наші селяне. Боже! все не легшає. Чи всі йдуть, чи не всі, нічого не казав Павлусь. Млію та млію!
А мати знов:
«Кохайтеся, чернобриві,
Та не з москалями…
Москаль любить жартуючи,
Жартуючи й кине…»
Сказано, так і проймає моє серце.
Хиба ж він жартує? хиба він одсахнувсь од мене, чи що? А що — думала я собі інколи, — а що, як і справді він мене забуде в тій Московщині? Я вже ні за кого не пійду, ні за кого! І хрест на себе положила, і поклон ударила, і землі грудочку ззіла.
Плачу, зайшовши за комору, стоя. Сама собі домислююсь що мені робити; нікого в мене нема, кому душу свою відкрити. Товаришкам правди не кажу, бо їм «наступив уже чорний віл на ногу»… Ну, що? — думаю. Мені теперь двадцять і один рік, а через чотирі роки він і вернеться, то мені буде і двадцять п’ять. А тим часом забуде мене. Ще ж я зжурюсь без нього, то здаватимусь тридцятоліткою. Чи любитиме ві мене так, як я його, поки мого тху любитиму? Хто любить по мойому? Може я одна й є така на світі: і найщасливша і найбідолашнійша своїм коханнєм. А може ще й оженившись там вернеться. Як моє серце не розірветься і від самої думки про се!
Трушусь, як у лихоманці. Треба собі якось раду дати. Треба мені зорнути з моїх думок, як із морської безодні… О! лучче б я його не знала! Лучче б я не знала кохання! Він мене забуде, насміється з мене. Світ широкий, — знайде собі. Як пійде з села, так і закриється плечима й очима.
Саме тоді прийшли цигане, набиваються ворожити. «Вродлива та щаслива!» Я й бачу, яку вони правду кажуть. Дала їм одчіпного четверо яєць та й одпровадила, щоб не глузували. А тоді й жаль мене взяв: нехай би поворожили! може б і причарували, бо вони чари знають. Є й пісня про циганку ворожку.
 
II
Хвалилась матері тітка, що в неї цигане курку вкрали. «Шатром стоять, каже, за селом. Циганчата бігають голі й голодні. Оступлять, каже, і всього просять, а як смерком, то й обдеруть».
Я думаю собі: «Побіжу до циган над вечір! До Ївги занесу гребінь, мов на попрядки, а Ївзі скажу, що пійду до тітки, та навпростець до шатра, а вертаючись, і до тітки на хвилину».
По сій думці, увечері за гребінь, за паляницю та під полу, — тільки й була. Покинула в Ївги мички, побігла яко мога селом. І страх, і сором. Се мов про мене співано:
Ой біжіть, біжіть та дивчиночка,
А як рибонька вьється,
Ой оглянешся та позад себе –
Уся челядь сміється.
Не чула я землі під собою. Несла мене наче не моя сила. Собака мене злапав на запасчину, добре пошматував. Одбивалась, махаючи паляницею, — трохи не вихопив. А тут хмара насупилась, і зразу така темрява! Мчить мене не своя сила полем по ріллі, по баюрах; біжу, мов той чорт, що втік із панщини. Аж умокріла. Втерла піт, гляну, — горить огнище, світяться очі циганські круг багаття, біліють зуби, голі діти скачуть халяндри. І страшні й гарні якісь, кучеряві, веселі. Хапають мене за хустку, за рукав, — як не розірвуть. Моя знайома циганка пекла в пепелі яйця. Вона мене оборонила. Трушусь, і мов співає в мені щось:
Ой циганонько та воріженько
Вчини мою волю
Ой причаруй та козаченька
А щоб жив зі мною!
І справді мов се про мене проложено:
Ой циганонько та воріженька
Мою волю вволила,
Ой одрізала да русой коси
Та мене й підкурила.
Як підкурила, тоді каже: «він буде під конем, та встане і з тобою на рушничку стане».
Мені полегшало. Бігом кинулась я в темряву від багаття. Тепер треба б тричі збрехати: і Ївзі, і тітці, і дома. Як вернулась уже батько й мати обляглися. Думали, що я й заночую на попрядках. Не спиться мені: завтра Павлусеві похід. Лежу, верчусь… коли се — стукає. Сеж його постук! А він, як сватавсь, тільки й нога його була в нас у хаті. Зхопилась, вискочила на задвірок, — уже рання зоря зоряє.
Питає в мене: «Чого ти така мучена, мов із хреста знята?».
 — Так, — кажу, — так нам судилось.
 — Молимось — каже — Богові — все буде гаразд. Не забуду тебе ні для царівни, ні для королівни.
 — Оце ж мабуть вони, циганські чари, — шепнуло мені в серці. Я й ожила. Попрощались ми щиро, і пійшов од мене.
Тоді вже взяла мене така думка: мати підожде та побачивши, що я вперлась, та й з літ уже вихожу, то й не буде мене неволити, оддасть мене за москаля, як вернеться. Бо я твердо сказала, що лучче мені шматок хліба в пісок умочати, ніж за нелюба йти. Хоч прикопайте, кажу, мене, а не буде ні по чийому.
Тільки ж не так воно сталось, як ждалось. Мати знов за своє: що які москалі негарні люде, аби вийшли з села, так і позабули про своїх дівчат. Ледарі мовляв, гультяї. А батько й собі озвався: «Про тебе пійде недобра луна між людьми».
Я мовчу. Що мені казати?
 
ІІІ
Упливло три місяці. Так, сяк прожилось. Треба ж на моє горе божевільній сові прилетіти на уздвір’є. Кричить та кричить.
Се не перед добром, — мати каже, — се якась дівка приведе дитину.
Днів через три знов чую те слово, і на мене мати якось приглядається, наче щось випитує німо. Бачу батько й мати невпокійні зробились. То було батько тихий, тихий, а тепер мені промитої води нема ні від матері, ні від батька.
А сова кричить, як єсть, у день. І люде ввійдуть у хату: «Се якась дівка знайде дитину».
Нуджу я світом. Уже четвертий місяць, а про Павлуся ніякої звістки. Може вбито, може вмер. Та й до кого б він писав листи. Сирота, родичі далекі, раді, що збулись убогого москалика.
Нема мені життя на світі. Думаю собі: «зійду з сього села!» Саме ж тоді з другого кутка люде на Дін ішли. Спершу думала: «пійду де наймуся»; а потім: «ні! далій, далій від дому!»
Надумавшись, наплакавшись, не сказавши ні батькові, ні матері, побігла чим дуж на той куток і впросила чоловіка мене приняти до своєї валки. Пришла до дому, де яку шустелину свою зв’язала в оклуночок, назапасила сухарів і однесла до того чоловіка. Усе треба було вигадать, щоб ні батько, ні мати не спостерегли. Та мати прочула якось, кинулась та й узяла під замок оклуночок з сухарями.
Ще більших завдала матері думок моя мандрівка.
 — Душа моя, — каже, — чула, що москаль насміється й покине. Тепер я бачу його наругу над убогою хатою.
А батько й собі за нею руч тягне. «Я перший, — каже, — постеріг прокляту сову, та мовчав, стиснувши серце. Насміявся песький син із нашої хати, та ще й тебе жене від нас геть».
Мати аж тужить, наче по мертвій по мені: «дочко моя, безталанночко!»
Тут родилася, тут хрестилася,
А в чужу сторону знадобилася!
Чужа сторона без вітру шумить,
Чужий батько-мати й не б’є, та болить.
Своя сторона од вітру шумить,
Що свій батько-мати й поб’є — не болить.
 — Ви, мамо, — кажу, — своїми вигадками й батька засмучуєте; мене й його зплямували, і рідна дитина вам уже зневірилась. Я мушу пійти на Дін, щоб ви трохи прозріли. Чи тут заробити, чи там, — усе один хліб.
 — Нам — каже — дочко, не так на тебе, як на того невірного москаля жаль.
А батько: «Лучче було ганьби не давати Грицькові; зради не було б, сорома. Поганий тобі Грицько, на все село господарь! Важкі чужі діти! Вони б у тебе хліба не просили. Пішла ж твоя товаришка Гапка за Грицька та й живе собі співаючи і чужі діти до неї купляться. Бог дасть появити дитину — готові няньки.
Боже! Коли б хто, а то се батько говорить. Так мене вщемив, що й хата мені ненавидна стала, не про богів кажучи. Усе та сова наробила.
Наважилас йти на Дін. Знов позбирала все, що мені треба, і дві пари постоликів розгорила, тай однесла до сусід. Батько з людьми поїхав на луку по сіно Шереметові, мати до церкви пійшла. Я нашвидку витопила хату, убралась у постоли, зап’ялась білою хустиною, поцілувала на божнику боги, пішла не озираючись горо̀дами, щоб ні з ким не зустрітись.
За селом дожидали мене. Людей на зеленому полі як мгли: провожають своїх родичів. Розкидано всякі недоїдки, валяються в пляшках недопивки. Інші рушили ї з колисками, не то з малечою. Одно хлоп’я, ще безштанько, знай верталось додому, кричучи: «А до баби, а до баби!» Собаки попід возами молотили хвостами.
І пес тут неодинокий, тільки я сама-самісінька. Жаль мені й батька й матері. Не хотіла гнівати їх, та сова їх підняла на мене.
Інші зовсім повибірались на Донщину, попродавши хати й городи. Люде чаркували, плакали, обнімались, я не плакала, та мов крізь землю йшла. Аж чую: «Рушаймо!».
Перехрестились, ударили по три поклони, дивлячись на святу церкву, і пійшли — хто піхом, хто возом. До мене з села долітав голос: «Дочко моя, безталанночко!»… Коли б не стидно, вернулась би. Аж тут склавсь у нашій валці клопіт: хлопчик той, що кричав «до баби», чкурнув до села, аж курява знялась. Батько побіг нагонця, піймав за поясину да й прип’яв до учкура лабуряку, що не хотів сидіти з батьком-матір’ю в Донщіні, а вертавсь до сліпої бабусі, та ще й нерідної.
 
IV
Здалась мені Донщина гарною, як прийшли до села. Народ показний, гамаликуватий, хати порядні, церкви блискучі. До кого ж мені тут по роботу вдатись? — думаю. — Аж ось один з наших селян давай мене за свого небожа донця сватати, що вже давно осівся з його сестрою; та заробляла в Донщині, та й пару їй Бог послав.
 — Іди, Харитино, за мого небожа. Се тобі не Грицько Шульга: парубок, та ще й уродливий. Одинчик у батька-матері, а його батько у три плуги оре.
 — Ні, — кажу, — я тут не хочу йти заміж.
 — Не хочеш? Та ж відсіль хиба яка послідуща дівка вертається додому. Чи вже ж там лучче в тій похилій хаті жити, ані ж тут за багатиря пійти?
 — Не кажіть мені, дядьку, про се, не жартуйте! без батька, без матері не пійду.
Тепер, дак і батько й мати мені здались.
 — Ти ж за Грицька не пійшла, а як вони сього бажали!
 — Дак що ж? Не пійшла — то інша річ. Та я про се не думаю, дядьку.
 — Ти, каже, — крадькома від них і на Дін чухраєш.
 — І то річ інша. Та чо се ви, дядьку, причепились, як реп’ях до кожуха? Мов про свого сина хлопочетесь.
 — Того хлопочусь, Харитино, що ти в нас робітниця на все село. Хиба ж не правда сьому, що ти, нажавши п’ять полукінків, хвалилась матері: я б, мамо, й шостого нажала, та боюсь, щоб люде не завидували, — га?
 — Я без їх волі не одружусь і з тим, кого кохатиму.
 — А як побачиш мого небожа, що за козак, то може й одружишся. Я заведу тебе до них, однак ти тут нікого не знаєш.
 — І не пійду, дядьку, і не заводьте, — відказала так, та й сховалась між люде, що йшли купою.
От, — думаю собі, — тільки два тиждні, як із домівки, а вже й накльовується халепа. Почалось із петрівського дня, то й буде до спасівки.
Здається б, на мене й дивитись гидко, так за дорогу припала пилом, обносилась, обтопталась. Руб’є так на мені й труситься. Тимениці повно й на шиї й на руках; ноги попухли. А не жалкую що пійшла з дому хоч і гірко, хоч і чудно між чужими людьми, що всяке хоче з тебе скористуватись.
Село тяглось без кінця. Не так, як у нас густо, а розкидані геть по степу. Наші селяне розходились по родичах та по хазяїнах; я ж, боячись, щоб мене не сватано, да в таке вбрела, що ледві за рік вирнула, а як, дак ось як.
Іде якась жінка не з нашої валки. Я питаю: «Де б мені, тітко, тут нанятись?»
Вона зраділа: «Ось я тебе одведу. О тут із наших заможня козачка, оре восьмериками. Багацько в неї косарів, женців становиться, басаринок одробляють, дак вона сама з дочкою коло печі не справиться».
Привела мене до багатирки. Я зараз і нанялась. Як поставили коло діжі, дак я цілий рік і не вилазила. Літом одні робітники, а зімою інші, — молотники, стадники. Тричі на день пекла хліб з трьоїпудової діжи. Одні зійшла, саджаю, другу замішую, третю розчиняю. Тут хліб постиг, виймаю, а в другій діжі вистиг, — саджаю, а третя вже на поготові рушає. Так три діжі й стоять рядком, як москалі. Було, хлібами столи й лавки так і вкладу. За рік постирала нігті на пучках, що тільки живе м’ясо лишила. Тяжко працювала. Думаю: «Зароблю грошей, то батькові-матері запоможу в їх старощах, а то подушники уже, може, там і вікна повидирали. Усе в нас старе: окукоблю їх».
Мені добре й заплатили, тільки несила вже була і другий рік зоставатись. Нанялась до іншого хазяїна. Уже два з половиною роки з своїми не бачилась. А з людьми, що зо мною поприходили, інколи бачилась на поседеньках.
В сього хазяїна було мені незгірш. Вже незабаром півтора року, як я в нього. Дотягну до двох, та й вернусь із людьми до дому. Може сова перекричала вже своє віщуваннє, а батько й мати зоспокоїлись трохи тим часом.
Перебула я на Дону всього. Трохи була не вскочила і в велику напасть: мало за злодійку не посчитали. Да хлопець мене визволив. Служив зо мною вкупі наймит Хведір Кандзюбенко, з нашої таки сторони, тільки сирота, безхатник і безрідник. Добре він мені і надокучив, та, спасибі, визволив. А як надокучив? ось як. Горнеться до мене, та й горнеться — хоч не словами, дак ділом. Я й бачу що воно є: здурів парубок, закохався. Я ж йогму й словом і ділом кажу: «одчепись». Хлопець гарний, хоч із лиц води напийся; а що сирота він такий, — дак я йому сорочку виперу і добрим словом розважу. То й він же, слухайте, став мені в великій пригоді. Не дурно кажуть старі люде, що і в пеклі треба запобігати собі приятеля. Там сова, а тут поросята. Хоч з мосту в воду! Тепер слухайте.
Не було в нас на Дону вечорниць, досвіток, а так було, зходимось гуляти, умовившись, який день, і вечерю варимо. Приходять іноді й молодиці з чоловіками, аби з земляками побачитись, про свою сторону поговорити. Погуляємо, погуторимо, посумуємо, от нудьга трохи від серця й відляже.
Під той же то час у моєї господині та й сталася шкода: десь поросята зникають. Що-дня, та й нема, та й нема одного. От лиха година! хтось насміявсь із мене. Люде говорять: «Харитинин глек розбився». От недобуду другого году! Їсть мене господиня, як іржа залізо, за ті поросята. Так мене зганила, що чистійш на землі, ніж на мені: «Се ти носиш та комусь оддаєш поросята: що дня недостача!»
Було се в-осени. Загнала в клуню поросючку і восьмеро поросят. Там і житцем їх сушеним підгодовуємо. На ніч погодуємо житом, зачиняємо гарненько клуню, а вранці встаємо, — одного й нема. А були одно в одно, такі ло̀венькі!
 — Се ти носиш на складчину!
 — Коли, — кажу, — ви так думаєте, я не ходитиму на ті вечорниці.
А порося знов десь ділось.
 — Ти велиш комусь одбірати!
 — То замкніте клуню!
Замкнули.
От Хведір, той безрідник, безхатник, і каже господині:
 — Зховаюсь я в клуні та пристережу.
А вже погана луна пійшла про мене! «Розбився Харитинин глек» та й годі! Легко слухати? Хто мене не взнав, той і віри доймав. А свої мене знали, що я б швидче попросила, або з голоду вмерла, а чужого не зайняла б. Ну, хто ж се викрадає?
От засів Хведір у клуні. А в воротях у низу дощечка проломана! Сидить мій Хведір, аж приходить, — хто б ви думали? — вовк! Прийшов усунув у діру морду та й свистить. А свині вельми розумні. Зараз почувши, поросючка в куток — рох, рох, рох! А поросята собі — куві, куві! От вовк повернувсь другим боком, усунув хвоста в ту проломину та ляп, ляп хвостом, наче поросят кличуть, як жита дають да кажуть: ць-ць, ць-ць. Він ляп, ляп, поросята до дверей, а свиня: рох, рох! Хведір вовка за хвоста да у бік звернув і держить скільки мочи. Той рвався, рвався, не тільки хвоста і… заду одбувсь, та відбіг із пів гоней та й здох.
Тоді вже й хазяйка каже: «Ти мені вибач, Харитино. Мені й тяжко було про тебе так негарно думати. Я про перше порося й промовчала, жаліючи тебе, а як же більше терпіти! Коли б не Хведір, ти б у нас пішла за злодійку. Повиняюсь перед тобою: так би вклепалась! Спасибі й тобі, Хведоре, що дознав правди!» Та взяла сувій іванівського полотна й одрізала мені на додільну сорочку.
От як підпарубочий на чужій чужині при надобі послужив мені! А то хоч утопись. Без слави б слави достала. І я ж його всяк було підохочую добре й вірно служити. — «Се ніколи не пропаде: що Бог, а що й люде завважуть». Він засмутує, робота йому остине, а я його й знов заохочу. То звеселю як небудь. А часто в мене самої так гірко на душі, так би рада, щоб мене хто підвеселив, та мої думки таємничі.
На його руках доволі скоту було. Любив божу скотину. Росказує, бувало, про воли та корови, мов про малюваннє яке. Пасе на зорі та й не надивиться, як по блискучій, яскравій росі від них лягає тінь, а кругом степове птаство червону зорю вітає; як його крутороги в туманах поринають, як вони на ревищі під самі хмари куряву збивають, риком своїм вовки по комишах лякають. Втішався, мов дитина, й тим, як добрий воляка язиком, мов серпом, траву під зуби захоплює, як ремигає, як весело до пастуха озветься. Зімою вже ніхто над його скотини не догледить. Як підвеселю, то далеко поза кошарою чути: «Сюди, Сороко! А де ж се Шпак? Гей до води! гей, гей! А ти, Соловей? куди Мурло? куди Козо? чого се козирок підняв? Не розкидай харчі: зіма велика, все переїсть. Гей до сіна, гей, Ласію! гей, Головко! Їжте, їжте на здоров’є».
Тим часом так ув’язавсь до мене, як липчиця.
 — Не дурій, — кажу йому, — Хведоре, не пійду за тебе. Я заручена.
 — О, бодай мені, — каже, — оглохнути. Не хочу сього чути й знати. Коли б побачив твого зарученого, я вбив би його, як вовка
 — Тоді б, — кажу, — ти мені був би такий любий, як кішці табака. Не жартуй словом, не кажи сього: гріх! Ну, чого корчишся, мов шкурат на огні? Поміркуй сам. Ти сирота, нетяга, наймитуєш з біди, як і я. От, у чому мене запоможеш, і запоміг уже, — а я тебе запомагатиму на чужині, то й добре нам буде. Ти мені казав не раз, що ти сирота, що ти ласки матері не дізнав і що тебе ні одна дівчина при твоїх злиднях не полюбила і що я тебе розважала, напучала, як рідна мати, радила тобі служити та збірати копійку до копійки. Ти ще молода дитина; тобі тільки дев’ятнадцятий пійшов. Ще годів п’ять пороби, тоді й сам порозумнішаєш; а тепер слухай мене, — кажу тобі твердо.
А в нього дурного — молодого, не така думка. Він рад мене за себе взяти, що в матірки б йому годилась. Як добуду другого году, то вже мені пійде двадцять п’ятий. Ото ж напучаю його, учу його, а з тих річей дурних регочуся. А як інколи росерджуся, мовчу цілу днину, то він так і впадає, треться коло мене, мов коло матері. Я й одсержусь. І любив, і боявся мене.
Сім неділь не добула до другого року, як прийшов до мене тяжкий лист од батька, що мати вже одійшла на Божу дорогу, на спочивок.
Ударила я себе в груди, плакала, тужила: — уже ж я тебе, моя рідна, та й не побачу! Уже ж тебе, моє сонечко, та й хмарами заволокло! Все потемніло і поніміло навкруги, кує по тобі зозуленька — рідна твоя дитина, да й та на чужині. Сумує по тобі чорний орел, батенько мій рідний один — одиниця на світі!
Убралась я в дорогу. Тільки й пішло зо мною двоє з нашого села. Хведір провів мене трохи за село. Плакав як по матері, приговорюючи:
«Була в мене дівчинонька,
Як мати рідненька:
Була в мене сорочечка
Що-тижня біленька».
Далій каже: «Пійшов би я, Харитино, твоїм слідом, як вірний пес, та мушу году добути, не розорю господарства, де їв насущний хліб. А добувши году, прибуду до вас на село. Дарма, що ти одружишся! служитиму й тобі, і твоєму судженому довіку».
Прийшла я до дому, або, лучче сказати, прибігла. Не чорного орла побачила дома: посивів і побілів, як зіма, батько з великої туги. Зовсім знемігся на силах; не мав снаги й себе самого кукобити. Сорочку аби ях сухоперну сполосне, а печі, то й не топить. Так на чужій роботі день у день і бідує з чужим хлібом. Тільки в неділю прикине трохи, що б який буханець ізпекти, юшки зварити.
А про Павла нема й чутки. Як водою змило. Уже четвертий рік кінчається. Де хто з того полку й повертались, чутно, по чужих селах. Казала циганка, що буде під конем: отсе ж воно й єсть! Чи встане ж то, чи буде моїм? Коли б устав, як би йому не подати нам якої звістки? Коли б думав на рушнику зо мной стояти, так боявся б, щоб я з іншим не стояла, остерегав би мене, благав би мене. Ні, або нема його на світі, або ще гірш, ніж би вмер… Як, се я буду смерти йому бажати? Ой, Боженьку мій! Нехай буде й не мій, нехай довіку не побачу його, аби я знала, що він живий, здоровий. Пригледівши батькових старощів, пійду в черниці, замуруюсь по шию, не їстиму не питиму, все Бога за щастя молитиму.
Оттак я сумувала. Сумно було в нас у хаті, мов у домовині. Батько мов з того сіту вернувся, щоб тільки зо мною побачитись, я — мов на той світ збіраюсь до матері провожать його.
А та сова таки прорекла правду, тільки не про мене. Побігла я до своєї подруги Ївги, аж у неї вже дівчинка по хаті бігає: накритка! Мале шерепеня при землі не знать, а вже в мачках: бо й мати була чепуруха: що-дня, було, свіжий віночок, поки не втеряла рутвяний. Зробило собі мале запащину с лопуху, походжає кружка і приспівує: «Король по городу ходить, дівочок вибірає».
Нарікала бідолашня Ївга на свого москаля тяжко. Любив москаль жартуючи, жартуючи й кинув.
А мій? А мій? Затого сивий волос проб’ється. Яка я стара стала! Кого я дожидаюсь? кого сподіваюсь? Уже ті чотирі годи давно вплили; а казав же: «вернусь до тебе»… Посивію, не дождусь!
Хата наша похилилась, наче хліба просить. Ще зіму як спустити, то й рачки б стояла б. Батько хоч і взяв у лисиці, дак облупилася ж кругом, обпала. Ні за що й обмазати йому. А я все гроші дбала, необачна. Чи не лучче б же частками через людей пересилати? Ні, сама хотіла ними орудувати, хотіла свого доказати, все перемогти… от і перемогла, що матір на той світ загнала, батька до злиднів довела, до остатнього впаду! Міри не знала в гордощах, що ось я то! За се ж мене доля й карає. Як я з отцем-матір’ю, так Павло зо мною виробляв — за чотири годи звістки не дав. Пійду в черниці, вморю себе голодом, присвячусь молитвами. Нехай павутинка моя, тінь моя легесенька на небеса до Бога вознесеться. Там побачу праведними отця-матір, там укупі простимо Павла за його зраду, та й відмолимо в Бога гріх його непрощений.
Похилилась наша хата, завоняла пусткою через мої гордощі. Я з каяття стіни облуплені їй цілувала, а тепер Ївгу бідолашку прохала — допомогти мені кругом хату, і знадвору й з середини, обмазати.
Піднялась охочим серцем Ївга до підпомоги. Найняла я в людей воликів, навозили з батьком глини, з Ївгою обмазали хату, зчепурили так, як молоду. Вона, мов жива людина, якось випростувалась, усім навдивовижу. Новенькі вікна в базарі покупили, червоною глиною пообводили. Позирала хата на світ молодицею. Я принесла до дому грошей над сотню: було чим орудувати. У сінях і в хаті повисипали, повигладжували. Купила дві копи кулів. Батько, де текло, кришу поладив, а то хоть би й рад був поладити, так треба йти на чужу роботу, бо нічого буде їсти. До чого б і доходився, коли б не мої гроші.
Поховавши матір, батько зовсім опустив берега. Тепер люде йдуть да показують на хату: «Чи давно, — кажуть, — рачки стояла? А як випросталась! Оце вже на порозі Покрова, старости ходитимуть, дак Харитина старається. Полатала свої злидні, то вже надить стара дівка молодих парубків до залицання».
А я для батька старалась. Получчало мені на світі, що батько голову підняв. Я з Дону пару сорочок йому мережаних принесла. (Пошила з того полотна, що подаровано мені на додільну сорочку). Походжає він у мене коло хати, мов той білий голубь волохатий.
Де-які люде йдуть улицею (не без ворогів і в нас: се вже родиці Грицькови Шульжини) та й кажуть против нашої хати: «Де ви, злидні, були, що губи надули?»
Не дивно се тому, хто поблукав по світу да попоїв із чужих печей хліба. Ще й нам би то надувати губи! Я хоч і весело розмовляю з батьком, сміюсь очима і устами, а в серденьку журюся журно. Дурні були цигане: що вони мені навіщували! Моє дівуваннє піною збігло!
Тим часом старости справді до нас із «законними речами» навідуються. «Ся, мовляв, і без волів хліба заробить і сій чуже поле жита вродить: по п’ять полукіпків у день ставляє. Та й Донщина про неї доброї слави повна. Хазяйни за село й проводжали, хазяйська дітвора за нею, мов за матіррю, плакала». Так то в світі: хто нас у вічі зневажає, а хто за очі до неба вихваляє.
Лицялись до мене заможні женихи, що наймитів і наймичок держали; лицялись і вдівці під сивим усом, і молодики такі, що, мовляв, усочок — як той колосочок. Ївга мене підмовляла: вона ж на се проречиста. А я: «не пійду, не пійду ні за кого!»
Старости гніваються, питають у батька:
 — Дак не оддасте? на висадки держатимеш?
 — Не мені її неволити, — висказує батько, — буде вже з мене.
Другі прийдуть: «нехай вона тобі посивіє!» та аж із луток глина сиплеться, як ляснуть дверима.
Ми з Ївгою сидимо, прядемо. Вона до мене, як до сестри прихилялась у своїм горі. Я й придку собі і їй купила. Батько наші пісні стиха кахикуючи слухає. Я про його старий шлунок держу на полиці звіробоївку. Що-дня по чарочці до обіду і до вечері підношу. Помічаю радіючи, що й краска трохи в лице йому вступила. Лице кругом облямоване кучерявоюю білою чуприною да хвилястою бородою; очиці світяться, мов те вечірнє сонечко, а по щоках і навіть по чолу якийсь молодий рум’янець розливається. Веселиться мною, що я така перед ним весела та співуча: не знає, що там у серці в мене діється. Тільки бідолашня подруга Ївга знала.
Цілу зіму ми пряли. Добру основу виткали. Ївга заробила в мене грошенят на байбарак ік Великодню. Уже й весна. Потягли рядком качки, журавлі… Тут і мій журавель подав з далека голос. Родичі Павлови здобули від нього лист, що незабаром буде, тільки чи з жінкою, чи сам — неказали.
 
VI
Так як трясця мене трясе. Зійшов у муках тиждень, — нема його. Минає другий… Да чого я дожидаюся? кого визираю? проти кого вибігаю? одже ж Ївгу покинув зрадник, а мені чого сподіватись, старій дівці, що на висадки зісталась батькові? Не впиню своїх гірких, мов горох сиплються. Четвертий тиждень уже, як подав звістку, та й замовк: що йому рупить?
Пійду до церкви разважу себе святими співами да словесами. А може в бабинці й прочую що про нього. Пійду рано до служби, попереджуючи, й скликанчик. Прийшла. Люде про Павла як раз таке гуторять, як у мене на душі. Горенько моє! Хоч і не прописав, да була така чутка, що прибуде з жінкою. Сестра його в других орудувала тут його частиною города вкупі з своєю, то будуть, мовляли люде, ділитись, та хоче хату собі ставляти. Що їм? Сестра на друге село заміж пішла, а тут хата батьківська трухлобока лежить. Він сам собі з жінкою тут і житиме, а її частину оплачуватиме, а може й одкупить.
Одна молодиця каже: «Де там? не такі гольтяпаки як Жигимонтенко Павло, сплачують родичам. Хиба за жінкою що взяв».
А взяв таки, взяв, — каже старенька баба. — Дочку якогось кожум’яки висватав, дак гаман добрий до дому з жінкою везе, та й кожум’яка, здавши синам ремество, за душею не малу копійку має.
Ще одна додала: — Молодосеньку взяв, з лиця гарну, бо й сам — як мальований.
 — У кожум’яки? озвався тут хрипкий голос Хіврин, Бовкалихи Хіврі, що з шинку не вилазить, як чоловіка та старшого сина за крадіж у ко̀зу посаджено.
Хто видав кожум’яку? — перехриста! Нашого Хаїма брат вихрестивсь із жінкою й дочкою, щоб можна шинкувати на своє ім’я, так Павло Жигимонтенко й підхопив грошовитку вихрестку.
 — Що ти провадиш, Хівре? — перепинило їй разом двоє. — Чула, що дзвонять, да не знаєш, у якій церкві. То ж Ївжин москаль оженивсь із жидівкою вихресткою.
 — Да хай їм халепа! — завершила бабуся. — Ось уже до Божого дому скликанчик кличе, а ви тут кат-зна про що мов у всі дзвони дзвоните, ще й мене довели до гріха. Кажу вам, що везе на батьківщину багату кожум’яківну і скупердяку тестя. Як помре, дак знатимете тоді, як пійде Жигимонтенко вгору.
А я аж не встою. Притулилась до одвірка. Слухаю, як мене на смерть присуджують. Що ж? Раз чоловікові помірати. Хай уже доконають: тут і вмру, як не встою. Аж, спасибі, паламарь ударив зразу в усі дзвони. Люде посунули знадвору в церкву, понесло й мене, мов хвиля стеблину.
Зачалась Божа служба. Я зовсім забула, чи я в церкві, чи я дома. Мов учаділа. Свічок, свічок наставили! Мигтить ув очу, мов проміннє. Ладаном батюшка накадив, що й людей не пізнаєш, де хто. Наче тобі хмари перед очима. Не бачили люде гірких моїх. Не житиму тепер, а млітиму. А хоч би й побачив хто, то подумав би, що про матір згадала, бо я й до церкви прийшла не так-то убрана: чорна хустка прохороська приношена, свитинка біла, спідниця морозьова. Хоч із царевського ситцю я справила собі на Дону спідницю, як луччі думки були, да тепер про все байдуже: забула й про дві гарусеві хустки, що в нас тут і нема таких! мало не черницею вбралась. Правда, більш ні на що грошей і не тратила.
Тепер мені зісталось тільки батькових старощів доглядати. Не зацвів мій садочок, хоч і розвився… Там «Господи помилуй» на всю церкву гули, а в моїй божевільній голові розлягається пісня:
Не всі тії сади цвітуть,
Що весною розвиваються,
Не всі тії вінчаються,
Що вірнесенько кохаються…
А батюшка почитую да все кадить, да все кадить по церкві. Де й найменший образок висить, він і туди поклониться за кадильницею, держучи з під ризи ополоником руку та збіраючи проміж миром шажки. Дивлюсь на се і не розумію, що воно, і нащо воно. Наче я вже в труні, і руки так, як мертва, зложила. Далій зхаменулась: що се я роблю? не молюся! а трохи чи не співаю про своє горе в Божому дому… Гріх мені за се. Пійду, хоч свічечку перед богами поставлю да передам батюшці на молитви шажка, а перш од усього вдарю поклонів з п’ять за упокій матері.
Положила скількісь поклонів, поставила свічечку, повернулась до миру, шукаючи очима по церкві, де батюшчина кадильниця димує, аж Павло стоїть передо мною. Моє сонце вибилось із-за хмар: так мене й засліпило. Павло саме подав батюшці щось на молитви, і просто очима в очі дивиться на мене. Я й перше, б’ючи поклони, бачила якісь не селянські чоботи, та думала, що се киян який: бо в нас хиба не знаючи рядом який з жіноцтвом чоловік стане.
Зустрілись наші очі. Я — мов проти сонця похнюпилась, і зараз мене в серце гостро кольнуло: «де ж його жінка?» Повернулась до богів і стала зпереду. Оглянутись хотіла б, і не хочу. Що почну хреститься пучки мої тремтять, мов у старця, що на лірі грає. Держу хустину, і хустка ходора ходить. Мені здається, що всі люде дивляться на мене. Думаю собі: «коли б тільки батюшка став благословляти, то швидче пійду до дому, щоб і не бачити його жінки. Нехай живуть».
Так і зробила. Скоро батюшка вийшов на царські врата да почав проскурою народ обділяти, я миттю з церкви. Товпляться люде за проскурою, а я — боковими дверима на цвинтарь, а там і не огледілась, як на півдорозі опинилас.
Аж біжить на супроти Ївга, така червона, така весела: — пан-отець твій мене послав, щоб ти нікуди не заходила.
 — А що? хіба занедужав, крий Боже?
 — Ні, Павло вернувсь із полку, дак був у вас, гостинців наніс тобі повну торбу і ввечері, казав, старости пришле до тебе. Пійшов до церкви, щоб тебе побачити, бо каже, зараз поїду до сестри та до зятя, щоб сестра була свахою, а зять старостою.
Прилило мені до лиця, думала — згорю. Кинулась Ївзі на шию: — Ївгонько, моя квітонько! як я тебе люблю! — да тягну до себе, да цілую, і сама не знаю, що робити. Увесь світ би цілувала, обдаровувала.
Прибігла до дому, — батько, як сонечко. Подав мені торбину з гостинцями. «Я, — каже, — й не рушив без тебе. Чи бачила Павла?» — питає.
 — Ні, я втекла: думала, що він жонатий.
Сміється батько, як дитина. «А подивімося ж, що там у торбі».
Я розшила. І гріх трохи було, да кортіло. Доброго намиста достала з торбини аж десять разків, два разочки гранат, стрічок, скиндячок по три аршини — зеленої й червоної, — як папір лупотить, зелену запаску, гарусеву спідницю, хланелі шматок — видно, що на спідницю про зіму (з роду такої не носила), черевики з підківками…
Батько каже: «може й малі на твою ногу». А Ївга й горе своє забула в моїх радощах: — «та обуй бо, сестро, обуй!»
Обуваю, аж щось муляє. Подивилась — паперик, аж там бумажка з царицею, аж у сто карбованців.
Батько каже «Павло казав мені про царицю Катерину. Се тобі гостинець на те, щоб ти все к весіллю посправляла».
 — Що нам справляти? Горілка та м’ясива купити, та й годі. Аби людей одбути.
 — Еге, доню. Не годиться сіх грошей марно тратити. Тяжко він їх заробляв. Лучче їх оберни на господарство та подай частину на шпиталь. Нехай старці дякують Богові, що слобонив його від смерти. Бився Павло твій на війні з турчином і вбито під ним коня, лежав під конем, да таки вибравсь із-під коня, а в правій руці в нього бунчук турецький, не випустив і падаючи; аж тут настиг сам царь він і подав бунчук цареві. От як сі гроші заслужені, доню!
 — Чом же він, тату, не подав звістки за чотирі годи?
Батько всміхнувся: — Такий удавсь, як ти: або що здобути, або дома не бути. Не хотів злидні московські до дому нести, не хотів злидняму злиденну хату нашу підпирати. Таке його слово. Тепер він дякує Богові небесному, що наградив його царь за одвагу щедро. Завертали, каже, мене знов у службу, хотіли мене офицером зробити, а в мене думка яка була, така й зісталася. Бравий козак твій Павло, не Грицькові рівня.
Заходились ми бігати, купувати, заходились поратись, щоб старостів чесно прийняти. Осмерклось. Приїхали старости і молодий увійшов. Без сорома казка: не слізьми, квітками вітали мої очі, мої щоки. Вернулись до мене «молодощі-одрадощі». Старости поважно законні речі до батька промовляють, а він прожогом кинувся до мене, я кинулась до його. Прилюдно й не годилось би так, да п’ять років не бачились.
Не чули ми обоє, що вони там казали, як законні речі промовляли, не бачили, як і хліб на хліб обмінили. Я зхаменулась тільки, як старости гукнули: «А подай нам, дівонько води, побачимо твоєї ходи», сміючись з тих, що на висадки мене батькові покидали.
 — Може я й справді стара, — шепнула я Павлові, — може мене й не зхочеш?
А він мені шепче: — Коли б царь давав мені з під своєї поли князівну, або й королівну, то й вони не були б мені рівня з тобою.
Прочувши про наше весіллє, селяне аж руками зплеснули: «Стара дівка, на двадцяти п’ятому пійшла заміж та за якого козарлюгу! що йому сам царь кавалерію почепив, одставку дав і грошима обмислив!»
Інші ж кажут: «то не диво, що він її тоді любив, як Грицько Шульга до неї лицявся, а диво, що не забув, не зрадив».
Жінки ж додавали: — І вона ж йому ганьби не дала, додержала віри. Хіба мало, та й яких женихів на неї квапилось? Ні, за любого, за коханого пійшла. Оттак себе на висадки держи!
А я така щаслива, перещаслива була. І місяць мій, і зорі мої, все моє — мій Павлусь! Я все журилась та побивалась. Серце було в мене засмучене. Тепер тільки зрозуміла, мій Боже, що та любов зможе.
Павло батька мого шанував, наче свого рідного, дарма, що царя очима на вічі бачив, і що царь справді таки йому хрещика на грудях своєю рукою почепив і словом царським із ним перемовився, розпитуючи про його достатки й про домівку, повелів видати йому з казни на нове хазяйство аж п’ять сотень карбованців. Без батькової ради не починав Павло нічого.
Зараз покупили ми собі дві пари биків третяків і перший рік тільки ними втішалися, не орали. То ліщини привезуть, то глини, то до млина поїдуть. Другого ж року стали в людей з половини орати, а то й свого поля придбали. В нас і курочки й утята й поросята й корівка молошна, людям на вдивовижу.
Батько й унука маленького вже тішить, і до воликів носить, і гомонить із ним, мов із дорослим: «От як би баба твоя дожила до сього часу! От, як би побачила наших воликів та клуньку, повну збіжжя, та всього доброго в хаті в коморі! От би хто був щасливий! От би хто нами всіма веселився!»
А люде на все завидували, навіть, що я собі стала огрядна за Павлусем. Було чуємо: «Год уже замужем, а здорова й не злузнеться!»
Інші ж кажуть: — От Ївзі, дак і нема талану-долі. В Ївги й телиця і свиней двоє, було ж і ще де-що, та й зрадив москалик. А ся, дарма що злидні, а гордувала нашим парубоцтвом. От же й діждалась, та й якого! Чи вже йому заможнішої було не знайти? Де в нього очі були? Наче причарувала. А той невірник скоро з жінкою сюди буде. Чи весело Ївзі? Усе зійшло за куди й що!
Павло з батьком і городи й поле повиорюють; я коло дітей. Корова, свині, кури — все клопочусь. За то сухий кусок горла не дере і дійлива доволі. Тільки діти часто докучають. Сама й не вправлюсь. З першого году так і почала сіменитись із году на год. Що вже люде завидували! «Бач, яка господиня! Колись і сировотки своєї не було, а тепер і всього доброго в дворі і дітей повна хата».
Наймичку собі приняла, та й добра дівчина придалась. Вона в мене — як рідна дитина. Ми з нею все то коло дітей, то коло хазяйства кублимося. Се, кажу, моя права рука.
Ну, та де щастє, там і доля. Де-яких людей така заздрість брала, що горе та й годі! І чого б здається досадувати їм, що в нас усюди повно, усюди ладно? Краденого не було в нас із Павлом ні порошини, хоч він і вахмистром був у драгунах, і на його руках багацько було такого, чого не хотіли доглядати старші. Аби схотів, то і в них, і в москалів-товаришів нащипав би собі доволі. Ні, він тільки наградні гроші та подяку від старших приховував, то й назбірав, так як і я служачи, карбованців із сотню, а то вже царська милость його зразу на ноги поставила. Дак він же на турчина, мов на ведмедя, сам себе забувши, кинувся, руку йому відтяв, бунчука підхопив і поти одбивавсь, поки його вбитим конем навалено. Хиба ж се не сутяжна заслуга, як і моя? Нам обом хоч і перед Богом на суді стати — не страшно.
Досадно людям і те, що мій Павло не заспить, не спізниться з роботою, мов на царській службі, а в шинок і дороги не знає. Коли хто з родичів кликне: «Ходімо з нами, Павле, по вісьмушці в Іцька вип’ємо», він: «Спасибі, брате. Лучче зайди до мене, дак я тебе пошаную тією звіробоївкою, що від неї й наш старий помолодшав, потрошку що-дня вживаючи». Сими словами він їм ніби жар голову сипав: не любили його й родичі, не то що. «Гордує, кажуть, наш багатирь. Боїться й шага пропити».
Взяла злість і нашу шинкарку, товсту Хаїмову жінку, що тут ж близенько живе, а їй приходу мало. Чи христини, чи похристини, тільки людям почестку дасть, — або святки, чи пущаннє — смирно, без лишнього, одбуде, дарма що й було б з чого за боклаг оковитої заплатити. Ну, се вже річ певна, що шинкарі з таких людей не товщали б, коли б не чарували. Чарують усяким чортовиннєм і наші кабашники, а жидам і сам нечистий помагає.
Спіткала раз товстуха нашу наймичку та й питає:
 — Чи твій хазяїн одпочиває після обід?
А та каже: «не спить, а трохи з дітьми поваляється, з жінкою побалакає».
 — Хто йому ськає?
 — Як дитина спить, або в мене гуляє, дак сама присяде ськати, а як дитину годує, то мені звелить, дак я поськаю.
 — Слухай же, моя люба. Костюченко заставив мені жінчиного хрещика срібного. Ти сама його знаєш: старосвіцький, великий. А він ще ні однієї заставщини не викупив. І се ти знаєш. Того хрещика я тобі подарую, що за нього мені наші жидки-срібники два кербилів давали. А ти мені ось що зроби. Цуєс? Як будеш ськати, вирви мені одну волосину з голову в свого хазяїна.
Наймичка каже: «добре!», а потім як стала ськати, дак «цур їй, — каже, — тій невірі!» та й вирвала волосину з кожуха, що підстиляла моєму Павлові під голови, як ськався. — «Може ся товста ступа думає собі що наворожити; може чари які з тією волосиною зробить. На те вона шинкарка. Чимся ж то надить проклятуща людей до горілки, що п’ють, поки й з батьківщини поспиваються, от як і сей Костюченко, що взяв за себе попівну, та вже й її образи в срібних шатах попропивав».
Так думаючи і мені не призналась. Опісля вже росказувала. — «Стрівай же, гаспидська жидівко! я тебе на чисту воду виведу». От і однесла їй баранячу волосину, а та — звісно, жидівка — волосину вхопила, а старосвіцького хрещика не дала. — «Прибігла, — каже, Костюченкова жінка та й викупила. Та не зурись, моя хороса, а тобі п’ять кербилів заплацу, як роззивусь на гроси».
Що ж ви думаєте? Дивиться моя наймичка ввечері (сама вже нам росказувала), аж той кохуж, що лежав у Павла під головами, лізе, лізе з лави, спускається, спускається, додолу, та через поріг, та через дорогу навпростець до шинку. Вона так і похолоділа. Далій зхаменулась, кинулась нагонця, давай його хрестити! Тоді він годі лізти, лежить собі серед шляху і вона його й забрала.
От що вони роблять, сі шинкарі, на свою користь! Оце б мій Павло так і кис у горільці, як той Костюченко, коли б у моєї наймички Пазьки була нехристиянська душа. Ото б нашим завидникам була втіха. Та Бог одвернув од нас халепу.
Дак я подякувала ж я Пазьці добре. Той сирота Хведір, що звав мене матір’ю, справди своє слово. «Не хочу нігде служити, ні на готовому хлібі жити. Прийміте мене до себе без усього». Ми прийняли. Пазька його вподобала, а він вподобав Пазьку. Справили їм весіллє, та й живемо, хвалячи Бога, вкупі.