Праправнучка Баби Борця
Не травиця ноги спутала,
Не росиця очі вибила:
Спутало мене замужжячко,
Невірне моє подружжячко.
Пісня.
 
І
З сією дивною молодицею, поетом щоденного життя, спізналась я найпрозаїчніше. Дивну свою природу внаслідувала вона від поетичних предків, як про се гарно сама й оповідувала. Козачці Марусі Горбоносисі не пійшли в руку свині. Звелась вона з свиней. Була така на свині пошесть, на найкориснішу й найшкідливішу в сільському побуті животину. Ніяк Горбоносиха не спромоглася знов «убитись у свині». Та ще й закрутки покручено, — мабуть, на всяку тварь, щоб і хвоста в дворі не було.
Купувала Горбоносиха і поросят, і підсвинків, і поросючок, щоб розвести розумнішу і найдосаднішу, і користнішу, і шкідливішу, і приятнішу селянинові тварину, — ніяк не змогла.
А Горбоносиха знана на всьому селі, на Кукуріківці, праправнучка «Баби Борця», рівна вона первим хазяйкам не то що на своєму «кутку», Буряківці, та й по всій Кукуріківшині. І не скрасити їй свого подвір’я — і кому ж? їй! — поросятами, що ссуть огрядну поросючку, а вона розвалиться да тільки рох! рох! рох!, що в господині й серце росте. Гірко їй було знизитись перед людьми роду малого, недавнього, не такого «чесного», як вона вихваляється, що, мовляв: ми роду борецького.
От через сей то випадок я й спізналась із славетною сусідою, дарма, що від мого хутора до її воріт було аж дві верстви, коли не більш. А про мене, мушу сказати, лунала луна, що в мене купи, дак усе пійде в руку. І тим же то робом, через свиноту, що любить багно, побачила я перед собою вродливу, хоч і дуже бліду, молодицю. Руїна зниклої краси мене всюди чарує; а тут під мальовничою руїною знайшла я ще врйзну мойму серденькові семйову драму...
Дуже вподобала я Горбоносиху. Опісля ми були, сказати б так, приятельками.
Купила вона в мене поросючку, не торгувавшись, бо «торгуватись не годиться», коли купуєш на плід. Та в ту годину не спадало мені й на думку, що маю справу з праправнучкою знаної по всій кукуріківській околиці «Баби Борця».
 
 
II
Упливло півтора року. Після лютої зими настала добродійна весна. Усе в моєму хуторі ніжилося і раділо. Одного ранку сиджу я на подвір’ї. Собаки мої повивертались, гріються на сонечку, а то зразу посхоплювались і загавкали, мов на вовка або на «коробейника». Якась людина, зігнувшись під тяжкою торбою, бралась на перелаз у воротній хвірточці. Ми справді думали, що се странній цесарець, мовляли, австріяк. Аж ні! Розігнавши собак, дівчата мої побачили, що се знана всім, поважна кукуріківська господиня, Маруся Горбоносиха, роду давнього статечного, чесного, праправнучка Баби Борця.
 — Здорові були, баринечко! — так вона мене привітала.
 — Здорова й ти, Марусю!
 — З празником поздоровляю.
 — Який же сьогодні празник?
 — Як який? Ми з вами побачились, от і празник. Се ж лучче, ніж той казав: — Чому не орете? — Свято. — Яке свято? — Чересло й леміш ізнято.
Любила Горбоносиха шуткувати, не вважала на свої болести, що так виразно говорили в її мученім лиці, в карих, дуже блискучих очах, в чорних і низьких бровах. Тепер вона шуткувала, держачи на плечах таку вагу, що було б по силі й доброму парубкові. Се мене дуже вразило у хворої жінки. Двоє моїх дівчат миттю кинулись полегчити її.
 — Що се ти принесла мені таке важке? — спитала я.
 — Нехай вашим ворогам буде важко! — одказала праправнучка Баби Борця. — Се вам дві мірочки картопельки, а ось іще й хліб святий.
Тут вона дістала з-за пазухи паляницю, загорнуту в білу, як сніг, хустину.
 — Картоплі принесла я вам на розвод гарної, не було в нас ні в кого такої. Я здобула аж із Батурина, та й добрим людям наділила. Тепер дякують.
 — За що ж се така ласка?
 — Спасибі Богові та й вам, тепер у мене гуком свиней. Уже що правда, дак правда: не жалуєте, продаючи, ведуться добре.
 — Ми нічого не жалуєм, продаючи, — сказала я. — Сього в нас нема, щоб, даючи, жалувати. Дякуєм тобі з душі за добру пам’ять. Тільки, голубонько моя, нащо тобі таку вагу на своїх плечах носити? Хіба нікого послати?
 — Та й послати б знала кого. Що ж, коли самій схотілось подякувати? Воно ж бо так годиться: ви мене, бувайте здорові, настановили на свині!
 — На що ж було так багацько набирати? — допитувалась я. — Мені твоя дяка дорожча ’д гостинця.
 — Се я, баринечко моя, про свою честь, про свою статечність, не про що, дбаю. Уже коли ми борецького роду, дак не честь нам і не подоба абияк себе показати. Подумали б, що я скнарую. А хоч би й не подумали, то воно б вам так у руку не йшло. Казав же той святий, Бог його знає, який: коли даєш, дак давай повною жменею і повними пригорщами. Та признаюсь вам по правді, така в мене вдача змалку була, — і в мене, і в моєї матері, легко їй лежати, землю держати! Вона, було, нас, нехай у Господа Бога царствує, ось як навчає. Нехай поти палає, поки горить, щоб не курило, тільки горіло. І здоров’я вже першого нема, а взяти на плечі мірочку мені якось ніяково перед людьми. Сказано, борецького роду.
Після такого патріархального початку, пішла в нас приятельська розмова.
Манили мене Горбоносишині слова: борецького роду. Що то за такий рід поважний? Та я ніколи собі не дозволяю випитувати: у такому разі вислухувати лучче.
У Горбоносихи мерли діти. Зоставсь тільки синок-одинчик. Я й поспитала: — Що ж твій одинчик? Чи ходить уже в школу?
 — Да ходить! — одповідала вона мало не гнівно. — Я так би хотіла, щоб його хороше вчили; а то прийде з школи, дак усе тільки про крокодила да про ведмедя, да хлівець тобі намалює.
 — А ти б чого хотіла?
 — Чого? Молитов: се нам найпотрібнійше; да нехай би мені прочитав що-небудь з Псалтира. А той крокодил нащо мені здався?
 — Ти бо хочеш, Марусю, щоб він зараз із неба зорі здіймав. Молитви молитвами, а то й про Боже твориво нехай знає.
 — Отож то я й боюсь, що як наб’ють голову тими крокодилами та ведмедями, дак і молитвам буде тісно. Я все тільки на Господа милосердного вповаю.
 — Оце найкраща річ, — промовила я. — А котрий же йому годок?
 — Та вже дванадцятий.
 — А тобі котрий?
 — Багацько! Вже двадцятий пішов.
Се, бачте, вона лічила свої літа з того часу, як пішла заміж. Іноді стрінеш молодицю, веде за руку дівчинку. «Котрий год дівчинці твоїй?» — «Да, слава Богу, вже десять». — «А тобі?» — «Мені одинадцятий».
Не дожидаючи мого питання, Горбоносиха розвела широко річ про свою сем’ю і про свої любощі, як се повсюдно роблять наші молодиці й баби, тільки зачепити їх життя.
 — Як я йшла заміж, дак тільки послухати. Ще й шістнадцяти мені не було. Була собі ще невеличка, та неначе про мене оце виспівано:
Ой хоч же я невеличка, та ще й недоросла,
Поставила і виткала шовковії кросна.
Се вже я замужжю підросла, вирівнялась. Та горенько моє! Прийшлось і мені відказувати матері так, як тій, що співала:
Не травиця ноги спутала,
Не росиця очі вибила:
Спутало мене замужжячко,
Невірне моє подружжячко.
 
А діялось воно, коли хочете знати, ось як. Умер батько; нас троє зосталось, мати четверта. Тії малі, я підліток. Матері находяться люде, — дарма, що на діти. Вона така була вдана, така вродлива! Постать поважна. Друге на речи не дається, а в неї слово — як струмочок дзюрчить. По всьому селу знають: до всього придалась. Понадивсь на неї найпервіший парубок на все село. А в нас, то парубок до вдови, да ще й на діти, не вельми квапиться. Да ще й без худоби вдова, а сам він худібний.
Се було на все село чудо, як він залицявся до моєї матусі, царство їй небесне! Не подививсь і на те, що мовляв:
У вдівоньки серце — 
Як осіннє сонце...
Ну, він на те не вважав: мов у первоцвіту, так у їй закохавсь. Дивувались люде, та й оглядались, що наш рід не абиякий: хороший! Моя мати про свою прабабу, а мою прапрабабу, розказує було, що то за скусниця до всього була! Як ось чоловік помер, дак вона сама було й барила робить, діжки, кадовби набиває, клепки сама було виготовує і хлопцями орудує, дуби корчує, вергає... Еге, вона таківська була! Оце ж од прабаби (а нам вона прапрабаба) та й на нас проміння світило. Тоді люде не такі були, як тепер. Уже як і мати вдалась, то й такої не знайти. Тепер люде маленькі й безсилки, та й до роботи не так-то охмаються. Мабуть, Бог так дає про те, щоб менше люде грішили. Тим і велетні тепер звелись. Та й без велетенської сили ні на Бога, ні на людей не вважають. Тепер хто дужчий, той і старший. Кінець світу! Колись не було так... Колись отака жінка, як моя прапрабаба, да й то чоловікові корилась, мала розум, а тепер і наймичка коритись хазяйці не хоче, а їй плати!
Дак ото засватав мою матір парубок. Плаче моя мати та й каже мені: «Доню моя, горе моє! Що мені з тобою робити? По людях пустити — не хочеться рід свій поважний знизити, і мене судитимуть люде; держати ж тебе при собі на чужому хлібі не впадає». Я ж і собі нівроку вдалась, борецького роду не шпетила. А тут сусід, через хату, каже: «Якби мені оцю дівчину та за себе взяти, я б ліктями перехрестився!» І надіслав до мене старости. Мати зраділа, за гостей прийняла, аби по людях мене не пускати; почестку їм дала, і запили заручини, не питавши мене, чи згоджуюсь і я на те, чи ні. Старости кажуть: «Ви бачите, який він!» А він так осторонь стоїть, соняшник дзьобає: підбрехача не треба було.
Мати скинули на його очима. Парубок при здоров’ю, великий проти мене, і вже йому доходило до тридцяти літ. У старосвіщину, знаєте, які люде були: здорові, сильні, великі, от і він, упадає, з тих то людей велетенського роду. А я як павутиночка, тільки до роботи палка.
Воно, бачте, як береться, то й на скіпку кладеться. От же матері дав Бог талан, а мені дак уже й не повелось. Да хто про се зміг би знати? Тоді тільки було й мови, що вискочила за першого в селі. У клуні в його повно, у засіках — поверх іде, у коморі бочки ще батько його понаповнював, усе нерушене стоїть.
Хата в його з рундучком і піч не з бовдуром, а так, як у панів, з бичком, з трубою; на дворі не пусто: там мекеке! Там ґе — ґе-ґе! Там корівки, там волики! Нічого Бога гнівити, усім Бог здовольнив.
Увійде він до Божого дому, — всім заломить: на криласі почитує, і так — як жупан, як шапка, чобіт, усе до ладу; і на вроду гарний, і з людьми обіходливий, — ні в чім нема хиби. Достатків сила, а на його вроді того й не видно. Друге носа задере, а він — ні! Його громада титарем настановила. Усі люде в одно казали: «Якби оце він у воєнній службі був, його б охвіцером настановили: жвавий, повновидий». Люде було тільки дивуються: «Так уже, мабуть, їм судилось у давній повазі вдержатись... Матері і вдовуючи та яка дорога відкрилась! Та й дочці незгірша. Нікому й близько думки не було, щоб Тимко Горбоносенко та залицявся до Марусі Стусанівни!» От як люде мовляли!
Ну, та вже ж і мати два тижні не розгинаючись готувались до весілля. Тільки москаль, що кватирував у нас, дак помагав трохи. Дев’ятнадцять самих баранячих голів до захолоду сама посмалила та ще й м’яткою полила, та в комору й повиносила. Так запах, запах пречудесний! Відро спирту купила, да горілки три відра, стручків з червоного перцю... Оце візьме стручечок, да нарізнй, і впустить меду туди; а послі воно так полежало день, вона підсмажила та й положила в горілку. Що то за смак був! Ну, і, як поводиться у нас, і гуска з капустою, і ло́кша, і всього, всього до схочу! Доволі й примусу було, — не так, як ув інших, що все, мовляв, було, усе було, тільки примусу не було. Якось, бачте, ніяково гостеві їсти й пити без примусу, щоб не подумав хто: «Мабуть, нігде не бував, добрих горілок не пивав, хороших страв не їдав».
Мати-покійничка і на шию вже ухопила, а весілля справила на ввесь світ, що й тепер люде згадують. Уже, мовляв, свого роду нічим не знизила. А наш рід не заможній, не кудлатий, як там кажуть, да уданий.
Слухаю я сю — сказати б так — гомерівщину, а сама думаю все про того дивного борця, що звався Баба Борець. Моя ж проречиста сусіда тягне та й тягне своє буденне оповідання, мов та Пенелопа своє ткання, а Бабу Борця тільки на кадовбах та на дубах оддалік показує і родову славу покладає в баранячих головах само, як і в верганні дубів...
Та про мене в її просторікуватому оповіданні наче відгомін ішов із далеких, може, й з бояновських, часів...
 
 
III
Вподобала я в простій козачці спадкову пиху своїм поважним родом. Ідеал аристократства, вищости, луччости людської, не чужий се ідеал, як бачу, й нашому простонародному демосові. Не вподобав демократ-русин свого давнього панства — кого за чужоземний звичай, кого за чужовірство. Та саме іменовання молодої пари князем і княгинею, а їх почту боярами показує нам національний погляд на людей вищого зросту громадянського.
Я похвалила кукібливу і працьовиту мою гостю, що вона у новому життю за багатирем, як величає наш народ людей заможніх, не стерялась, так повела господарство, наче в такому стані й родилась.
 — Е, ні, моя утіночко! — озвалась, блиснувши очима, колишня краля. — Що я за господиня? Я сміття проти моєї паніматки! Се не поза очі люде кажуть, а в вічі. Вона вже підтоптаною вмерла, да й то, коли б ви її побачили! Хоч води з лиця напийся, така пристойна молодиця! Та ще того старосвітського порядку держалась: плахта, кунтуш з ґальонами і намітка! Любо так, по церкві має, як квітка! Дуже чепурна до смерти була та смілива! Куди мені до неї! Вона скинулась на свою прабабу, а та, бачте, та була собі знана на ввесь світ Баба Борець. Ото, коли б ви чули, була людина, дак так! Мати частенько було згадують, що їх прабаба та була борець. Оце ж я й почала розказувати вам про свою прапрабабу. А як розказувала покійна паньматуся, легко лежати, дак от як.
Поїхали вони, її прабаба, а моя вже прапрабаба, із своїм таки чоловіком на ярмарок. Ну, туди наїжджало тоді всякого народу з далеких країн: хто з Московщини, а хто з Німещини, а хто й з Турещини. Аж виходить борець на майдан, велетень страшенного зросту: огрядний між плечима два лікті буде, рука — як лопата добра, пучки — як у вола роги, ноги — як човни, вид — як волоський гарбузяка... Виходить він отакий і каже до людей: «Гей, хто хоче зо мною поборотись? Дам півтори сотні рублів або в землю по пояс ужену». Усі бояться, микуляться, чи йти, чи не йти... А він такий собі огрядний! Руки розставив — вітряк! Тоді моя прапрабаба й каже: «Піду я, чоловіче!» — «Воронь тебе, Боже! Він тебе зітре з землі. Дивись, який! Може, там ще в йому й нечиста сила криється! Хіба нема таких?» — «Та піду-бо спробую!» — «Що се ти провадиш? Кажу тобі, — він тебе тут уб’є й закопає». — «Да не бійся, чоловіче! Піду-бо!»
Виступила таки. Борець каже: «Ходімо ж по порції вип’ємо». — Випили. — «Давай, каже, руку!» — Люде помліли, глядячи... Дала руку, він здавив, — тільки пучки знать; вона здавила, — кров з-під нігтів свиснула. Він як струсоне її — навколішки посадив. Всі люде обімліли. Вона ж його як придавила, дак і шия й голова ввійшли межи плечі, і земля під ним угнулась. Там і поховали сердегу.
Вона до чоловіка. Чоловік її вхиляється, боїться, хреститься.
 — «Не бійся, — каже, — як шанувалась у тебе, так і тепер шануватимусь, як тобі корилась, так і тепер коритимусь».
От ми якого роду! Роду борецького! У наш рід ще ніщо нечисте не замішалось. Тепер люде постали дрібні та грішніші. Бо всяке силкується не по правді робити. Насіння дасть, да й те не зійде, — столітнього! А я, баринько моя, лебідонько, я така, як та овечка: щоб сповнялось і велось у людей так, як і в мене. Та і ввесь наш рід одмітен собі усим. І богобоязливий. Мати моя, було, велять, щоб щодня Боже слово промовляла: «Отче наш», «Вірую», «Помилуй мя, Боже» читала. Не посилала мене до церкви часто, хоч і сама часто не ходила. А віри своєї доглядала. Каже: «Прочитай молитву Господню щиро, хоч і дома, да вірненько роби, то Бог тобі й поможе. Так роби, дитино моя, щоб на твоїх руках і кров показалась. Бог любить трудящого. На чуже не поривай очей, чужим добром не напасешся, своє дбай. Так і твоя прапрабаба чинила. А будуть злишки, — убогшому подаси. Оце Богові усе приятство. Єсть такі, що хрестами все пообписує: і ночви, і двері, і корито, що свиней годує, і помийницю, а слова Божого не промовить і заповідь його забуде, тільки чортів споминає». Се паньматусине слово. Я, такого змалку наслухавшись, усе сповняла, скільки моці, що посилію. От як прикупили ми города, дак що там було пирію! Виорати хоч і не думай: плуг зверху йде. Я як пішла, як стала, як стала, дак і сапою, і граблями, і руками, да так коліньми вилазила, так усе зробила, як пух ту землю!.. Не повірите, пучки так як ломаки, було, стремлять, не зігнеш. Як уродила ж мені картопля, дак мірку продаю по полтиннику, на тридцять копійок дорогше проти людей. Да ось гляньте в мішок — яка вона є. Оце ж принесла вам дві мірочки. Бачте, яка буйна! А вгризніте, яка крута! Двічі закипить, так і розвалиться.
 
 
IV
Борець!.. Скільки в нас було борців між жіноцтвом у нашу гірку давнину!.. Так, або як інше, знай боролись вони за власну, та й за нашу будущину... Хто се збагнув і збагне?..
Тим часом у мене заворушилась у голові споминка про якусь Василину, дочку якогось Микули Селяниновича. Наша Баба Борець з’явилась між селянами на ярмарку, а та добралась до самого князя Володимира: так-бо здивувала сучасників своїх невиданою силою, ясним розумом, одисеївськими хитрощами і — що про мене найвидатнійше — вірністю своєму мужові.
Нехай уже, думаю собі, Горбоносиха трохи виговориться (говірка була несказанно), тоді я бовкну їй слівце про таку Бабу Борця, що здивувала й святого князя київського. Може, воно збудить і в неї ще яку давню споминку. Може, думаю собі, знайдеться який пов’язь між двома легендами.
Ні! Не знайшлось... Зрадила пам’ять наш народ у його невірному, хибкому побуті ще тоді, як співець Ігорів згадував про солов’я старого времені, віщого Бояна. Мені впало на пай слухати тільки гіркі споминки сусіди моєї про власну її боротьбу з життям та про міць жіночого закохання, що дала і їй доволі духу, розуму і хитрощів на оборону жіноцького права...
А Горбоносиха, не здогадуючись про мої думки, проречисто казала далі й далі:
 — Я ще й не так, було, роблю. Було, гребу сіно, — аж курява курить! Одна нога тут, а друга там; а руки тільки миг, миг! Так і горну покіс за покосом у вали, а послі в копиці коплю, громаджу, так і ростуть у мене, як гриби... Чоловік мене тоді дуже любив і наймичок тоді було не хочу: сила змагала.
Усе по правді треба робить, а на чуже не зазіхати. А то оце хоч і жидів розбивали (напала моя Горбоносиха на другу тему, що вагоніла на її думках). їх спозивати можна, коли що не по правді, а то що ж? І вони люде. Тепер своєю худобою да й награждай їх за те, що руйнував. Друге з дурного розуму, з жартів пішло, аби пухи жидівські розпускати по вітру, та й опинилось у рештанських ротах. В одному дворі дві хаті і ні одного хазяїна не зосталось, позабирали! Що ж із сього? Жінки плачуть, дітки аж мур деруть, такий галас ісклався. Лучче своїми пучками зроби, щоб аж кров запеклась на руках, а на чуже очей не поривай. Своє поступи, а чужого не займай.
 — Чому ж ви своїх чоловіків да своїх синів не зупиняли? — спитала я. — Бач, як ти розумно тепер говориш.
 — У нас чоловіка здержати? — вигукнула Горбоносиха. — І ні в світі, і в віки вічні! У його хоч учепись жінка, так він тільки ніс розіб’є, а що задумав, те зробить: таке горе! На нас таки Господь напуст напустив. Моя прабаба яка, а перед чоловіком зменшалась, корилась йому. А якби чоловік придавсь борцем, то вже б носа до неба дер би. Горді люде, і не приступи до його. Що як то вже святий Петро про нас, про жінок, турбувавсь, ходячи з Ісусом Христом по землі! Не вважали й на його, знехтували. Такі вони ті чоловіки.
Се мене вразило. Жіноцьке питання в простонародному розумі он як давно вже стоїть на ряду.
 — Еге, я чула ще малою, сидячи в запічку коло вовнопряхи, що й тоді ще святий Петро благав Ісуса Христа, щоб на землі старшинувало жіноцтво.
 — Що ж йому проти сього відказано?
 — Не знаю, баринечко! Таки сказати правду, що не знаю. Мала була, байдуже мені було тоді, в кого більше в серці правди, чи в чоловіка, чи в жінки. От уже тепер, дак добре знаю, да що з того?
І важко здихнула праправнучка Баби Борця.
 — Я вже і в попа допитувалась, чого воно так, що не той бере гору, в кого серце правіше? Не сказав мені нічого й піп...
Загадалась праправнучка Баби Борця про свою боротьбу за правду. Мало бачила правди на світі, мало було її і в своїй хаті. Про се стеменно думала вона і знов почала розкривати повню свого гірколюбящого серця.
 — Не часті в мене діти були, та все вмирали, тільки мізинчик зостався. Оце ж уже і в школу ходить... Здавалось би й талан, та ба! І худобки доволі, та ні! Здоров’я своє звела, хирію, а чоловік сього да й не залюбляє, бо сказано: зять любить тещу багату, а чоловік жінку здорову... А для кого я все робила, билася? Все дбала про одного, щоб йому віку прибільшити. Тепер же він що мені провадить? «Коли б, — каже, — ти одійшла, я б у мачках собі взяв». — Чуєте? Весело слухати?.. «От кобець, — каже, — стукає в угол: то по твою душу...» Так мене тішить! А брав як ягоду... «Якби, — каже, — сю дівчину, і худоби мені не треба, — вгорнув би в кожушину та й поніс».
Що ж, — я була собі як павутиночка, тільки, кажуть люде, що вдана, не було над мене у всьому селі.
Прощайте ж, баринечко моя, спори вам, Боже!
Під серцем болить, баринечко моя, під грудьми попухло, ледве дійшла, — додала ще на прощання. Не злюбив мене чоловік, так з нудьги мені й сталось. Хлопець мій недоліток; я нездужаю, а чоловік тільки моєї смерти дожидається. «Через яму та й на другу гляну». Он що він каже. А як то я! Полюбила його та й люблю. Гину від нього, та й не сфальшу. На що нас Бог таких сотворив! Хоч би, здається, й голову стинав тобі чоловік на порозі, і тоді б ще на нього, здається б, озирнулась: «Прощай, дружино! Побачимось на тім світі, да й помиримось».