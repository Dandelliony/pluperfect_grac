Мих. Ситник
ІВАН ІРЛЯВСЬКИЙ
З циклу «Герої»
Я так Тебе запам’ятав: Поділ.
Вірші. Теліга ... і гучні «Літаври».
І в дніпровому дзеркалі-воді
Ті романтичні силуети Лаври.
А ми на березі у пізній час
Розклали на піску шумне багаття,
І я помітив у Твоїх очах
Той синій смуток Твого Закарпаття.
І наші мрії огортав туман,
Змішавшися із цим химерним димом ...
Ось і Софія. Кам’яний Богдан
І на горі Великий Володимир.
Хіба ж не так, як у Твоїх віршах?
Чого ж Ти запечалений і строгий?
Хай відпочине тут Твоя душа,
Ще ж попереду претяжкі дороги.
Я знаю, хочеш випить до кінця 
Романтики п’янкий, солодкий трунок. 
Жорстокі люди, кам’яні серця, 
Льодово-смертний музи поцілунок —
Усе, усе змішалося нараз,
Та ще й чужі солдати, як омана,
Й виконуєш Ти бойовий наказ
Із честю рядового партизана.
Вірші Твої, мов кулі вогневі 
Впиваються катам у серце, в чоло ...
І час на замерзлій траві
Замріявсь над Дніпром, як білий голуб.
Зима. Прощання. І остання путь.
І сльози матері на Закарпатті...
Вітри по всьому краю рознесуть 
Незгаслі іскри нашого багаття.

