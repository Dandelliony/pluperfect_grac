Микола Комар
Концерт бандуристів
І.
Осіннє небо плакало дрібним дощем. Він розмив биті шляхи, перетворивши їх на річки рідкого, засмоктуючого болота. Сірі хмари швидко проносилися над пустими чорними полями, мало не зачеплюючи, за голі гіляки осик та тополь на старому цвинтарі.
Маленьке містечко Воньковці виглядало непривітно. Довгі дощані паркани, з маленькими будиночками за ними, буцім то зігнулись під колючим дощем та жалися від холодного вітру, що так і гуляв серед пустирів та вулиць. Поодинокі постаті людей, чіпляючись за паркани, пробиралися по краям вулиці, що хвилини з’їжджаючи в болото.
В центрі містечка, де містилася вся місцева влада, вулиця мала щось подібне до бруку, але ж болото так щільно вкривало його, що, не покопавши добре палицею, ніколи не можна було признатись, що вулиця брукована.
Задрипана аж до сидіння бричка, яку тягнула пара не менши задрипаних коней з високо підперезаними хвостами, зупинилась перед цегляним двохповерховим будинком Райпаркому. Високий чоловік в брезентовому дощовику, з портфелем під пахвою виліз з брички. Стоячий при вході міліціонер підтягнувся і привітався з новоприбулим.
— Товариш Раш є? — запитав той міліціонера.
— Так, товариш начальник, він в кабінеті.
Чоловік в дощовику через одну хвилину по сходах півнявся на другий поверх. Не звертаючи уваги на довгу чергу людей, яка тягнулася вздовж прокуреного махоркою брудного коридору, він не стукаючи, ввійшов в двері з написом «секретар».
Він не зупинився в кімнаті, де сиділа молоденька, досить гарна дівчина, зі значком «КІМ» на грудях, і зник за дверима кабінету секретаря райпаркому.
— А, добрий день, Боря, — привітався, підіймаючись назустріч, господар кабінету.
— Ну й погода, бодай йому біс! Скидай плаща, та сідай ось тут, — показав він гостеві на крісло. — Які новини привіз ти з Кам’янця?
Борис стягнув з себе плаща, під яким заблищав мундур з малиновими стрічками на комірі і, не сідаючи на запропоноване господарем місце, підійшов до столу.
— Маю важливу справу, — пошепки сказав він, пильно вдивляючись в обличчя Хараша. — Як твоя секретарка?
— Та це своя людина, комсомолка зі стажем. 
— Дивись, не всім зараз довіряй. Я бажаю розмовляти з тобою сам-на-сам. Навіть, щоб в сусідній кімнаті нікого не було.
Посмикуючи плечима, Хараш вийшов на хвилину з кабінету.
— Тепер все гаразд, — заявив він, повертаючись. — Я вислав її по справі.
— Отже, маєм нову приємність, — розпочав Борис, сідаючи в крісло і закурюючи грубу папіросу. — Начальник погранотряду сказав мені, що минулої ночі було помічено груповий перехід кордону. Не дивлячись на облаву, по всій місцевості нікого не вдалося затримати. Однак, на думку товариша Бережного, порушники кордону далеко відійти не могли і ховаються десь тут в прикордонній смузі. Отже мені, як начальникові райвідділу ГПУ запропоновано стежити за всіляким підозрілим елементом в нашому районі. Ти, як секретар паркому повинен мені в цьому сприяти.
— Ну, це само-собою розуміється. — відповів секретар. Сьогодні дам наказ по всіх околицях і селах, аби кожна нова людина негайно була взята під догляд, хто б вона не була. Гепеіст задовільно хитнув головою.
— Ну, як тут у тебе за час моєї відсутности? Нічого не сталося? — запитав від Хараша, після невеличкої павзи.
— А як же, дещо є і для тебе. В Степанівці не все гаразд. Кажуть з’явився знову Щупак ...
Гепеіст трохи зблід, але прикусивши губу, переміг себе:
— Звідки ж він взявся, — роблено байдужим тоном запитав він.
— Кажуть із табору втік. Та не сам, а і з Миколою Шостопалом разом.
— Це вже ти дурниці верзеш, — заперечив гепеіст. Шостопалова ліквідовано у Вінниці в червні.
— Може й брешуть люди, але ж ...
— Ось що, — не дав йому закінчити Борис, — я це перевірю. А ти дивись за новими людьми, що прибувають по району. Бо мені також відомо, але це суворо між нами, — приклав він до вуст пальця, — в нашому районі створилася дуже погана ситуація. Підкуркульники баламутять селян ... Май на увазі — колективізація довела село до відчаю. Я певний, що нема тільки такого відчайдушного хлопця, що кинув би сірняк в цю бочку з порохом. А то нам би тут було не з медом ...
Уважно дивлячись на гепеіста, секретар райнаркому хотів побачити на його обличчі хоть будьяку риску, яка б подала йому надію, що становище не таке вже загрозливе. Але даремно. Обличчя Бориса було серйозне і занепокоєне.
— Вони ще добре пам’ятають весняну лазню, що я їм прописав, — продовжував тим часом гепеіст, і тому згадка про неї до деякої міри їх ще стримує, але ж чи надовго? Це я не знаю ... Де, між іншим, пропадає цілими днями Гремячкін, — раптом роздратовано запитав він.
Харашу було добре відомо, що голова райвиконкому вже третій день стріляє зайців, але ж з мисливської солідарности, він сказав, що той поїхав до хворої дружини в Проскурів.
— У нього є копія директиви з центру, що я передав йому для відому. Тобі він нічого не казав?
— Мабуть ні, — якось ніяково відповів Хараш.
— Чорт його маму знає, про що він думає, — обурився Борис. — Ну добре, я передав тобі зміст директиви. Треба помаленьку розпочати кампанію проти підкуркульників і подалі їх звідси. — Він провів широкою, критою рудою шерстю, долонею по столі, ніби змітаючи щось.
— Це важка справа, — почухав потилицю секретар. — Як що ти казав правду, щодо нашої ситуації, то виконуючи цю директиву, ми власне самі, підпалимо ту бочку пороху.
— Мабуть що воно й так, але що ж нам робити? Не виконати наказу — не можна. Ти сам знаєш, чим це для нас закінчиться. — Обидва замовчали і з хвилину кожний думав про своє.
А якби нам запросити трохи більше людей. Ну хоч би міліцію, чи активістів краще озброїти, — несміливо почав секретар, прохаючими очима, дивлячись на чекіста. Той різко трухнув кучерявою головою.
— Про військо нема чого й думати. А ця наволоч, активісти, як дійде до зброї, всі розбіжаться, та мало того, багато з них ще й до повстанців перекинеться. Я добре знаю цю банду. Він тобі тут такий лояльний і послуговується перед тобою, а в голові в нього вільна Україна з батьком Петлюрою сидить і він тобі в перший-ліпший мент з насолодою ножа в спину встромить. На них надія слаба, та й міліція, чорт його знає, з кого складається. Ось на партійців та комсомол, ще можна сподіватись, але їх тут на район хіба двадцять набереться...
В цю мить двері з шумом розкрилися і на порозі з’явився молодий чоловік років двадцяти шости, в шкірянці і з мислівською рушницею за плечима. На боці в нього висіла сумка набита дичиною, а через плече прив’язаний за лани, висів заяць.
— А ось і я — весело гукнув він, але, побачивши в кабінеті гепеіста, раптом схаменувся і зніяковів.
— Ось так то ви відвідуєте хвору дружину в Проскурові, — глузливо покосився на мисливця начальник ҐПУ. Ну мені пора. Він підвівся і почав натягати на себе задубілий від води дощовик.
— Сьогодні зайдеш до мене в годин вісім вечора, — повернувся він в дверях до Хараша.
II.
Маленький каганчик освітлював суворі похмурі обличчя. Дальні кути хати тонули в темряві. Десь настирливо плакала дитина. Її тягучий, нудний плач якось узгоджувався із убогістю приміщення та з похмурими людськими обличчями навколо каганця. У вікна тарабанив дощ.
— Зневірився нарід ... Нічого в майбутньому немає. Смерть або в’язниці, або на Сибіру, або в своїй власній хаті від голоду... — Літній чоловік з виснаженим обличчям страждальця тяжко зітхнув і замовк.
— Так, ти маєш рацію, дядьку Панасе, — сказав молодий хлопець, з ледве помітними вусами і сміливими очима. Хоч він і був одягнений як звичайний подільський селянин, проте в його постаті було щось таке, що виявляло в ньому не селянина. За столом старі люди слухали цього юнака з повагою та інтересом.
— Вас винищать як рудих щурів, як ви і надалі будете такими пасивними. Вам нема іншої поради, як тільки вставати від краю до краю, від кордонів Польщі аж до Кубані. Всі за одного, один за всіх! Хлопець підвівся, очі його блищали запалом. Але ж його голос був сполохливим дзвоном на кладовищі. Туга і безпорадність скувала обличчя селян.
— Ех, що ти дурниці верзеш, — поволі почав рудий селянин Омелько: якого син щойно був заарештований, — повстання є не можливе. Це тобі не вісімнадцятий рік, коли кожний селянин повернувся з фронту озброєний аж до зубів. Тепер в тебе тичку із залізним кінцем забирають, мовляв, зброя, а ти повстання, повстання. Хіба п’ястуками будемо битися.
Селяни раптом загомоніли. Деякі навіть були за те, що хоть би й п’ястуками, а нищити ворога. Косами, дручками .. . Аби тільки не чекати поволі йдучої смерти, або тюрми. Хлопець із сміливими очима стукнув долонею по столі і все раптом затихло.
— Слухайте, добродії, ми прийшли до вас з того боку не баламутити вас, а допомогти. Звичайно, що довго повстання не триватиме, але ж зробити демонстрацію перед усім світом та показати нашим ворогам, що дух козацький ще живе в нас, а там з боєм прорватися на той бік. Отже, або пан або пропав, бо іншого виходу немає.
Сильний стук у зовнішні двері примусив усіх замовкнути. Деякі обличчя зблідли, очі шалено бігали від дверей до вікна, ніби шукаючи порятунку. Стара бабуся вийшла в сіни і через хвилину разом з нею в кімнату ввійшов високий чоловік років під сорок. Чорне кручаве волосся, темні з сивиною вуса і така ж борідка, робили його схожим на черкеса, або цигана. До цього ще здавалася смушкова чорна шапка. Очі з-під вузьких брів дивилися сміливо і впевнено, а великий горбатий ніс робив його обличчя хижим і невблаганним.
— Здорові були, хлопці, — гукнув він густим басом, скидаючи шапку і оббиваючи її об долоню лівої руки, на якій не вистачало великого пальця. — Добре я вас налякав, мабуть подумали, що ҐПУ наскочило, ха-ха-ха! — він голосно зареготав, показуючи білі, як перлини, зуби.
Всі заспокоїлися і стали вітатися з новоприбулим.
— Бодай тобі біс, — сказав Омелько, потискуючи йому руку, — ти Шостопал проклятий! — він жартівливо штовхнув його в груди.
— Не так страшний чорт, як його малюють — відізвався Шостопал. — Ось вже півроку як я втік з таборів ҐПУ. ҐПУ всюди за мною полює, а й досі впіймати не можуть. Ось я тут уже п’ять днів, у Воньківцях на базарі був, але завдяки мойому нахабству, ніхто навіть гадки не має, що це я сам у власній шкірі. Самого Симоновича бачив. Їхав кудись бідолашний. Зустрівся, майже, ніс до носу, але ж і він уваги не звернув . . . Присутні загуділи і якось підтягнулися, обличчя стали веселіші ніби то цей чорнявий, з обличчя Абрека*) чоловік приніс з собою силу, певність і відвагу.
— А ось і наш гість з того боку, Андрій, — познайомив хтось Шостопала з юнаком, що закликав до повстання. Обидва потиснули руки.
Довго ще серед дощу і непогоди миготіло світло в крайній хатині вдови розстріляного сільського вчителя Катерини Плохатнюк. Молодий Андрій із всім запалом юнака закликав до боротьби цих зневірених, прибитих народнім нещастям людей. Старі чухали потилиці, поглажували вуса і відповідали якимись загальними реченнями. Нарешті, підвівся, мовчки сидівши, Шостопал:
— Слухайте селяне! і ти «заморський гість»! Ви ніколи не зрозумієте один другого. Дайте я вам скажу декілька слів, як я розумію справу.
— Нас нищать наші вороги лише тому, що в нас немає національної спільноти, що серед нас не переводяться зрадники і боягузи, які за гроші або з переляку продавали і продають наші інтереси ворогам. Ось власне в чому трагедія полягає українського народу. Всю Україну опутали гепеісти, як павутинням, сексотами і, ганьба, ці сексоти є не жиди, ані росіяни, ані поляки, цим ми не довіряємо. Весь жах в тім, що самі українці шпигують на користь нашого лютого ворога ... Ганьба і сором! ... — Він на мить замовк. Його очі метали блискавки.
— Ось в цьому головна причина, що ми у ярмі... Не відсутність зброї робить нас безпорадними, а недовір’я одного до другого. Я певний, що якби хто будьяким робом подав гасло, то повстання стихійно вибухло б, як пожежа ліс охопило б воно Україну і може його було б придушено, затоплено в крові, але ж за тих кілька святих днів помсти ми б встигли відплатити всі наші борги ворогові, завдати йому такого клопоту, як в свій час зробили ляхам Залізняк і Ґонта. Але хто подасть гасло? — Він пильно придивлявся до кожного, що сиділи навкруги. Як тільки очі селянина зустрічалися з яструбинними очима Шостопала, він неминуче опускав їх додолу.
— Гаразд! згодом! — сказав Шостопал. Кожний із вас думає: «Боже борони, не я», і сподівається на сусіду. Тоді покиньте мрію про волю і загибайте закутими в кайдани рабами.
Андрій захоплено дивився на промовця, сльози бриніли на його чорних очах, але голос його був твердий як криця, коли він наблизившись до Шостопала і міцно стиснувши йому руку, сказав: «Я подам це гасло».
*) Абрек — кавказький розбійник-горець.
III.
Для Бориса Михайловича Симоновича почалася «полоса невезіння». Поперше, його мов грім з ясного неба вразила вістка, що Микола Шостопал і його товариш Щупак отой страшний одноокий куркуль, якого так боявся грізний начальник рай-ҐПУ і яких вважав за ліквідованих, раптом мов привиди з’явилися в Зіньківцях. Зведення агентів не могли бути брехливими, хоч Борис Михайлович бажав цього всім серцем. Від близького сусідства із смертельними ворогами життя у Воньковцях стало для Симоновича тортурою. Він жив в розкішному будинку, в свій час належавшому багатому дідичові, який зі своєї примхи одружився з жидівкою-красунею, походженням з Воньковець. Не бажаючи покидати свого рідного містечка, вона примусила закоханого дідича збудувати для неї цей палац. Тепер тут містився райвідділ ҐПУ. На другому поверсі мешкали Борис Михайлович, його помічник, рудий жидочок, ще два співробітники, та секретарка (вона ж і гражданська дружина Симоновича), національність якої тяжко було згадати.
Будинок ҐПУ був під постійною охороною двох міліціонерів і зокрема устаткований цілою системою сигналів, що з’єднували райвідділ навіть з кам’янецьким погранотрядом. За високими білими мурами, з цементованим битим шклом на вершині, точилося незрозуміле, таємниче для всіх інших громадян містечка життя. Іноді в залізну браму з будкою для сторожі в’їжджали брички або авта. Іноді сам Борис Михайлович виїжджав кудись на декілька днів. Тепер, після повернення Шостопала і «ліквідованого» Щупака, Симонович всіляким способом уникав поїздок по району. Подвійно посилив охорону будинку і довго балакав по телефону з різними спостері-гальними пунктами, вважаючи, що принаймні телефонна розмова може замінити його присутність.
Він дав наказ всім своїм аґентам за всяку ціну виявити місце, де переховувалися Шостопал і Щупак. Одному із секретарів, дуже здібному в таких справах, майже пощастило напасти на слід Щупака, але ж за кілька днів Симонович з жахом дізнався, що «Удалого» (така була кличка аґента) знайдено недалеко від Гуменців з пробитим черепом. Від цього Борщ Михайлович втратив сон і апетит і навіть не поїхав на слідчий розтин трупу, довіривши цю справу, начальникові райміліції Кузнецову.
А тим часом зведення від агентури поступало чим далі гірше. Окрнарком «нажимав» на ліквідацію підкуркульників. Тов. Хараша викликали до Кам’янця і добре «роздраконили» за «саботаж» урядового завдання. Коли Хараш почав було спирати провину на пасивність райначальника ҐПУ, секретар окружкому, не бажаючи заводитись з цією грізною установою, ще гірше обурився на бідного Хараша і пообіцяв йому поставити питання на бюро окружкому. Це до кінця знищило секретаря райнаркому. Тому саме, коли він почув телефонний дзвінок, серце його неприємно стиснулось. Він уже звик за останні дні одержувати через цей корисний апарат лише одні неприємності.
— Зараз зайдеш до мене, — почув він не досить ввічливий голос Симоновича. У самої брами ҐПУ Хараш зустрівся з Гремячкіним. Той ішов в розстебнутій шкірянці, тримаючи за кут свій портфель і безпорадно дивився кудись вперед.
— Ти звідки? — спитав його Хараш.
— От Борис, сволоч, — відповів голова райвиконкому. — На тебе і на мене спирають всю провину з приводу затримки ліквідації підкуркульників. Я щойно бачив його доповідь.
— Та від нього можна всього сподіватися, — сказав Хараш, хутко потиснувши руку товаришеві.
Харашу відразу же не подобалось, що на брамі його примусили взяти перепустку, хоть до цього часу цього ніколи не траплялось. З тяжким серцем підіймався він по широких мармурових сходах. Вся ця офіційність його лякала.
Симонович зустрів його в кабінеті підкреслено чемно, що також не подобалось секретареві.
— Зараз прошу відповідати на мої запитання, — сказав ґепеіст, коли Хараш сів і запалив цигарку.
— Це виглядає як допит, — спробував посміхнутися Хараш.
— Мабуть, що воно й так, — не дивлячись на партійця, похмуро відповів той.
Холод пройшов по тілу Хараша від слів Симоновича. Думки як стріли пронизували мозок ... «Невже він збирається мене заарештувати?» — мелькнула гадка. Між тим Симонович вийняв з шухляди палітурку з написом «Справа Георгія Павловича Хараша». Палітурка мала досить поважний обсяг. Не в силах більше стримуватись, секретар вскочив з крісла:
— А, то ти мені справу шиєш? — несамовито крикнув він. — Ти, ти, Боря, який був моїм кращим приятелем ...
— Заспокойтеся, громадянине, криком справі не допоможете. Ви повинні пам’ятати вашу розмову в окружкомі. Отже справа ця — він підняв палітурку — є її результат. Затримка ліквідації підкуркульників мусить бути або вашою, або моєю провиною. І покищо в мене є сила, цей зрив завдання партії і уряду станеться з вашої провини. Тому, що ви маєте щільний зв’язок з контрреволюційними елементами.
Тяжко заридавши, Хараш впав обличчям на розкішний письмовий стіл. Він зрозумів, що попав у пастку. Партійні відносини не терплять милости. Як вовки, високі партійні урядовці «від Москви до самих до окраїн» догризають своїх поранених в міжпартійних склоках товаришів. За кілька хвилин Хараш опанував собою, і коли він підвів голову, в його очах світилася несамовита готовість до боротьби. «Ого, подумав ґепеіст, доведеться з ним пововтузитись».
— Гаразд — рішучим тоном промовив секретар наркому. — Якщо тобі необхідно знайти винного, або врятувати твою підлу шкіру, бо власне ти гальмував справу, то можеш писати що хочеш, але пам’ятай, що я нічого не підпишу...
— Ну, це ми побачимо. Не будь дурнем, Жора, і корись, бо інакше мені доведеться вжити тих заходів, яких мені з огляду на наші дружні відносини, не хотілось би вживати.
— Ти маєш на увазі тортури.
— Так.
— Цим мене не залякаєш ...
Різкий дзвінок настольного телефону мусив Симоновича взяти трубку.
— Еге ж він тут, але зараз зайнятий. Не може розмовляти.. . Він скосився на Хараша. — А, що? Бандуристи з Харкова? .. Чого їм сюди заманулося?
Прикривши долонею рупор, він не відриваючи від вуха трубки, сказав:
— Тільки що прибули бандуристи з Харкова. Просять дозволу на концерт. Це твоя справа. Таким чином сьогодні ми нашу розмову відкладемо. Зараз іди до себе і розберись там з ними. Є директива партії, за якої ми не маємо права чинити опору цим культуртрегерам. Хоч про мене їх всіх слід перестріляти, а бандури їхні поралить, бо вони своїм бреньканням підюжують і без того занепокоєні маси.
Симонович підписав перепустку і зробив остерігаючий знак рукою.
— Про нашу розмову тут, нікому ні півслова. Може ми ще якось порозуміємось. — Він неохоче посміхнувся і протягнув руку Харашу. Лише одну мить той вагався, а потім потиснув її. Але ж від ока ґепеіста не вислизнуло це вагання і він посміхнувся недоброю посмішкою, коли секретар райнаркому зник за дверима.
IV.
В почекальні райпаркому Хараша зустріли три молодих чоловіка. Вони були вдягнені в модні демісезонні пальта, з широкими лацканами і високо наваченими плечима.
— Дозвольте представитись: частина відомої харківської капелі-бандуристів, яка за директивою партії та уряду, прибула до периферії нести мистецтво в маси, — заявив високий бравий юнак з ледве помітними вусами і сміливими очима. Потискаючи всім трьом руки, Хараш пильно вдивлявся в їхні обличчя. Нічого особливого. Самі заврядні обличчя совєтських людей. Але ж усі його підозріння відразу розвіяли документи, що їх пред’явили бандуристи. Там значилося, що вони виконують високу місію партії та уряду, а тому «всім партійним і громадським організаціям пропонується всіма засобами сприяти влаштуванню канцертів».
Не бажаючи довго розмовляти, районний вельможа видав бандуристам формальний дозвіл на влаштування двох концертів в залі районового клюбу. Розмова з Симоновичем глибоко зворушила його і він хотів бути якомога швидше на самоті аби краще зібратися з думками і виробити плян оборони «проти підступного жида», як він в умі охрестив начальника рай-ҐПУ.
Концерт був призначений на 8-му годину вечора, а вже о шостій всі квитки було продано.
Майдан на якому стояв клюб, перероблений із церкви, був вкритий народом.
— Небувалий успіх мають ці бандуристи, — казали громадяни Воньковець, спостерігаючи велику силу людей, в більшості мужчин на церковному майдані. І дійсно, здавалося ніби на концерт з’їхалось населення зі всього району. Деякі приїхали навіть підводами. Ці обставини здивували і місцеву владу, але вона заспокоювала себе, що певно рідка нагода послухати рідних пісень у столичному виконанні, привабила сюди таку силу людей.
У великій залі, де по стінах під вапком де-не-де проглядали образи святих, місць майже не було. Лише перші і другі ряди були зарезервовані для почесних гостей керівників району. Багато тих, що не ввійшли до залі, залишилися зовні. Тиняючись між возами, вони мало вдавали з себе за покривджених глядачів. Здавалося, що вони приїхали на якийсь ярмарок, що має розпочатися завтра, а тому вони спокійно на нього чекали. На деяких возах можна було помітити деякі хатні речі, обережно прикриті соломою; на деяких возах були навіть малі діти, які солодко спали під ковдрами.
Рівно о восьмій годині два передніх ряди зайняли місцеві представники влади і зараз же піднялася завіса. На авансцені стояв юнак в українському козачому жупані з пістолями і шаблюкою на широкому козачому поясі. В руках він тримав бандуру. Вклонившись на бурхливі оплески, він дав ущухнути оваціям і гучним молодим голосом розпочав:
«Шановні добродії та добродійки і ви шановні товариші! — він окремо вклонився переднім рядам, де сиділи партійці... Таке несовєтське звернення до публіки прийшлося не по серцю товаришеві Симоновичеві, що сидів в кріслі першого ряду. Він, склонившись до вуха свого рудого помічника, зауважив.
— Це вже чорт-зна що! Треба буде написати до Харкова, хай повчать цих «добродіїв» пролетарському вітанню з публікою.
Між тим юнак в яскравих виразах малював перед народом страшне лихоліття і туртури, які завдавали українцям їх історичні вороги-поляки.
«І ось пішли по Україні пригніченій та згвалтованій польськими магнатами, що мов шуліки криваве тіло нашої батьківщини роздирали, сивовусі лицарі з кобзами за плечима. Пішли і понесли на могутніх хвилях козацьких дум та пісень вістку про волю та заклик до Зневіреного пригніченого народу вставати проти ворогів під прапори Богдана. Бити ляхів так, «щоб аж чортам страшно стало», як любив промовляти сам Хмель. І розбудила пісня в серці народу українського силу і віру в своє майбутнє, і запалала Україна від краю до краю святим вогнем народнього повстання». По мірі того, як козак промовляв, серед партійців почалося помітне зденервовання:
— Покищо він промовляє за Польщу, це не так вже шкідливо, — сказав Гремячкін, нахилившись до своєї секретарки-комсомолки.
— Я вважаю, що під Польщею він розуміє щось інше, майже голосно, зауважив одйн з гепеістів, що сидів в другому ряді.
Але ж ось промовець дійшов до жовтневої революції і відразу його промова перетворилась на самий гимн на честь «мудрого батька» уряду, комуністичної партії тощо. Партійці поволі заспокоїлися та їх збентежені обличчя знову стали спокійними і самовпевненими. Деякі з них навіть похитували головами в такт речі промовця.
Зачитаний програм також подобався представникам влади. Він майже цілком складався з нових пісень про Сталіна, про Ворошилова, про заможне життя колгоспників.
Не диво, що після першого відділу більшість партійців пішли додому. Однак деякі, в тому числі Хараш і Самойлович, залишилися.
Другу частину концерту розпочали досить несподівано думою про «Козака Сапрона», за нею вийшов невисокий кремезний бандурист, він сів і його руки, мов метелики по квітам, затанцювали по струнах. Полилася чарівна мелодія. Мелодія, яка так щиро промовляє до серця кожного українця, де б він не був, хоч би на другому кінці світу, «хоч в біді, хоч в радості», хоч в тузі по рідному краю, але ж тільки візьме бандурист кілька акордів на чарівному інструменті, тільки задзвенять струни і встають вже перед очима вигнанця образи його милої України. Мов фарбами малюють струни широкі лани Задніпров’я, могили, Бог знає ким і коли насипані, мальовничі села з білими чепурними хатками над ставками та левадами. І становиться кожному з нас моторошно і пробиває мимоволі сльози і гарненьке рожеве личко молодої дівчини і суворе загрубіле в боротьбі з життям і ворогами зморщене обличчя строгого козака. Так уже сам нарід наш створив бандуру не подібну ні до якого інструменту в світі. Ніби знав він, що доведеться йому ввесь час терпіти лихо від ворогів своїх. Мов якийсь чарівник наклав на бандуру своє закляття і призначив її на віки-вічні збуджувати і нагадувати нам де б ми не були, що ми українці. Скільки разів ця бандура підіймала нарід наш на боротьбу за волю і правду. Нарід слухав про славне минуле і мов полум’я загоралося в очах присутніх.
Але ось виступив юнак, що промовляв спочатку:
«А вже років Двісті
Як козак в неволі».	
завів він сильним голосом і раптом обірвався ...
— Я не дозволяю співати цієї пісні, пролунав тремтячий голос з переднього ряду. Я оголошую концерт закінченим. — Відповіддю був тяжкий мов далекий грім, гомін юрби.
— Товариш Хараш, заспокійте публіку і накажіть негайно розійтись. — Різким голосом звернувся до секретаря паркому Симонович. 
В залі раптом стало тихо. Так тихо, що Хараш почув ясно биття свого серця. Він зрозумів тепер, що всі вони в пастці і що вийти їм із залі живими шкода сподіватися. Сотні оскаженілих від лютої ненависти людей дивилися на малу купку комуністів зо всіх боків. . Хараш раптом
став спокійний. Серед тиші гучно пролунав його голос:
— Залиште, товариш Симонович, дурниці. Хіба ви не бачите, що це кінець? .. Декілька годин тому ви мене хотіли знищити аби врятувати себе. От же тепер обставини змінилися і ми загинемо разом ...
Гепеіст розпачливо озирнувся і разом закам’янів від жаху. Прямо перед собою на сцені він побачив дві постаті. Один з них молодий ще чоловік,_ але весь сивий, з глибоким шрамом що від лівого вуха ішов через все обличчя і губився десь у волоссі, вперся на Симоновича своїм єдиним оком з такою несамовитою ненавистю, що начальник райвідділу ҐПУ неначе під гіпнозом задубів і не міг рухнути ні єдиним пальцем. Він впізнав Щупака і його побратима Шостопала.
— Ось ми й знову зустрілися з тобою, гаде. Але це востаннє.
Він поволі підняв наган, направивши його на гепеіста. Але йому не довелося вистрілити. Не витримавши надалі страшного погляду Щупака, Симонович мов збожеволів. Завиваючи якимось звірячим голосом, він кинувся головою вперед прямо на людей. Від несподіванки деякі поступилися даючи йому прохід. Не припиняючи несамовитого крику і вкриваючи голову руками він пробирався крізь юрбу до виходу.
— Бий його, гада, не давайте йому втекти, — кричав Шостопал і Щупак, зіскочивши зі сцени і переслідуючи Симоновича.
 Мов іскра упала на сухе гілля. За хвилину заля перетворилася на пекло. Меблі тріщали і ломалися під натовпом. Грізні страшні крики болю і помсти лунали по залі. Почулися поодинокі постріли, які в ту ж мить послужили гаслом для тих, що були на майдані. Люди похапцем копалися у возах, витягали обрізи, нагани, шаблі і навіть старі дідівські шаблюки. Зброя зловісно виблискувала при світлі, що йшов з вікон клюбу. Але ось крики з клюбу стихли і юрба стала виливатися на майдан, розбігаючись по темних спокійних вуличках. Незабаром по окремих вулицях залунали постріли. А ось і червоний півень високо підняв свій хвіст до темного, вкритого густими хмарами неба. Заграва освітила місто тремтючим зловісним світлом. Десь далеко з боку Зінківець застрекотів кулемет і йому гучно відповів десь зовсім близько за рогом, другий. Повстання почалось. В дверях клюбу юрба скажено била щось, що нерухомо лежало на порозі. Обличчя не можна було розібрати. Воно геть усе було вкрите кров’ю. Але на малинових стрічках ще тускло сияли дві «шпали». Із залі певно і урочисто доносилось:
Гей ви, хлопці, всі до зброї
На герць погуляти, славу здобувати ...
Гей, чи пан, чи пропав, двічі не вмирати,
Гей нумо, хлопці, до зброї.
Скоро її підхопили і на майдані, і у вуличках, і в провулках, де зайнялася шалена перестрілка. Нарід здобував своє право на життя або смерть.
V.
Тихо і приємно в кабінеті начпогранотряда товариша Бережного. Лямпа під зеленим абажуром мягкими проміннями освітлює широкий письмовий стіл з розкішним чорнильним приладдям. Десь скрито від очей радіо передає із закордону танго. Чарівна мелодія порушує тишу.
Сам господар кабінету високий стрункий брунет з приємним обличчям з великою увагою читає якийсь папір. Закінчивши підвівся і м’ягко ступаючи по килиму підійшов до сейфу в глибині кімнати. Відчинивши його, витяг велику палітурку повну паперів. Перелиставши їх, він витягнув дві фотографії і пильно почав їх розглядати.
Різкий дзвінок примусив його підійти до телефону.
- Ало! Начпогранотряду чотири слухає.
— Га, що таке? — раптово блідніючи крикнув він. — Повстання у Воньковцях? — Покинувши трубку він натиснув гудзик електричного дзвінка. В цю ж мить другий телефон почав настирливо дзвонити.
—- Ало! Знаю ... Що? Симоновича забито? Це неможливо! — В цей мент до кімнати увійшов командир ескадрону пограничних військ і, витягнувшись, дивився на начальника, очікуючи розпоряджень.
— У Воньковцях повстання — коротко сказав Бережний, вішаючи трубку. Негайно вислати кінний загін на підтримку районової міліції, що замкнулася і зараз відстрілюється від бандитів, їх замало, аби витримати довго цю облогу. Вас призначую на командира. Я зараз зв’яжуся з військовими частинами і буду вимагати більш значних сил. Ви можете бути вільним. Дзвякнувши острогами, командир вийшов. За кілька хвилин затишний кабінет перетворився на штаб-квартиру. Щохвилини дзвонив телефон, входили і виходили збентежені пограничники. Бережний зі своїм ад’ютантом кудись спішно виїхав автом...
 За кілька хвилин по всіх погранзаставах було оголошено алярм. До лінії кордону крізь ніч, дощ і вітер тягнулися мов привиди постаті червоноармійців із собаками.
Серед темряви осіннього лісу було чути шум сухого листя та хруст гілляк під ногами пограничників. За кілька годин кордон був на міцному замку. Кожний метр вздовж його лінії був під пильним доглядом. Десь дуже далеко на самому обрії небо рожевіло загравою.
Пройшло декілька днів. Повстання, що так стихійно вибухнуло, не одержало належної підтримки. Гнів і жадоба помсти оскаженілих від голоду і ненависти людей викликали страшні акції жорстокости. Нарід сплачував своїм ворогам за віковічні поневолення і тортури останніх років. Повстанці грабували склепи, державні крамниці і зернові пункти, мордували урядовців, не шкодуючи їх родин. У відповідь уряд винищував цілі села, розстрілював і висилав тисячами. Ні жінок, ні дітей не минала страшна кара. Під тиском війська і ҐПУ розбиті і розпорошені повстанці намагалися пробитись за кордон. Але мало кому пощастило. В розпачі люди, мов божевільні, кидалися на кулемети і багнети пограничників. Вузенькі стежки були завалені групами людей і худоби...
— Я більш не можу... — простогнав селянин, сідаючи поволі на мокре листя. — Ідіть далі самі...
Три інших, озброєних рушницями, зупинилися і мовчки дивилися на товариша. Його свитка, задубіла від крови, яка рудою корою, вкрила все його праве рамено. Бліде його обличчя було спотворене тяжкою мукою.
— Ні, друже, так не можна, — твердо відповів молодий гарний хлопець. — Ану, Миколо, Щупак, підіймате, понесем його далі. — Знесиленого підхопили і знов рушили через лісову гущавину.
— А ти, Андрію, добре знаєш дорогу? — підозріло зиркнув на юнака, єдиним своїм оком Щупак.
— Якби не знав, не вів би вас, — незадоволено обізвався той.
Недалеко пронулав постріл, за ним другий, і розпочалася шалена стрілянина.
— Друга група натрапила на секрет, — тихо сказав Андрій, зупиняючись. — Тепер в ноги, хлопці. На такому вузькому відтинку не може бути багато москалів. Вони всі певно побігли на допомогу своїм. Це наш єдиний шанс перескочити кордон. Микола Шостопал скинув на «барана» пораненого. Очі його блишали з-під брів неначе два вугілля. На обличчі була написана рішучість — перейти кордон, або загинути.
— Хлопці, — знов простогнав поранений, та залишіть мене тут, на лихо я вам здався? Ви ж самі загинете і мене не врят ...
— Зась, ти чортів сину, — шалено гаркнув у відповідь Шостопал. — Де було чути, щоб козаки свого пораненого на глум ворогам залишали. Ходім, мерщій. — Підхопивши краще пораненого, він рушив за Андрієм. Тримаючи в одній руці гранату, а в другій револьвера, юнак навпростець хутко продирався через кущі по йому одному відомому шляху. Гіляки били по обличчю Шостопала, але ж не звертаючи уваги, він міцно тримав на спині товариша, ні на крок не відстаючи від Андрія. Щупак, з рушницею напоготові, прикривав їх запілля.
Бігли мовчки. Кожний знав, що з кожним новим кроком вони наближаються або до смерті, або до волі.	
 Раптом ліс закінчився і в двохстах метрах від друзів замаячіли прикордонні знаки. В ту ж мить зо всіх боків захлопали постріли.
— Стой, стой ... твою мать. — кричали з лісу. Кілька москалів в зелених кашкетах бігли по полю навперейми. Попереду їх скакали дві собаки, здоровенні мов вовки. Одна з них неслась » зокрема на Андрія.
Глухий револьверний постріл і собака, високо підскочивши, покотилася по землі. Друга вівчарка, побачивши загибіль товариша, спинилася,
але ж за хвилину і вона лежала мертвою. Влучним пострілом її забив Щупак. Бажана мета наближалася. Залишалося декілька метрів, але ж в цей мент Шостопал почув буцім то його міцно вдарили палицею по нозі. Він впав, випустивши пораненого.
— Мерщій гранату! беріть Омелька й тікайте... Я їх триматиму. Обидва товариші хотіли заперечити, але Шостопал так на них глянув, що вони мовчки передали йому Гранату і, підхопивши Омелька разом з Щупаком, побігли далі до кордону.
— Прощавайте, хлопці, — обернувшись, крикнув їм Микола.
 Пограничники зо всіх боків наближалися до раненого Шостопала. Міцне притиснувши рушницю до плеча, Микола вистрілив. Один з пограничників впав, інші залягли засипаючи кулями Шостопала. Випустивши по них останні набої, він далеко відкинув непотрібну більше рушницю. Побачивши це, москалі підвелися і гукаючи «здавайся» просто побігли на нього. Стискаючи в руці гранату Шостопал чекав. Коли пограничники були в двох метрах від нього, він несподівано вскочив і крикнувши: «Хай живе Вільна Україна!» кинув гранату в саму гущавину москалів.
Вибух примусів втікачів обернутися. Коли стовп диму із землі розвіявся, їм було видно кілька трупів в шинелях. Деякі з них ще ворушилися і стогнали, а ті що залишилися непораненими шалено кололи багнетами тіло Миколи Шостопала, нерухомо лежачого на землі.
Наступної хвилини хлопці з пораненим були за кордоном.
