Оксана Лятуринська
БЛАГОВІЩЕННЯ 1939 РОКУ
(Під враженням листів Івана Паламарчука, одного з багатьох, що загинули під час зриву Закарпатської України).


Летять вістки, летять вістки, летять вістки з далека
ой, ластівки, ой, ластівки, ой, райдужні лелеки 
(Якби ж так сповнилось, якби!): 
«Над Хустом сонце й голуби.


І пре на вибори народ, як Тиса між латаття. 
Вирує, взбуджене, кипить, гукає Закарпаття:
— А чи ж то всі вже легені,
 а чи ж то всі вже з нами?
— Ба, ні!


Й цвітуть кресанями груні, а гук десь зпід узлісся: 
— А прихопіть-но топірця, а не забудьте кріса!..


﻿Над Хустом сонце й голуби. Стою, чуткий, дивлюся: 
от чимчикує і собі на вибори бабуся.
— Куди, старесенька, куди?
— Куди й усі, і я туди!
От бачиш, синку, так раніш не подавали голос, 
коли ж тепер — бігцем біжиш за Україну й волю.


І поза сумнів, поза все 
Й тебе, безбатченка, несе, 
як ту стеблину по плаю, під шерег з легенями 
у течію, у течію без стриму, і без тами ...
Над Хустом сонце й голуби.» 
Якби ж так сповнилось, якби! ..