Ю.В.
                                                 Листопадові рефлексії
  Пройшов час одного покоління, а сталося неймовірно багато, відбулися події й зміни, що їх не легко обняти думкою та виявити в проглядній черзі причин і наслідків. Недаром наша сучасність не спроможна віднайти свого родоводу і назватись певним іменням. Страшна вона своєю правдою і така неподібна обличчям і цілим своїм образом до власного «вчора», що здається — появилася неприродно, незаконно, постала з волі невідомих причин і не-людських сил. Десь дуже глибоко прорвалися основи людського буття, відкрилися нездогадні челюсті людської природи і темрява потворної безодні залягла соняшний овид життя. Темрява в просторах світу, темнота в душах людських. Ясного Божого світла виглядають злякані очі, променя соняшної радости призиває душа і тепла, мирного життєтворчого тепла, благає заклякле в холоді серце обіднілої людини.
  Тож буря небувала панує над землею десятки літ та удовж і вширш вершить гори знищення і руїн. Жниво двох світових воєн сталося хлібом щоденним людського життя, а завтра вибухне вогонь третьої світової війни. Вже сьогодні спалахують пожежі на далекому Сході і кожний певний, що в любу хвилину — десь на протилежному кінці світу — розірветься новий вибух. Так, куди не поглянути — усюди хвилює зловіщим рухом земля, на кожному місці внутрішні струси прорікають прориви нових вулканів. Нема нігде певности перед вогнем, війною і наглою смертю. Зелений і густий колись ліс життя — прорідився і чорніє темними озерами пожарищ і попелу.
  Історія на лезі ножа і вогню збувається як страшний суд вже довгі-довгі роки, а велика частина просвіченого і цивілізованого людства ще не стямилася і не збагнула, що саме діється та який мусить бути кінець того всього. Чим сильна сучасна буря людська, звідкіля віють пожежні вітри, де саме лежить оте підземелля кнувань, змови і чорних мислей, хто мріє про світ, як одну велику загальну пожежу! Питання оті на устах всіх, проте відповіді падають мимоходом, вривково, недбало, невідповідально.
  Справді, хто спроможний обійняти розумом і духом всю гру сил, різноманітність людей і змін та доглибно пережити безмір людської долі, що здійснилася на короткому протязі часу одного покоління! Ніби це вчорашній щолиш день, а такий далекий він, немов би поринув у сизу давнину казкової вже бувальщини. Глибина радикальних перемін, багатство нових форм життя, ненадійний провал старих суспільних устроїв і політично-державних творів історії, монархій-імперій і новітніх диктатур, та вкінці основно змінене положення і становище сучасної людини-одиниці — все те вчинило цей вчорашній день сливе невпізнаним і дуже для нас далеким. Під вагою великої маси подій і змін він придавлений і немов розчавлений, запався в темряву минулого і втратив чіткість форм та вираз свого обличчя, змалів непомірно і приблід значенням, вартістю. Та перше безпосереднє враження його далекости і ніщотности не має сили втриматися і запанувати. Воно сповидне і переходове, якщо пробувати поглянути блище на нашу сучасність та оцінити її мірою людської життєвої правди. Не дивлячись на численність і різноманітність доконаних в останньому чвертьстолітті змін, людина корінно, а з нею і народи, залишились ті самі і сьогодні в своїх починаннях, стремліннях виявляють свою незмінну, історично встановлену і закріплену, природу. Під наложеною новою маскою криється добре відоме обличчя старого хижака, що подвоїв свою волю розбою і наживи, вишколив нові способи загарбництва, здобичі, полону і неволі. Хто того не бачить, як дико світяться очі вогнем старої пристрасти і наших хижацьких сусідів, пануючих чи поневолених! Жорстокий гін панування посилився нечувано в душі новітнього московства, що надумало вкінці здійснити стару свою мрію третього Риму на трупі і руїнах всіх Римів, імперій і народів. Небезпека світова, загальна стоїть ось перед очима сучасників прямим запитом «бути або не бути», життя або смерть. Та не тільки отой, на глупоті противників і політичних союзників окріпший переможний світ евроазійського московства висуває свої старі довгі кігті до світової грабежі. На свій лад — у скромнішому значно розмірі — робить це поневолений сьогодні спільним ворогом і другий наш, західній, сусід, що не може вгамуватися ні на хвилину, щоб не кричати про кривди Тегерану і Ялти, і не домагатися звороту старої здобичі — Львова і Вильна. Отут, в природі Москвина чи поляка, нічого не змінилося, історична закономірність дотримана в їх способі політичного думання і числення в незміненій формі — стара дійсність живе і чекає хвилини війти в дію та заважити новим ударом долі в наше серце. Нехай воно не слухає принадних слів, намовних заяв, оманних пісень якої б то не було миролюбности, але нехай вміє вичути поза складною і крикливою фасадою декоративних змін — старий незмінний ритм природи своїх людських чи нелюдських сусідів, що без жалю готові проковтнути його в цілості як свою найближчу і насушну здобичу.
                                                           *
  Українське серце! Сьогодні в тебе свято великих Роковин. Ти сповнене врочистого пригаду і поклону тіням лицарів 1. Листопаду 1918 р. Твоя пам’ять вірна і певна як вірною і певного своїй нації була любов тих, що цього пропамятного дня сколихнули мовчазний дзвін української волі на
заході України, що 600 літ не чула його чарівного рідного гомону. І станули довкола державної дзвіниці ладом старокняжої дружини та боронили її як довго стало сили. Де ти, в цей час листопадових днів, сьогодні не було б, ти, українське серце, маєш чарівну силу линути крізь простори світу і темінь часу до світлої мети, до світильника 1. Листопаду, щоб біля нього святкувати Державний День Західньої України та з його святого чистого полумя почерпнути віри і сил для прийдешнього змагу — того останнього, що безконечну чергу невдач закінчить чином тривкого визволу і перемоги своєї правди. В годину поминків тобі, українське серце, треба щераз пережити героїчний епос боротьби і трагічний кінець упаду української державности на Заході України. Пережити і збагнути суцільність тих причин, що йшли від зовнішнього світу і складалися проти тебе, як теж усвідомити власний внутрішний стан, особливості української природи, вдачі, характеру та старих недостач, що завсіди; вирішали некорисний поворот власної долі. Зваживши суцільність отих співдіючих і вирішальних силових причин і умовин, ти, українське серце, не вдариш на струну сумніву і зневіри, але знайдеш на гар-фі української правди ті струни, що згомонять гармонійним пливом могутнього гимну — перемоги.
  З погляду пережитого досвіду останніх десятиліть бачимо сьогодні 1. Листопад 1918 р. напричуд світлим почином, удачним проривом суверенної волі, наступом мужности і мужів, що пригадали хоробрих предків і поріднились 3 духом героїчно-лицарських епох в історії України. З нутра власного буття прорвано тяжіючий над ним довговіковий присуд чужородної історичної волі і відкрито тим чином вільний вияв і доступ до власних джерел та власної істоти. Змагова воля нашого Заходу воскресила собі потужну скарбницю духа власної землі і встановила зв’язок із перводжерельними основами історії. Галичина - то передовсім епоха старокняжої державности, то Перемишль, Ярослав, Холм, Галич, Львів — осередки слави, багатства і величі. Свідомість історичного родоводу свого вносить в національне почуття нову складовину моральної натури, традиція стається з книжково-формальної внутрішньою, живою, безпосередньо визначальною для діяння в сучасних умовинах. Завдяки 1. Листопада поглибився засяг діяння в час і ми начали думати і почувати живими органічними категоріями власної історії. Сини іменитої землі зростали в підсонні дійсно величавої бувальщинни, що її політично відбудувати ставало основною заповіддю державницької ідеології. Опертя починів і зусиль на початковому бігуні історичної осі скріпляло почуття корінности і вкорінення, без чого важко будувати людині свою будучність. Велике виховне значення 1. Листопаду як збройного і державно-політичного акту вивершується його значенням переходового етапу до акту Соборности 22. Січня 1919 р., що є святом злуки і злиття двох віток українського народу і двох держав в єдину цілість. І коли доля наново розділила їх кордоном нового Андрусова, поневолене українство мало вже свіжу традицію політично-державної єдности та могло із скарбниці вчорашнього дня черпати надхнення до боротьби, що розгорнулася на цілі десятки років і набула характеру ідейної і діяльної соборности.
                                                         *
  Коротким шляхом війни із обома своїми історичними ворогами пробилася свідомість воюючого українства до своєї єдиної національно-державної ідеї, яку ствердила фактом єдиної української Держави. Цей велетенський здобуток української Національної Революції не зацілів фізично, але залишився нам світочем правди нашого буття, якою живемо сьогодні і до якої прямуємо своєю волею, думкою і чином. Тільки ми, українці, що мали своїх поетів — пророків Шевченка, Франка і Лесю Українку — вміємо збагнути чудо нашого духового і політично-ідейного відродження. Ми стались нацією і не можемо вже думати і прагнути інакше, ніж думає і чинить державна нація. Страта коротко триваючої самостійности нас не бентежить, ми розуміємо власну історію та її заповіді, ми знаємо, наш історичний ворог стався сьогодні ворогом цілого світу та зловісною примарою заглади християнської цивілізації. Сучасний стан загрози народам світу, їхній культурі і релігії від московського імперіялізму — це міра оціну нашій трагічній боротьбі в минулому, це показчик правильности наших ідейних позицій в час визвольного змагу 1917— 20 рр., це доказ нашої безприкладної живучости як народу, що ще сьогодні, в умовинах повного поневолення і зруйновання, ставить опір страшній силі знищення і пробирається на чоло хрестоносного походу проти земного царства Сатани.
  Бодрися, українське серце, силою власних подвигів і не маловаж тієї потуги, що спочила в бутті українського народу — не досить пізнаного і не цілком признаного світом. Додай собі віри в перемогу над червоним діяволом, бо вже не довго, а полуда спаде з очей світу і він побачить і розпізнає і Савла і Павла. Кому, як не тобі, чия історія як чаша сповнена по вінця гірким питтям долі воїна, що на першій сторожі ставив чоло навалам степового Сходу, падав і знову знімався, сьогодні стояти твердинею духа серед царства червоної Орди і кликати голосом пророчої віщби до спамяту. Тобі ж належить проректи велике слово обнови і життя. Завтра світу непевне, і доля його збудеться проти нього, якщо він боронити буде тільки своїх інтересів і призбираного майна, а не себе самого, а не власної душі передусім. Такий настав час, що нагу правду життя треба спасати вірою воюючого духа. Святий дух ізійшов на обрій горючої землі із мечем і велика битва мусить статися в ім’я вічного Бога, проти Сатани, що піднявся могутнім, як ніколи. Твоє місце, українське серце, в перших рядах, як це було недавно в час твоїх Крут, Базарів і Листопадів. Усюда йшло ти за голосом землі і не оддавало її раніш ніж наситило її кровю із твоїх ран. Бо земля приречена тобі Богом, була Божа і ти прислухалося до її голосу як до Божої заповіді. Ти відступало, щоб зібрати сили і новим наступом вернутися назад і дійти до кордонів, до тих городів княжих на українському Заході — Львова, Перемишля, Ярослава, Холма. До сьогодні ти не забуло їх, а бережеш в серці вірну пам’ять про тих, що живуть в тобі, як святі міста землі дідів і предків твоїх. Кордони української землі визначені національним почуттям українського серця! Це міцний союз землі, крови, над яким сторожить український дух мечем соборної волі.
  Духова спадщина 1. Листопаду творилася на цілій українській землі, на заході і сході, на півночі і півдні. Відступ за Збруч Галицької Армії був не тільки вирішений мілітарною перевагою Польщі — що, як союзниця версальської Франції, користалася її всебічною збройною допомогою, але й політичним положенням України взагалі, яка в світі переможців першої світової війни не була признана як держава і визнана як величезна потенціяльна сила проти воюючого большевизму червоної Москви. Україна боролася проти червоної навали власними силами країни, що винесла на собі тягар 4 років світової війни. Участь Галицької Армії в цій боротьбі становить великої ваги чинник в сформованні соборництва зброї і чину. Українська Армія була і залишилася до сьогодні безпосереднім творцем традицій збройного національного визволу і державного будівництва. Нація і держава творила прапор, а не кляси і соціяльні інтереси. Треба підкреслено ствердити, що свідомість отих основних ідейних настанов український Захід мав у собі як природне своє добро, що його зберіг у свойому думанні і починах до наших днів. Досвід сучасносте вчить, що ті кличі сталися чоловими і керівними в руках і подіях біжучої світової історії.
                                                                *
  Визвольний зрив українського народу 1917— 20 рр. покінчився трагічно, однак він створив ті моральні, світоглядові і політичні основи, без яких ми сьогодні не були б спроможні встоятися як національна спільнота та відстояти своє право народу в світі. Слабі сили, внутрішня боротьба, квола національна свідомість, вбогість засобів організації, спротив зовнішнього середовища — переважили змагову волю воюючого українства і ми ще раз сталися жертвою жорстокого присуду історії. Вона винесла його початково, здавалося, для нас одних та, як бачимо, розгорнула згодом його широко і вкинула в безодню призначення не один великий нарід. Над світом повис закривавлений меч Дамокля! Дрожать найбільші потуги перед невідомим завтра, але і дрожить, повірмо, злочинна рука, що намірилася перервати нитку меча. Тож б’є для нас година мужносте і кличе відкрити шолом та приняти визов долі рішучо і відповідально. Тим разом всі, як один муж, мусимо станути в лаву там, де відкривається фронт отієї грядучої невмолимої боротьби. А він можливий всюди, бо світ стався неподільний не лише як здобича і жертва пекельного зла, але й як боєвище за Божу правду, живу в людях і народах. Найбільший змаг на землі відбудеться під прапором найвищих цінностей і найжорстокіших потуг, за владу над світом або за вільний світ. Третьої можливосте немає.
                                                               *
  Наш український вибір і наше місце давно відкриті і означені. Наші позиції ті самі сьогодні, що були вчора. Перерішувати нема чого, зате дуже і дуже нам треба перемогти на свойому внутрішньому фронті, щоб не йти в бій з нечистою совістю і глушити її докорів диким вереском підозріло надхненних войовників. Хто в цьому грядучому бою думає змагатися за добичу, багатства, або владу — той робить прислугу Сатані і чинить свідомо або несвідомо його волю. Долевий змаг будуччини виграє чиста жертвенність і простота праведного серця. Це твердь людського буття і другої немає, щоб на ній зацілів людський світ і животворно діяв. Треба душею збагнути, чого жадає від нас сьогодні історія. Її поклик звучить: людина чиста серцем, дитинно віддана життю, світові і Богові, душею безкорисної любови і посвятної невинности героя. Тільки йому, героєві, призначена перемога, бо лиш він справді знає, що на потребу і що найрозумніше, Він одинокий вільний від заблуду хитрощів, свару пристрастей і невгамованої жадоби сатанічних інстинктів влади, він єдиний не наслідує в нічому сатани, але в цілості його не признає. Герой віддає себе і посвячується і тим стверджує себе і освячує ідею жертвенного життя. Сила його героїзму зупинить похід Сатани, бо його зломити може не речена потуга, але людська, яка формує вигляд і подобу людей. Після довгих століть слухання слова про богоподібність людини надходить пора провірити животворну силу цього слова. Горе людям і світові, коли в Содомі сучасносте не буде нащадків із племени воїнів Божих!
  Ми бачили їх на кожному кроці ще вчора. Вони творили бойову лаву під Крутами і розписали пурпурово величавий прапор на сніжних полях наших Термопіль. Вони стояли в безконечному ряді 259 над власного могилою від Базаром і словами національного гимну стелили собі ложе вічного спочинку. Вони створили 1. Листопад і несли бойовий прапор від Львова до Києва, а друзі-побратими їх зберегли його в чужину і донесли до ... Парижа і Роттердаму. Простота серця і героїчна відданість відкривали їм широкий шлях до пантеону української землі, що соборна і неподільна на кожному місці і в кожній частині як вічне тіло народу. Невже сьогодні перевелося серед нас племя мужів і погасло полумя героїчного духа, — того, що горить в офіру і не питає ні влади ні слави? Гряде не листопад, а судний день історії наближається, в огні його людський світ або очиститься і витриває або пропаде в злиднях неволі. Хіба ж не пізнали ми, в яку добу родилися і не розуміємо вимовних її знаків? Це ж проба людини, за міру існування повинна вона покласти свою людську довершеність спадкоємця і творця історії. Суворе і тяжке сталося життя. Хто більше ніж ми досвідчив його нещадні вдари, які спадають на того, що не спроможен бути молотом долі. Не тим, що розчавлює навпопад заскочену жертву, а тим, що кує власну подобу життя з найтвердшого матеріялу дійсности. Не можна ж бути тільки вічно покривдженим і неготовим. На суді не питаються про можливості, але судять звершену дійсність. За себе треба відповісти і не чекати ні милосердя ні відрочення присуду.
                                                          *
  Серед нас багато таких, які чекають повороту щасливих подій минувшини. Нічого не повторюється, бо історія постійно твориться на відповідальність творця. Готових до вибору зразків творення історії нема нігде і не було ніколи, ціла минувшина і суцільність життя є тим первопочинним зразком, що входить в діло і формується в жарі ставання. Досконалість майстра не забезпечена згори, певним однак є успіх там, де творець і чин нероздільні. Хто входить істотою своєю в твір — той вже залишиться, хто ж думає про його як споживач — може замість хліба дочекатися каменя. Сказано — чиста жертвенність зродить овоч перемоги в грядучому бою, і буде це дозрілий овоч життя — вистражданий в добі найстрашнішого лихоліття і породжений такою снагою любови і відданости, на які тільки спроможна людина, що всі свої сили й останню надію поклала у власне серце. Вона перетриває, бо бачить і знає, що світом лютує дика пожежа і нема місця, куди б могла б спастися з нагою душею. В огні родилася і зростала — тож не згорить, але силу нищильну земного пекла стравить і почне день завтрішний — новий і світлий. Переможе світло вічної людини і з неї оновиться життя. Завтра появиться і виросте лиш те, що сьогодні посіяно — нехай же серце українське готовить зерно чисте, здорове і високоцінне, щоб потомки узріли щасливими, веселими очима лан пшениці і молилися в гаях вільної Батьківщини за душі батьків — сівачів дорідного життя.
                                                             *
  Нам, сучасникам, далеко ще до тієї віри в правоту наших мислей і праведність наших сердець. Нетрями понурої душі блукають примари злощасної минувшини, злий дух невільничого буття обертає рідну ниву в дике поле і серед високого буряну глоне зерно і ломляться бліді колоски збіжжя. В сумерках лісу, тут і там, зринає ще кривава тінь Каїна — братовбивника і полошить спокій лицарських душ, що під віттям рідних дерев снять свій сон золотої волі. Так, життя наше кипить силами замкнутих пристрастей, ненависти, зависти і славолюбности. України ми ще не любимо великою любовю сина, українці для нас ще не брати, а тільки суперники в поділі батьківського майна. Що, яку скарбницю зібралися ділити бездомні, нагі і голодні? Невже не відчувають, що скарбниця наша спільна і неподільна та лежить в серці і душі кожного? Що скарб власний треба щедро, батьківською рукою роздати, а тоді скарбниця родини буде повна?
  Жити і діяти як родинна спільнота — така е соборність наших днів. Сьогодні пізнаємо цю правду, ми, — завтра теж інші народи освідомлять собі її як єдину конечність і порятунок перед загонами ошалілої людської саранчі. Боронитися перед нею означає — наступати лавою братніх когорт під прапором людини, що відчула своє післанництво Божого воїна і мусить змагатися до кінця своїх днів за ідею царства Божого? Жертвенність чистого серця — це головна передумова, все інше придасться.
                                                             *
Листопадові думки року Божого 1950 позначені волевим поривом у будучність — нашу українську і загально світову. Сучасне наше розсіяння в світі сприяє віднайти себе і своє невміруще українство в умовах стичности з силами і вартостями найрізнородніших людських пород, типів і творив. Національне самопочуття наше може тільки скріпнути від того, думаємо, що стичність того свого з іншими народами повинні ми переводити і формувати так, щоб правда нашого історичного буття виявилась і на ввесь зріст сталося очевидним, що історичний ворог України, якого червону переміну вона перша збагнула та вступила проти неї в бій, що ворог цей стався небезпекою смертельною для цілого сучасного світу. Хіба можна бажати кориснішого звороту в нашій історичній недолі, ніж ота збіжність нашої долі сьогодні з положенням найсильніших народів і світових потіг? Об’єктивно становище наше надзвичайно сприятливе, не змарнувати цього успіху долі — тільки в наших силах і в нас самих.
  Тяжка стопа історії ставляє свої кроки велетня певно, потужно, долево. Гомін цього могутнього походу чути на землі, океанах і в просторі. Ми, українці, чуємо його в душах від десятків років і наслухуємо уважно кожної хвилини, коли вже раз розірветься простір від крику конаючого Сатани. Своєю боротьбою і найбільшими жертвами ми заслужили, щоб тієї хвилини дочекатися і крик такий почути. Однак, заслугу свою треба ще раз собі здобути! Підняти новий похід великий, вирядитися в нього справжнім лицарем, взяти в руки старий меч української історії, серце сповнити любовю, що жертвує себе ціла і не чекає заплати, а духа опромінити благословенням героїв і побоєвищ. Тоді день українського визволу прийде, а державна Україна пом’яне голосно пам’ять усіх поколінь змагу і усіх синівських жертв в живому пантеоні великодушного свого серця.
  1. Листопаде 1918 року! Вісти ж і ти годину зриву, бою, суду і сонця. Будь на нашому похідному шляху зорею і йди разом з нами в новий, грядучий день побіди!
