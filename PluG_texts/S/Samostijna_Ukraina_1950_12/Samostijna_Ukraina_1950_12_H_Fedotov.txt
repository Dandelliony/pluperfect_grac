Г. Федотов
                                           Майбутнє Росії
  В наслідок першої і другої світовий воєн стара Европа з її скомплікованою системою міжнародніх взаємин відійшла в небуття. Розпалися або розпадаються на наших очах в Европі всі імперії, крім Російської. Але й держави-нації не змогли організувати життя у витвореній політичній порожнечі. Насамперед, світова політична думка мусіла визнати утопійність чисто етнографічних кордонів. Національне черезсмужжя і зазубини, з одного боку, історичні, успадковані здавна претенсії, з другого боку, і господарсько-стратегічна доцільність природно-географічних меж — з третього, просто унеможливлюють розв’язання проблеми національно-державного розмежування в центрально-східній Европі. Що далі ми йдемо шляхами нібито слушних розв’язок, то більше нагромаджується ненависти, кривди і образ, відкриваються джерела нових конфліктів.
  З другого боку, національне почуття в наші дні, так безпощадне до слабих сусідів, виявляється натомість жалюгідно покірним перед брутальною силою агресора. Франція улягла Гітлерові майже без спротиву. Чехо-Словаччина те саме зробила раз щодо німців, другий раз щодо Совєтів. Взагалі майже всі європейські сили спротиву, що боролися в часі війни проти Гітлера, по війні лижуть чобіт Сталіна, ніби мета їх полягала в тім, щоб замінити одного тирана іншим. Словом, національна свідомість не здатна нині впорядкувати світ: протягом століття індустріялізації вона розгубила всі ті великі вартості, що їх колись на своїх прапорах гордо ніс національний романтизм. Культура (чи безкультурність) сучасних націй стає щораз більше космополітичною, нудно-одноманітною. Національні традиції становлять не більше як декоративну рекляму вутрішньо-порожньої технічної цивілізації.
  Отже, нема імперій, на рівновазі яких колись спочивала Европа, нема тривалої перспективи й для мирного будівництва малих націй. Надто непевні і навіть безнадійно марні їх зусилля в обличчі двох ґіґантичних потуг — ЗДА й СССР, напрямок господарсько-політичного діяння яких прямо протилежний. Боротьба між ними вже провадиться методами дипломатії, економіки, пропаганди, навіть методами прямих воєнних дій, лише до часу під прикриттям чужих прапорів (пригадайте Грецію, Китай, а раніш Іран, чи останню Корею — Ред.). Миру загального ще не підписано — кремлівські правителі ясно прагнуть світового панування шляхом завоювань і революцій. Pax Sowjetica (совєтський мир. — Ред.) — єдиний мир, визнаваний Совєтами, бо він рівнозначний світовому СССР, тобто світовому со-вєтському «раєві».
  ЗДА це мріють про світове панування, лише про свою безпеку і збереження. Проте вони зрозуміли, що світ уже занадто тісний, щоб самітні почували себе безпечно. Суспільність ЗДА переборола вже свій вроджений ізоляціонізм і також вже плекає думку про світову єдність. Але ЗДА мислять її, подібно як і Англія, в образі федерації демократичних держав, організованої не шляхом примусу і підбою, з наступною «добровільністю» совєтського взірця, а шляхом справжньої добровільности — як її розуміють на Заході. Саме тому таке об’єднання світу — річ не легка, бо доводиться зважати на часто перечулену амбіцію і вузький націоналізм тих чи тих народів.
  Річ ясна, що за неминучого спротиву СССР добровільна світова федерація не можлива. Історичний досвід і сама логіка дотеперішнього розвитку людства промовляє за те, що єдина світова держава чи нова універсальна імперія виникне, як і всі попередні, в наслідку війни, а не миру. Теоретично, звичайно, можна уявити створення федерації народів на ґрунті цілком вільного погодження рівних, можна припустити відмову партнерів від тих чи інших елементів власної суверенности. Але для цього треба мати дуже високий рівень політичної моралі. Тим часом апогей політичної цивілізації Европи, осягнений десь в другій половині 19 століття, вже минув, а позаєвропейські країни його не досягли. Сьогодні політична мораль європейських народів впала чи не найнижче за весь час її християнської історії. Народи світу двигані зараз короткозорим егоїзмом, ненавистю, а ще більше страхом. Це означає, що вони ладні прийняти єдність подиктовану силою, лише в формі імперії.
  Зараз історія ставить перед народами світу дві можливості, два варіанти імперії, залежно від того, хто з суперників — ЗДА чи СССР — вийде переможцем.
  Не важко собі уявити, як виглядатиме світ у випадку перемоги СССР. Поширення комуністичної системи по всій нашій планеті. Винищення вищих кляс і всіх носіїв культури, що дихали повітрям волі і не хочуть його зректися. Масові страти у перших роках, каторжні табори на ціле покоління. Закріплення всіх фахів і станів на службі світовій совєтській державі. Ступневе, а може й швидке приглушення всіх вищих сфер культури на догоду технічному поступові. Можна припустити, що світова імперія Москви буде тривка, як стародавні тоталітарні імперії Єгипту, Китаю та Візантії. Але здушення свободи спричинить, кінець-кінцем, занепад не лише духової культури, але й технічного знання. Припиниться будь-який поступ, людство повільно, але неухильно деградуватиме у всіх відношеннях.
  Важче ставити прогноз в разі перемоги Америки. В цьому випадку єдність світу мусіла б реалізуватися в формі справжньої, дієвої, а не паперової федерації. Така бо структура самих ЗДА і Великобрітанської спільноти народів, т. зв. комонвелту. Небезпека Атлантійського варіанту імперії полягатиме не в надуживанні владою, а в бездіяльності, в пасивності влади. У вільних народів, якими є англо-сакси, нема апетиту до насильства, і це прекрасно. Але нема в них тепер апетиту і до влади, а це вже кепсько, бо таїть загрозу світовій демократії. Тим часом потрібна велика воля і велика гнучкість і такт, щоб слабші підпорядкувалися в рамках демократичної законности.
  На відміну від Совєтської світової імперії, Атлантійська імперія не означатиме на своєму просторі водноманітнення ні політичного, ні економічного життя. Капіталізм і соціалізм в різних дозах мирно співіснуватимуть в загальних економічних рамках. Доказ можливости цього ми вже маємо нині — лейбористська Англія. Але загалом таких чітко екреслених форм, як світовий СССР, світова Атлантійська федерація нині не має і не скоро матиме. Бо взагалі суспільство, побудоване на свободі, криє в собі необмежені і непередбачені можливості.
                                                               
                                                              *
  Всю другу половину своєї великої статті Г. Федотов присвячує розглядові питання — яка доля жде Росію, точніше Великоросію у випадку поразки СССР в майбутній війні. Війну цю, повторюємо, автор вважає неминучою — хіба що в СССР вибухла б революція. Але для долі імперії — так в цілому як і частин — істотного значення не мало б — чи СССР вдав би в наслідок революції, чи в наслідок воєнної поразки. І в тому і в другому випадку імперія припинила б своє існування, розпавшися на цілий ряд нових держав і державок. Розпалася б через те, що всі більш менш значні народи, які входять до складу СССР, мають в душі глибоку нехіть до Москви і росіян, ототожнюючи їх з большевизмом, і намагатимуться використати нагоду відірватися від Москви. Вина за таке недружнє, сепаратистичне наставления «націоналів» падає на російську інтелігенцію. Вона, ця інтелігенція, в 19 віці вже забула, що Росія — не колишня Московська Русь, Великорсія, а імперія, що об’єднує під своєю егідою багато народів, зовсім різних походженням і культурою.
  Російська інтелігенція — говорить далі Г. Федотов — була вражена раптовим, як їй здавалось, пробудженням України і особливо сепаратистичним характером українського руху. Чому? Насамперед тому, що «ми любили Україну, її землю, її народ, її пісні. Вважали все це своїм, рідним. Але ... ми злочинно мало цікавилися минулим України за три-чотири століття, протягом яких створено її національність і культуру, відмінну від Великоросїї. Ми за схемами російських націоналістів уявляли собі, що малороси, знемагаючи від польського гніту, того тільки й жадали, щоб бути приєднаними до Москви.
  Новий етап в утворенні української нації припадає на другу половину XIX століття, коли через безглузде переслідування українського письменства, центр українства перенісся із Києва у Львів, у Галичину, яка ніколи не була пов’язана ні з Москвою, ні з Петербургом . ..
  На наших очах народжувалася нова нація. Та ми закривали на те очі. Та обставина, що центр руху був у Галичині, відокремлювала й вирізняла політично нову націю від загальної долі народів Росії; полегшувала перехід від федеративної ідеології Костомарова і Драгоманова до ідеї самостійництва...»
  В 1917 році демократична інтелігенція, що пів року керувала Росією, «дарувала» федеративне самоврядування декому з народів імперії. Та вже було пізно — влада Керенського валилась на очах. Прийшли большевики, які силою зброї зібрали імперію докупи і терором, немов залізним обручем, держать її ось вже 30 років. Дехто (навіть з середовища непримиримих ворогів большевизму) вважав, що розв’язання національної проблеми в СССР належить до найбільших досягнень совєтської влади. Воно базується на двох принципах: повна культурна автономія — і жадної автономії політичної.
  Відсутність політичної волі прикривається до часу далекойдучим потуранням національній марнославі. Навіть назву імперії Росія було замінено назвою «Союз Совєтських Соціалістичних Республік», що могло тішити наївних нацменів, бо говорило зовні про рівність всіх 11 республік, про ліквідацію колишньої великоруської зверхносте і надуживань. За перших років совєтської влади національні сили раніш пригноблених численних народів (поза росіянами) справді дістали змогу досить широкого розвитку і це зразу ж привело до буйного розквіту національних культур. (Зрозуміло, що з боку большевиків це був підступний манерв: їм було потрібно відтягти актив національних суспільств — насамперед їх інтелігенцію — від участи в збройно-політичній боротьбі, поманивши широкими можливостями національно-культурного будівництва в рамках совєтського режиму — Ред.).
  Тож совєтська весна для «нацменів» тривала недовго. Большевизм був системою не лише політичною, але в першу чергу ідеологічною. Національний романтизм, що неминуче набував ідеалістичного зафарблення був йому ненависний. Незабаром національні рухи загнано в підпілля. Але це значить, що знов, як за царату, на периферії скупчуються відосередні сили, що ладні розсадити вибухом зсередини нібито федеративну імперію.
  Большевицький режим ненавидить і велика більшість великорусів. Але «спільна» ненависть не єднає народів СССР. Для всіх неросіян огида до большевизму супроводиться огидою до Росії, як його джерела і творця. То правда, що большевицька партія ввібрала в себе революційно-розбійницькі елементи всіх народів Росії. Та проте не в однаковій мірі. Большевизм без труднощів опанував Петроград, Москву, загалом Великоросію. А національна периферія поставила йому впертий спротив. Мабуть, було щось в традиціях Московщини, що живило большевизм щедріше, ніж в Україні чи на Кавказі; очевидно, це були: довговікова кріпаччина, спільне землеволодіння селянства (так звана «община»), самодержавство московських царів.
  Є три факти, які кажуть здогадуватися про ріст сепаратизму у СССР. Це, поперше, непропорційно великий відсоток «націоналів» у концтаборах; подруге, ліквідація п’ятьох автономних республік; потрете — настрої на еміграції. Це ж дуже знаменно, що «націонали», колишні громадяни Росії і СССР, не вважають за потрібне творення спільних, мовляв, імперських політичних організацій для більш успішної боротьби проти большевизму, а будують завжди окремі свої організації, не турбуючись навіть про контакти з росіянами.
  Тож не важко передбачити, що в разі воєнної поразки СССР відбудеться не лише ліквідація советського режиму, але й повстання «націоналів» проти центру, проти Москви. Але це не повинно лякати справжнього патріота великої Росії. Бо для самої Росії насильне продовження імперіяльного буття означало б утрату надії на її власну свободу: не може бо державна влада, яка практикує терор супроти своїх громадян в одній половині держави, забезпечети водночас свободу для громадян другої половини.
  Отже — кінець Росії чи нова сторінка її історії? — питає автор. І тут же сам відповідає: звичайно, останнє. Росія не загине, поки живе російський народ. Великорсія з додачею Сибіру і, можливо, Білоруси становить все ще величезне тіло з великим числом людности. Вона не матиме донецького вугілля і бакинської нафти. Але Франція, Німеччина і багато інших нафти не мали зовсім, а проте жили і розвивались, Ця властива Росія потенціяльно, звичайно, буде бідніша за Росію імперіяльну, але людність її не знатиме жахливих злиднів СССР з його комуністичним режимом. Воєнний потенціял її також зменшиться, але він взагалі не матиме значення при загальному роззброєнні. Якщо ж роззброєння не відбудеться, то загине не лише Росія, а й ввесь світ.
  Кінець-кінцем імперіяльна свідомість живилась не так інтересами держави чи народу, скільки гоном до влади: патосом нерівности, тріюмфом пониження і насильства над слабшим. Цей поганський комплекс означав для Росії XIX віку кричуще протиріччя між політикою держави і заповітами духових провідників російського народу. Російська література була совістю світу, натомість держава — страшним опудалом для вільних народів. Утрата імперії була б моральним очищенням, звільненням російської (московської) культури від страшного тягара, який спотворює її духове обличчя.
  Позбувшись воєнних і поліційних турбот, Росія (Московщина — Ред.) зможе вернутися до внутрішніх проблем — до побудови вистражданої в жахливих муках вільної соціальної демократії. Протягом тридцятиріччя комуністичного режиму людність Росії в масі згрубіла, зчерствіла, і потрібно буде, мабуть, не одне покоління, щоб її перевиховати і повернути до заглушених і забутих традицій культури. До цього великого завдання повинна готуватись російська інтелігенція вже тепер, на вигнанні, замість гонитви за примарою імперіяльних орлів.
                                                                                                                             Б. С.
  Примітка від Редакції: Відсилаємо читачів до поміщеної нами нижче статті О. Залізняка «Розвал імперій», що є висловом поглядів Редакції «СУ» на статтю Г. Федотова.
