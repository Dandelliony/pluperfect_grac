О. Залізняк.
                                                   Розвал імперій
  Подана отут стаття Г. Федотова, визначного російського еміграційного публіциста, появилася в російському журналі «Новий Журнал» (Ч. 16/ 1948 рік — Нью Йорк) під наголовком «Судьба империй». Ми подаємо тут лише витяги і реферовання важніших з неї думок. Робимо це з подвійної причини. По перше, стаття звертає на себе увагу вдумливим і відважним ставленням проблеми, так різним від загально прийнятого трактування російською політичною думкою проблем Росії і народів, що входять зараз в її склад. Федотов відважується йти проти течії російського імперіялізму і загарбництва, мотивуючи проминаємість і шкідливість для самого московського народу такого політичного напрямку і тим заслуговує на те, щоби запізнатися з його міркуваннями. По друге, говорячи про неминучість провалу Російської імперії, як вислід закономірного процесу, що доказував вже провал всіх дотеперішних імперій, основних тільки на фізичній силі і законі насилля, Федотов підтверджує слушність і виправданість домагань поневолених Москвою народів, в тому і українського, до свого національного і державного усамостійнення і визволення з-під опіки «старшого брата» — московського окупанта. Таке ствердження з уст провідного російського публіциста наводить удар усім брехливим і пропаґандивним намаганням носіїв російського імперіялізму і месіянізму представити визвольницькі змагання поневолених Москвою народів як чужу інтригу і претекст до інтервенції, а привертає визвольній боротьбі її справжнє ідейно-політичне обличчя, базоване глибоко на історичній і людській натурі національного процесу здорового і незаперечного націоналізму, що йому є підпорядковані всі народи.
  Г. Федотов слова «Росія» і «російський» вживає в подвійному сенсі: з одного боку, для означення Росії — імперії, тобто властивої Московщини плюс всі невеликоруські області, обманом і насильством приєднанні російськими царами до Московщини, з другого боку — для означення виключно території, людности і культури Великоросі! або Московщини. Те і те розуміння в кожному випадку видно з контексту і воно свідчить про те, як тяжко навіть таким об’єктивним мислителям як Г. Федотов, визволитись від вікової привички утотожнювати різноманітну національну природу того простору з державною системою, створеною московським народом і її політиками, окресленою назвою Росія.
  Але хоча Г. Федотов здобувається на відважність визнати право поневолених Москвою народів на самостійність і сепаратність, спосіб його розумовання не може не викликати застережень. Визнаючи за «національним почуттям» силу розвалювати імперії, творити на їх руїнах нові твори і політичні формації, Г. Федотов рівночасно звідкись то знаходить «утопійність чисто етнографічних кордонів» та «покірність національного почуття перед брутальною силою агресора». Як примір на те останнє своє твердження від наводить період окупації малих народів Гітлером і Сталіном, якому по черзі улягли поляки, чехи, мадяри, румуни, українці, білоруси І Т. д.
  Досвід одначе і об’єктивна аналіза фактів доводить протилежного. Адже не національні почуття, але імперські комбінації казали спершу Сталінові попирати Гітлера, і Японію, потім ЗДА і Великобританії попирати Сталіна, а зараз Сталінові і ЗДА кажуть попирати саме пробуджене і відзискане національне почуття малих народів, добачуючи в ньому фактор, що в вирішній мірі причиниться до остаточної побіди одного з двох гіґантів, на яких поділився під політичним оглядом світ. Федотов поповняє ту саму похибку, проти якої він виступає в боротьбі: він присвоює собі категорії думання саме носіїв теперішньої імперської думки, яка неминуче й доводить людство до нової катастрофи і помагає історії сповнити шпенґлерівське пророцтво занепаду цивілізації. Адже ж є очевидним, що побіч імперського почуття, як системи «упорядкування» відносин світа, без огляду на те, чи вона виходить з Москви чи Вашінґтону, існує почуття інше. Кожному ж відомо, що те почуття так само сильне, як сильна є воля до покорення собі світу в тих чи інших носіїв імперського почуття. Розрахунок на імперське почуття — це розрахунок на силу атомової бомби і своїх армій, розрахунок на національне почуття — це розрахунок на силу закону, моралі і природнього права на життя і свободу кожного народу і кожної людини. Аргумент, що етнографічні кордони — утопія, настільки неправдивий, що його заперечила дійсність. І Версаль, і Ялта, і Тегеран побудовані були на принципі не «національного почуття», що мало б визначати етнографічні кордони, але на почутті блище з історичного і природного боку нез’ясованої «безпеки», стратегічної чи господарської вимоги. Берлін, Німеччина, Корея, Австрія, щоби невести лише кілька примірів, потвердили це недвозначно і війна, яка там ведеться спричинена саме непошануванням вимогі і права «національного почуття», що хоче бути замкнене своїми етнографічними кордонами і що ніколи, раніше і
тепер, не виказувало великого зрозуміння для імперських комбінацій, що топчуть Боже і людське право свободи народу і належних до нього людей.
  Г. Федотов і в іншому моменті остає під непереможним впливом імперської концепції, вважаючи можливим лише «два варіянти імперії, залежно від того хто з суперників — ЗДА чи СССР — вийде переможцем». Таке механічне трактування історії виглядає нам легкодушним. Г. Федотов повинен знати, що вже були випадки в історії, коли бралися за чуба два або більше імперій і у висліді їх боротьби осталися руїни з них усіх. В першій світовій війні Австрійська, Німецька і Російська імперія вже по двох роках боротьби захиталися в своїх основах і не війна, але повоєнна хитра політика врятувала дві з них від остаточної загибелі. Тому і тепер видається нам проблематичним твердження Федотова, що «нова універсальна імперія, як і всі попередні, виникне в наслідку війни, а не миру». Федотов не добачує, що крім імперій, є ще їхні жертви і що голос їх у боротьбі імперій буде остаточним, рішаючим чинником перемоги. Звичайно, не можна пересуджувати справи односторонно, може бути, що одна з імперій вийде переможцем. Але вже тепер можна сказати, що перемога ця буде зумовлена відповідним ставленням даної імперії саме до отих «національних почувань» малих й менших народів, сьогодні ошуканих у свойому ідеалізмі, покинених на ласку долі і трактованих не як підмет історії, але як предмет розрахунків і торгів імперій. їх голос і їх діла заважать більше ніж чергова армія Аттилі чи атомова бомба. Хто хоче будувати краще завтра світу, порядкувати його невпорядковані відносини, той не сміє не зауважувати цього національного чинника і спихати його до своєї підсвідомости. Бо навіть у підсвідомості чи несвідомості ці сили будуть діяти і сили їх не приглушать ніякі імперські зовнішні єрихонські труби. Імперії були і розпадалися, проминали, досягаючи вершку своєї слави і сили (часто і насилля та неслави), але національне почуття лишилося вічним. І хто його не хоче доба-чувати, здається незрячим бродити по нашій землі, заперечуючи існування сонця тільки тому, що очі його сліпі.
  Федотов у недіяльності, пасивності влади атлантійського (ЗДА і Великобританія) варіянту імперії бачить слабість і небезпеку, ми радше спасіння і силу (моральну) того бльоку у випадку його перемоги. Адже ж саме сенс сучасного великого визвольницького змагу, що йде в світі, полягає в тому, що народи і люди боряться проти занадто великої активности і діяльности влади, що влазить вже навіть у душу, мозок і почуття кожного свого підданого. Не в активності влади проблема, а в тому, щоби зміст духового потен-ціялу імперії та її носіїв становили не обстрактні поняття безпеки, нічого не вияснюючі намагання боронити «свого стилю життя», але щоби в основу їх були покладені глибокі моральні засади правовости, справедливости і універсальної свободи. Лишити треба людям і народам повну свободу у діяльності, сповнюванні сенсу їхнього життя, домовившись лише про оборону генеральних позицій загрожених сьогодні большевицьким Джін-Гіс-Ханом. Бо ж в остаточному суть імперії і сенс боротьби за неї сьогодні полягає не в тому, щоби на місце одної тиранії, закрашеної на червоно, поставити другу, закрашену на біло, залишаючи незмінними прийоми їх влади (активність, дисципліну, право сили, нетолеранцію), але щоби поставити універсальну імперію права, свободи і панування закону. Коли Сократа колись запитали, хто на його думку повинен кермувати державою, він без надуму відповів: «Закон». І ми повинні змагати, щоби світом правили не якісь коньюнктуральні, часові, спекулянтські договорення, змова користей і інтересів, без огляду на те, що, в них партиципують люди і режими сплямлені людською неповинною кров’ю і з совістю обтяженою злочином народовбивства і тиранії, але світом повинні правити тільки і виключно закони, в основу яких лягти повинні природні права людини і народу, які їм дали Бог і природа.
  Нація є категорією вічною. Вона існує без сумніву і ніякі, найбільше диявольські, пляни не зможуть змінити в основному категорії її діяння. Навіть большевицька система, що в пляні своїм має змести з лиця землі деякі народи, не змогла добитись осягнення поставленого собі пляну і мусить банкротувати і крахувати перед природними законами життя. Ми є свідками, що в обличчі непереможної волі і змагання до життя і свободи большевики поволі мусять признаватися до потвердження того, що вони передше категорично заперечували. З одної сторони, зріст московського націоналізму у найбільше здегенерованому, гіпертрофованому свому вигляді, розріст імперіялістичної і месіяністичної думки серед його провідної політичної верстви, а з другої сторони, конечність признавати гнобленим ними народам таки право на своє принайменше ім’я, є недвозначними того доказами.
  Яка ж доля жде Російську імперію? Федотов правильно передбачує для неї неминучий розвал. Правильно він приписує причину того розвалу нехіті «більш менш значних народів, які входять до складу СССР», до Москви і росіян. Вина за таку нехіть падала б на російську інтелігенцію, що ніби знанедбала політичний процес розвою українського народу, дозволивши йому відбуватись без своєї контролі і нагляду, недоцінюючи його питомої ваги і спрямованости. Але це ще мало, щоби вияснити глибокий процес українського, як він називає, сепаратизму, себто бажання увільнитиня від опіки, проводу і залежности московського «старшого брата». Федотов забув, що розвій національної думки і політичної мислі можна унапрямлювати певними тактично-політичними прийомами. В дійсності історичний процес самоставлення народів далеко глибший і незалежний від зовнішнього життя. Нація — історична категорія — це правда, але вона має свою біологічну основу, свій субстрат в людях, в території, в генотипі національного організму і він доходить до свого розвою незалежно від діяння зовніпіних чинників, які можуть лише цей процес викривляти, спинювати, але не заперечувати. Саме, щоби доказати протилежне, большевицька офіціяльна, партійна «наука» з такою силою і завзяттям пропагує біологічну теорію Мічуріна-Лисенка (яку в своїм невіжестві помагають популяризувати навіть деякі наші еміграційні, ніби національні, публіцисти — напр., гл. журнал «Нові Дні» в Канаді та його статтю про Т. Лисенка), щоби в ній знайти виправдання на свою денаціоналізаційну, народовбивчу, нівелюючу і винищуючу політику у відношенні до інших менших народів в ім’я доктрини творення безнаціонального (в дійсності однонаціонального — російського) суспільства.
  Українська нація пробудилась до свого життя не тому лише, що її гнітила Москва; ми бачимо ренесанс української культури з одної сторони як реакцію на політику московських шовіністів типу Валуева, але і ми бачимо такий же самий ренесанс українського духа і політичної мислі за політики культурного НЕП’у, так жорстоко розстріляного потім московськими держимордами. Словом, так чи так, українська нація живе, бо жити хоче і жити мусить. Тут ні при чому нарікання на похибки російської інтелігенції — демократичної, чи іншої, чи на потурання національній марнославі.
  Федотов не дає вияснення, чому «для всіх неросіян огида до большевизму супроводиться огидою до Росії, як до його творця і джерела». Він ніби догадується, що «в традиціях Московщини було щось, що живило большевизм щедріше, ніж на Україні чи на Кавказі». Але шукаючи за тим «чимсь», він його знаходить не там, де воно укрите. Він уважає, що ним була довговікова кріпаччина (вона ж була не тільки в Московщині, але і в Україні — Ред.), спільне землеволодіння селянства (т. зв. «община»), самодержавство московських царів. Насправді справа виглядає інакше, як її бачить Федотов. Не в селянстві, його привику до «общини», і не в самодержавстві московських царів виключний ключ для розгадки питання, чому ненависть поневолених народів до большевизму получена з ненавистю до російського народу. Бож носієм большевизму є ніхто інший, як московський нарід. Адже ж большевизм — це класичний приклад російського імперіалістичного шовінізму, нетолерантности, самодержавія і винародовлення, носіями його не лише кліка большевицьких вельмож, не лише партія, не лише, як каже Федотов «революційно-розбійницькі елементи», але цілий російський нарід у всіх його верствах, політичних нашаруваннях і закрасках. Адже ж у ненависті москалів до сепаратистичних і визвольницьких стремлінь поневолюваних Москвою народів єднаються російські білогвардійці Денікіна з соціял-демократами Керенського, з російськими інтернаціоналістами — троцькістами та московськими большевиками Леніна — Сталіна. Читаючи «Правду», «Посев», «Социалистический Вестник» чи інші газети, що виходять так в центрі формальної Російської імперії Москві, як в центрах діяння політичної російської еміграції, порозкидуваної по цілому світі, не бачиться ніякої істотної різниці у трактуванні ними «національного вопросу» поневолених Москвою народів. Поза межі внутрішнього питання, що його має вирішити будучий парламент Росії, зложений з більшости москалів, ці політичні імперіялісти не виходять і вийти не бажають.
  А тим часом «непропорційний великий відсоток «націоналів» у концтаборах СССР», «ліквідація п’ятьох автономних республік в СССР» та врешті «настрої російської інтелігенції на еміграції» — дають виразну відповідь на питання, чому ненависть до большевицького режиму получена з ненавистю до Росії.
  В загальному голос Федотова відрізняється багато від поглядів і думок російської інтелігенції на еміграції. Він відважується припустити думку розвалу Російської імперії як конечности, проти якої він не бачить сил охорони чи протиставлення. Але все ж таки не можна позбутися враження примусу і безрадности перед вироком тої історичної конечности, що змушує Федотова признати факти, яких він і ніхто завернути і вдержати не в силі. І це саме найслабший пункт моралі і етики цього російського публіциста. Бо в остаточному і багато злочинців є змушені визнати діяння сили закону і права, коли їх посаджено перед суд і поставлено коло них узброєних поліцистів. В основному одначе ніщо не зміняє їх правдивої натури, бо будучи знову в умовинах звільнених від поліційної сторожі, ті люди не завагаються знову поповнювати злочин. Було б далеко приємніше почути голос Федотова, що кликав би росіян з власної волі направити кривди нанесені поневоленим ними народам, в зрозумінні поповненого історичного злочину, в бажанні направити кривду, і змагати до построєння справедливішої будуччини, чим признавати неминучість розвалу Росії, бо сили її сьогодні за слабі, щоби оборонити себе перед непереможним походом і збуреним національним почуттям гноблених і гнаних народів, підготовляючих свої національні революції.
