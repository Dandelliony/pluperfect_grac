                Іде розвал комунізму
  James Burnham: ’’The Coming Defeat of Communism“, New York 1950, John Day Company, Inc.
  Під таким наголовком опублікував проф. Джеме Бирнгем недавно свою книжку. Серед публікацій, що відносяться до боротьби з большевизмом — це одна з найцікавіших не тільки своєю тематикою, але, передусім, здоровим і правильним осудом ситуації, розпізнанням небезпеки і, в порівнянні з іншими авторами і публіцистами, чи найбільше зближеною до правди методою оборони перед небезпекою.
  Кілька слів про самого автора. Проф. Джеме Бирнгем належить не тільки до визначних сучасних письменників і публіцистів, але він є високо заангажованою політичною особою в ЗДА і політичному світі взагалі. Він був одним із головних організаторів Конгресу Оборони Культури, який відбувся цього року в Берліні. Сам він колись був ентузіястом комунізму, був переконаним марксистом, може і належав до комуністичної партії, отже знає комунізм і большевизм не лише з пропаганди і літератури, але з його нутра, операції і стратегії. Комуністом перестав бути не тому, що забракло большевицьких грошей (як це багато випадків є з большевицькими агентами, що втікають до західнього світу ніби «розчарувавшися» в большевизмі), але тому, що мав до того переконливі причини і підстави. Як типовий англо-саксонський ум, він марксизм розумів і розуміє його до сьогодні не емоційно, але розумово, філософічно і з глибоким аналітичним знанням. В тому розумінні він може і до сьогодні залишився діялектиком і його історично-матеріялістичне споглядання проблем залишилося йому типовим до сьогодні з часів його «ідейного» марксизму. І навіть сьогодні, коли він недвозначно висказує свої симпатії до ідеалістичного світогляду, він все ще уживає марксистських метод для аналізи основ, причин, умовин всіх між-народніх, соціяльних, політичних чи економічних конфліктів.
  Що є нового в його книжці, що різнить її від багатьох інших, що займаються теж розглядом проблем Сходу, Росії, большевизму, комунізму, боротьби народів за свободу і т. д. На ці теми в американській і західній публіцистиці, головно в останньому часі, писалося і пишеться дуже багато. Але серед тої повені публіцистичних дисертацій, що на них так модна є сучасна хвилина, коли вже сліпі зачинають бачити те, що ми бачили і про що ми говорили ще 30 років тому, не багато можна стрінути відважних і тверезих думок. Сучасна публіцистика в обличчі большевицької небезпеки, що сьогодні зависла вже не над окремими народами, зонами, поясами, сферами, але над цілим світом, політики і політичні писателі ведуть себе неначе вужі перед обличчям індійського факіра. Виказують якусь дивну прикмету гіпнози і зачаровання, об’яви заблукання і затрачений здібности здорової орієнтації. Заколисують себе автистичними мріями і переконані, що мрії їх мусять сповнитися, бо так вони хочуть. Виказують дивний брак зрозуміння, що життя і історія переходить до порядку дня над побожними бажаннями і мріями людей і народів, коли їх рівночасно не підтримує залізна воля перемогти, перебути, не датись взяти під ноги, поставити на вагу всі свої сили, виказати готовність боротися до останнього, щоби свої мрії зробити дійсністю.
  Книжка Джемса Бирнгема вражає у тому відношенні оригінальністю. Автор здобувається на розпізнання симптомів, ставлення діягнози і пропозицію курації відважну, радикальну і, треба сказати, в сучасну хвилину, одиноко успішну, коли думати партикулярними категоріями, а не глобальним розвязанням проблеми у планетарному їх масштабі.
  В першій мірі відважним треба назвати те, що Бирнгем бачить небезпеку такою, якою вона є. Не можна сказати, що її не бачать інші американські публіцисти. Але, коли вони заколисують себе потішаючим «якось то буде», Бирнгем радить активно мобілізувати сили на оборону перед небезпекою. Він відразу і знаходить шляхи та засоби, якими можна її усунути.
  Він зриває з модною і небезпечною вірою в те, що атомова бомба врятує людство перед заливом большевизму. Бирнгем вірить, що небезпека большевизму в рівній мірі йде від червоної армії, від большевицької воєнної машини, як і від большевицької «ідеї», чи, точніше кажучи, від большевицької брехні. В її полоні є вже сьогодні мільйони духово вбитих і смерть їх страшніша від смерти тих вояків і цилівів, що згинуть під грузами бомб і ракет. Тому то й радить Бирнгем розпочати похід за правду, поборювати большевизм в тому місці, де він найбільше руйнуючий, виповісти «холодну війну» большевицькій забріханости, демагогії, неправді, фальшові, застрашуванні. Бо що поможе бомбити (хоча Бирнгем вважає, що коли треба, то належить ужити і бомб) міста Совєтського Союзу і під грузами бомб гребати мільйони затаєних противників большевизму, його жертв і невільників, коли рівночасно в лоні своєї власної суспільности, в середині самого американського світу існує, і живе, і працює, і помагає Москві багато-багато її приклонників, невільників її брехні, зачарованих її оманою і фалшом, людей, що помагали і помагають розбійникам з Кремля дістатись до салону, поміж джентельменів, пити з ними тоасти і поводитись «за пані брат» в час, коли їх місце на лаві обвинувачених і під ешафотом. Адже ще й сьогодні навіть державні секретарі хочуть перепрошувати московських представників за те, що хтось відважився назвати їх властивим іменем і тим реабілітувати їх перед очима цілого світу як рівних собі джентельменів, тільки з дещо іншою «ідеологією».
  В питаннях тактики думки проф. Бирнгема теж різняться від його національних комілітонів. Він пропонує ставити ставку не на здегенерованих французів, не на фалшивих і зрадливих німців, не на спекулянтів італійців, але на стихійну, живу, молоду і чисту силу поневолених Москвою народів. Там міститься моральна і матеріальна сила, що зможе поконати і доконати комунізм; адже це найбільші жертви большевицького насилля і брехні, вони заплатили найвищу данину крови і терпінь московському молохові і в їх серці чаїться найбільше ненависти до діявола. Але рівночасно і їхніх душах горіє найчистіший вогонь правдивої віри в демократію, правду, владу закона і справедливости. Вони найкращі і найсильніші союзники Америки в боротьбі проти московського імперіалізму.
  Можна звернути увагу на одну лише кардинальну похибку, яку робить Бирнгем, аналізуючи небезпеку большевизму. Він її бачить в комуністичній ідеї, якій він радить протиставити ідею демократії. Він не бачить того, що в практиці тяжко є розділити большевицьку ідею від большевицької воєнної машини, партії, червоної армії, держави. Загрозу світові несе в більшій мірі НКВД, як фактична сила держави, чим сама ідея комунізму. Іншими словами він допускається помилки коли вірить, що можна побороти большевизм, залишивши в спокою большевицьку державу СССР. Ці два поняття нерозривні, а тому і нищити треба їх обох відразу. Тільки поконавши, розділивши, ослабивши СССР, створивши на його руїнах вільну сім’ю народів, здібних і бажаючих жити вільним самостійним життям, можна зліквідувати небезпеку большевизму, а тим і врятувати свободолюбний світ перед небезпекою заглади і закріпощення.
  Розвал СССР — це не конечно війна. Війна лише започаткує процес розвалу, але властивий розвал — це визнання принципу звільнення і усамостійнення кожного народу, що колись був поневолюваним. Без того визнання війна нічого не поможе. Може ще багато-багато впасти бомб і ракет, в тому і атомових, але ніяка з них не розвяже складних проблем міжнародного співжиття, не створить кращих передумов для будуччини і не забезпечить світ перед новим варварством і розбоєм. А тільки виелімінувавши ці фактори з життя, можна мріяти про краще завтра. Інакше, ужиття атомової бомби себе не виправдає і замість бути чинником поступу, залишиться чинником реакції і морду.
  Багато критиків оцінює книжку Бирнгема як спробу відповісти на питання, як ЗДА виграти війну з большевизмом. Нам здається, що книжка Бирнгема є першою в Америці спробою відповісти на питання, як врятувати світ перед загладою і як побудувати краще його будуче. Треба побажати, щоби на тому шляху шукань знайшлось більше американських публіцистів подібних Бирнгемові, бо тоді не тільки не мавби причини Ірвінґ Пфлявм, чоловий публіцист в Америці, слушно нарікати на недостачу ідей в Америці, але тоді і мільйони жителів нашої нещасної плянети не гляділи б з острахом, мертвими очима та з тупою резиґнацією в свою будуччину.
  Коли ходить про українців і українське питання, то книжка Бирнгема належить теж до небагатьох, що ставиться з повною симпатією, вирозумінням і об’єктивністю, вільною від демоліберальної забріханости, противорічностей і неконсеквенцій багатьох колишніх симпатинів, приклонників, учасників, аранжерів і творців різних людових фронтів, апізментів, порозумінь, приклонників, недратовання, вирозумілости, невмішування у внутрішні справи СССР, до українського народу, його геройських і мученичих змагань за свободу. Він один з небагатьох вміє оцінити вартість ідей і змагань нашого народу, до тепер найбільш самотного і опущеного поміж народами світу.
  З міркувань проф. Бирнгема в одному відношенні нам належало б витягнути висновки. Коли він говорить про співпрацю, моральне поперти т. зв. екзильних урядів народів, що знаходяться поза залізною заслоною, до яких зачисляє він і украінський уряд, то нам треба поважно застановиться над тим, чому до сьогодні в нас не прийшло до загального визнання нашою суспільністю нашого законного екзильного уряду. Чи не робимо ми легкодушно і нерозважно, тратячи так багато сил і енергії на менше важні справи, не упорядкувавши тих, що сьогодні стоять на чолі важности. Адже може прийти момент, коли думки проф. Бирнгема будуть думками не лише одного публіциста, але що їх слушність визнає котрийсь із наслідників Ейчисона, а тоді нам треба бути готовим і мати свій уряд.
  Чи не роблять злочин сьогодні ті партії і середовища, що докладають зі своєї сторони тільки зусиль і злої волі, щоби наш єдиний державний центр, УНРаду, дискредитувати, понижувати і обкидати своїм загумінковим партійним болотом і тим помогти чужинцям ствердити, що український нарід, що видав тільки героїв і жертв в боротьбі за свободу, що створив УПА, підпілля проти московського окупанта, резистанс, який рівного не має серед народів Европи, не може створити свого одного політичного державного представництва на еміграції, щоби воно боронило змагань народу перед чужими чинниками, тими, що тих змагань не розуміють і тими, що тим змаганням хочуть помогти.
                                                                                                                       Т. Л—ак.
          

