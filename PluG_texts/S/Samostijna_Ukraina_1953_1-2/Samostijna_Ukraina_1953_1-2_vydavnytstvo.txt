ВІД ВИДАВНИЦТВА
Кризу у видаванні журналу, в якій знаходився він від кількох місяців, вдалось нам оце перебороти, і з нинішнім числом є запевнений випуск журналу постійний і точний. Управа Видавництва зі своєї сторони зробила все можливе, щоби не допустити до ліквідації журналу, який здобув собі вже доволі поважне число передплатників, читачів- та симпатинів. Випускаючи оце перше в 1953 р. число нашого журналу ми просимо вибачення тих усіх передплатників, які наперед зложили передплату, та не одержували журналу більше як три місяці.
Дотепер, хоча редагований вузьким гуртом людей і полишений опіці та відповідальності кількох одиниць, журнал вспів здобути собі вже належне місце в українській публіцистичній службі. Доказом того є численні листи від університетських бібліотек, наукових осередків, світових музеїв, архівів та численних так наших, як і чужинних політичних і суспільних установ, які інформували, що не одержали вже від кількох місяців журналу, і запитували, що з ним сталося. Деякі з них просили конечно не переривати висилки їм журналу, бо він є потрібний їм до студій багатьох процесів, зв’язаних з українською проблемою. Все це вказує, що в наших умовах, на жаль, навіть такий далекий від задовільности журнал, як «Самостійна Україна», так на нашому внутрішньому, як і на зовнішньому ринку становить певну вартість, яку відповідні чинники оцінюють і потребують. Це дало нам заохоту і відвагу за всяку ціну доложити зусиль, щоби не дати журналові піти слідами численних наших еміграційних друкованих появ, але задержати його далі для служби українській визвольній справі на еміграції.
Та відповідальність за журнал — це не тільки справа Управи Видавництва, Редакції та Адміністрації. Відповідальність за журнал лежить на плечах усього українського громадянства, а причайменше тої його частини, що ідейно, політично і духово симпатизує з журналом. Звідси ми маємо сміливість і підставу звернутися до широких кругів наших визнавців і симпатиків з апелем піддержати всесторонньо журнал, і ми є переконані, що загал нашого громадянства нам такої піддержки не відмовить. Так співпраця з редакцією,- як і допомога адміністрації у формі приєднування передплатників, збирання пожертв на пресовий фонд, кольпортажі журналу, тощо буде ознакою, що загал вповні оцінює значення такої зброї у визвольній боротьбі нашого народу, якою являється незалежна наша преса. Бо тільки незалежна преса може боронити позицій незалежности Української Держави і бути доказом того, що боротьба за нашу політичну незалежність є висловом нашої внутрішньої, некупленої і непримушеної волі.
