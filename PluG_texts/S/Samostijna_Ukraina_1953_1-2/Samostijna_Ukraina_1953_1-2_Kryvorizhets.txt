На манівцях ідейного безпринципіялізму
З офіційним уставленням С. Бандери зі становища «провідника» ОУН(р) неславно і блідо завершилась більш як десятилітня фаза бандерівщини. Відігравши ролю шильда в руках сил, контрольованих пристрастями, сам-собі-панством і терором, С. Бандера сам став жертвою, своїм ім’ям прикриваного духового гуляй-пільства. Бувши символом двоподілу і фанатичної нетерпимости, сам «розколовся» і заломився...
Де порушено засади своєї Організації, де заперечено карність, засаду правопорядку і святість Прапору Руху, там неминучі наслідки: на місце організаційної дисципліни — кругова порука кліки, там відосередні тенденції, дроблення її провідного активу на самовистарчальні утвори, там неминуче перетворювання гурта у ватагу ватажків. Ватажків у повному розумінні того слова, які в силу закономірности такого явища не можуть не стреміти до узупації «влади» у свойому середовищі, хоч би то й не було на користь кліці, як цілості.
Добровільно відламавшися від ОУН, не зміг С. Бандера взяти в руки розгнуздану стихію, хоч формально її й очолював. Відбувши незавидну ролю бутафорного шильду для кліки, яка зробила його символом позірної суцільности конгломерату сил і амбіцій — він впав під ноги ватажків відломів власного табору. Означення «бандерівець» по-суті перестає бути загальним означенням для колись ним очолюванного середовища; шильд довго прикривав собою внутрішній хаос взаємопожирання ватажків, що вже встигли пообростати власними кліками і патріотами власних утворів. Одного дня шильд мусів був упасти, бо задалеко розійшлися ті, протирічча яких він мав маскувати перед очима своїх низів.
Не взяв С. Бандера портфеля голови ЗЧ ОУН, який є в посіданні п. Стецька. Навіть для Бандери він видався за-пустопорожнім. Вирішив нарешті комусь підпорядкуватися, коли вже йому перестали підпорядковуватися. Але, хто піде на манівці, тому тяжко завернути на вірний шлях: не підпорядкувався С. Бандера Проводові ОУН, а... погодився підпорядкуватися «комусь», кого визначать десь «в Краю» законспіровані «виборці», але не виборці його табору, а Лебедя і групи Отецька. Відламів колись «його» середовища...
Уступлення Бандери не є жодним трюком. Трюком не може бути факт скидання бандерівцями зі себе маски «єдности» свого табору. Адже ж і вони розуміють недоцільність заколоту у своїх рядах в часи, вагітні несподіванками і вирішальними подіями. Правдоподібно, причиною уступлення не так поетична колотнеча ватажків-бунтарів, як нещаслива для цього середовища ідея — знайти нарешті для себе своє світоглядове окреслення. Не треба бо забувати того, що бандерівський табір з перших днів своєї сваволі в основу своєї «політики» поклав принцип безпринциповости, засаду гнутися, куди вітер віє. Тим лише можна пояснити той дивовижний факт, що лідери цього середовища ніколи не нали, чого вони хочуть і куди вони прямують. Загально відомими фактами є, що, напр., один із стовпів бандерівства п. Стецько в 1939 р. міг заявляти, що «Ми йдемо з повним і беззастережним довіряй до нашого вождя А. Мельника на нові затяжні бої», щоб лише два роки пізніш стати «міністром» в бандерівському «уряді», який голосив, що «новопостала укр. держава буде тісно співдіяти з національ-соціялістичною Німеччиною, що під проводом вождя А. Гітлера творить новий лад у Европі...», і знову два роки пізніш на з’їзді бандерівців в 1943 р., в той час, коли переможно сунули на захід орди московсько-комуністичних армій,— проголосити програмові тези свого табору про... «безклясове суспільство і принцип суспільної власности на знараддя і засоби виробництва», — тези, виписані на прапорах комунізму...
На жаль це не анекдот, а сумна і прикра «історія» новітної брюховеччини, яка українському народові коштувала і коштуватиме дуже дорого, бо ж, продовжуючи «генеральну лінію» безпринциповости, епігони бандерівської елястичности з т. зв. УГВР—дійшли до іронічних заяв: «А може б отак почати якусь тридцятилітню війну, коли не двох релігій, то бодай світоглядів — ідеалістичного і матеріялистиного?» («Сучасна Україна», ч. 19-35), в той спосіб не лише аргументуючи свою світоглядову непредрішеність, але й взагалі заперечуючи доцільність світоглядової непримиримости українства супроти світогляду комуністичного.
Модно?... Так, теза «непередрішености» поза нами — модна. Але застарілим є погляд на те, що Сталін має рацію, твердячи про можливість співіснування взаємовиключаючих себе систем, устроєвих і світоглядових.
В противагу Українській Національній Раді, що повстала в Києві 5-го жовтня 1941 р., в липні 1944 р. бандерівці зліпили УГВР, яку проголосили своїм підпільним «урядом» в Україні. Поруч УПА, створеної Т. Бульбою і чинниками ОУН, бандерівці створили і «свою УПА». Факти знані. Але Край—краєм, а на еміграції опинилися речники і УГВР з М. Лебедем і сам Бандера зі своїм ЗЧ ОУН. В той час, коли підпілля на Землях протиставилося і протиставиться заграбникові, на еміґрації розпочалася дика гризня між тими, які чини підпілля захотіли капіталізувати в інтересах своїх клік, які вже остаточно зкристалізувалися внутрі бандерівського середовища. Почалася несмашна дискусія на тему — чия УПА?...
З одного боку, група Стецька в «резолюціях III Конференції ЗЧ ОУН» твердить, що «ОУН формує увесь революційний потенціял і революційні сили в такий спосіб, щоб вони кожночасно могли виступити у мілітарній формі і розгорнути широку збройну боротьбу під бойовим прапором УПА, як лиш настануть пригожі для цього політичні і воєнно-стратеґічні умовини...» Також в «матеріялах до III Конференції ЗЧ ОУН» обличчя УПА окреслюється в спосіб: «Мотором поширювання революц. армії остається надальше політична організація, яка творитиме теж череп рев. армії, що завжди була і буде політичною армією»... («Сурма», ч. 30). З другого боку, УГВР твердить, що: «УПА... це непартійна, всенаціональна укр. добровільна підпільна армія...» (Виступ Лебедя в ЗДА, лютий 1952), забуваючи, що т. зв. Гол. Секретаріят УГВР в серпні 1951 р. твердив протилежне: «Політичне і військове керівництво рішуче застерігаються проти використовання УПА в різних цілях тими політичними колами й окремими людьми, які промовчують чи заперечують факт, що УПА цілковито підпорядкована свойму найвищому керівництву — УГВР, і що вояк УПА та укр. революціонер підпільник складають присягу вірности свойому керівництву УГВР». Так само 1 жовтня 1948 р. т. зв. «Провід ОУН на укр. Землях» (в той час, коли сам Бандера не був «на Землях») теж в своїх «роз,-ясненнях» пояснює, що: «Члени ОУН в УПА підпорядковані не організаційним клітинам (?), а, як всі інші учасники УПА, — відповідним щаблям командування УПА, тобто — група Лебедя категорично заперечила право Бандери й ЗЧ втручатися у «внутрішні справи» України, де неподільно панує УГВР... Віримо, що угаверівці хочуть, щоби їм повірити на слово. Але насьогодні нас не це цікавить. Ми хочемо лише ствердити, що ЗЧ ОУН, з одного боку, і ЗП УГВР, з боку другого, стоять на протилежних позиціях. Боротьба за «панування» вже не над українським суспільством на еміґрації взагалі, але хоч би над власним середовищем, не могла не позначиться й поза еміграційним тереном. Житомирська трагедія кидає мимоволі припущення на неприродність числа жертв, яких зазнав актив цього середовища на Землях саме в часі загострення бандерівського внутрішнього заколоту, коли з одного боку речник ЗЧ ОУН заявляє, що вони «не є заступлені в ЗП УГВР і не мають впливу на його політику» — тобто М. Лебедь і його Ко. уважаються «вичищеними з ОУН(р) — і, з другого боку, коли УГВР твердить, що членство ОУН(р) підлягає лише УГВР, а не організаційному проводі. Знаємо, що «заходи з боку Проводу ЗЧ ОУН полагодити конфлікти з опозицією і ЗП УГВР... не принесли до тепер позитивних вислідів».
Уступлення С. Бандери свідчить про те, що у бандерівців загроза «плянів розколоти ОУН на еміґраційну і краєву» — стала дісністю.
Не краще й на фронті ідеольоґічному, розвал якого спричинився цьому «заколотові атомів». Справа в тому, що п. Стецько і К., оговтавшися трохи на еміґрації, не могли не дійти до льоґічної думки, що своєю «еластичністю» вони зайшли в сліпий кут. Тому не дивно, що в «резолюціях III Конференції ЗЧ ОУН» з’явився уступ: «Участники конференції вважають потрібним піддати основній дискусії всі постанови, приняті ще в 1943 р. в цілком інших політичних відносинах України і цілого світу», який недвозначно свідчить про те, що горе-політікани призналися нарешті до того, що несуверенність думки і коньюктурництво, під знаком яких проходив і бандерівський III вел. Збір ОУН в 1943 р., жорстко на них помстилися і що постанови ті треба змінити. Бо: «Матеріалізм, як виключна теорія, заперечує націю ’живих, мертвих і ненароджених’. Ми вважаємо слушною поставу краю, включити в боротьбу всіх... але не вважаємо, щоб найглибша духовість украінця—з народної гущі, того, що не одбився ще од рідних берегів—була матеріалістична... Навчімось одного: сягаймо до джерела української духовости…, щоб не відійшли ми від рідних огнищ, шукаючи ’вселюдських’ правд... Світоглядово-політична розгубленість і програмова хаотизація на еміґрації спричинена відступністю власних, твердих принципів і орієнтацією на чужик ідолів». (Матеріали III конференції ЗЧ ОУН). Ясно. Пускання туману про «позиції Краю»—це для низів. Ті, що брали участь в конференції, знали, де ті «мудрости» продукувалися. Але... пощо ж було Дурити себе й інших стільки часу, щоб потім прийти до таких висновків?...
Чи міг С. Бандера не відступити? Не міг. Не можна очолювати середовище, яке «сидить на двох стільцях», не можна приналежати до групи, яка одною рукою підписується під «позиціями» Полтави (друковані в офіціозі ЗЧ ОУН), а друга рука підписується під твердженнями, друкованими в теж бандерівському «Віснику ООЧСУ», де читаємо таку характеристику бандерівського гуляй-поля, автором якої є духовий батько бандеріяди — Д. Донцов: «Позиції визвольного руху—це саламаха з націоналізму, марксового соціалізму, московського колхозництва, винниченківського босяцтва, залицання до нібито невповинного в большевизмі ’російського народу’, перехрещування жидів на ’євреїв’, мішанина ’прогресу’, ’планової господарки’, боротьби з українським ’шовінізмом’, захоплення демократією Волеса, декана Джансона, Тіта або патріотизм нпівскомунізованого европейського пролетаріату—не є це ніякі позиції визвольного руху на Україні. Це витвір нової ідейної бездарности людей, які мають очі і не бачать. Ні того, що діється в Европі чи Америці, ні того, що діється на Україні... Висовувати ’прогресивно-соціальну програму’, як вона сформульована в ’позиціях’, це значить скочуватися до московських ’заповітів Леніна’»
Такий виступ «Вісника» вже цілком нагадує знамениту фельдфебельшу, яка сама себе віддубасила...
Сумне це явище в житті нашої спільноти. Нема тут місця для злорадствувань і потирань рук. Бо... вина за цей боляк на суспільному тілі падає на всіх нас, які про це все знали і знаємо не від дня остаточного спантеличення С. Бандери. Вина в тому, що задовго дивимося на явище крізь пальці, або що ще гірше — замість вилікуватися від того боляка—підмазували його льжеліками ріжних компромісів. Сумне це явище, бо покалічило воно душі і знеохотило багатьох з отих бандерівських низів, які брали за чисту монету словоблудія позерів, у яких не вистарчило навіть хисту замаскувати свою духову порожнечу.
