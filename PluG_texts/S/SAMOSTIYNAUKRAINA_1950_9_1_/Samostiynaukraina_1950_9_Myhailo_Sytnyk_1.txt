                              Олена Теліга


— Пані Олено, застібніть пальто,
Простудитесь. Такий холодний вітер!. .
Шумів Дніпро і бився під мостом
Об металеві шлюзи і ґраніти.

По цей бік — Київ, що в огнях сторіч
Нам карбував безмовно вічну славу,
По той бік — Запоріжжя, давня Січ,
Могили шведські, голуба Полтава ...

Вона ж стояла, мов живий маяк
На самій середині України, —
Щоб знали наші рідні люди, як
Пообминути пагубні руїни.

А з двох боків — споріднені кати
Шаліли вперто у кривавім герці.. .
Вона ж стояла, як одна з святих
З відкритою до нас душею й серцем.

Горіли очі золотим вогнем,
Були вуста затиснуті до болю.
— Вперед, безумні, скорше перейдем
Смертельний вир, наїздників сваволю!

... Коли б усі дивилися на ню,
Як на свою, як на земну богиню, —
То вистачило б нам усім вогню
Донести наші стяги жовтосині,

А так, два змії на отім мосту
Скрутилися, пустили смертну піну
І ми згубили осяйну мету
На самій середині України
.
Та тільки пісня та неповторима,
Що вирвалась з її душі на світ, —
Уже навчила нас — її очима
Дивитися на схід, на рідний схід.


