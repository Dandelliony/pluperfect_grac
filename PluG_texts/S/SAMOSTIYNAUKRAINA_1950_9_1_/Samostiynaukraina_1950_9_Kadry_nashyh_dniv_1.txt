               
                          КАДРИ НАШИХ ДНІВ

 ВЕЛИКА НЕВІДОМА У ВІЙСЬКОВІЙ МАТЕМАТИЦІ
«Ясного соняшного ранку їдемо в напрямку наших ліній. Наш «джіп» примушений серед вулиці стати: назустріч йому довга, довга валка втікачів з районів, де йдуть бої. Оглядаючи їх, я починаю розуміти все це, що я тільки що чув про небезпеку масового проникання ворога навіть тут, добрих 40 миль від найближчої лінії боїв. Серед валки втікачів видно старих чоловіків і жінок, молодих дівчат і дітей. Але там видно також багато молодих чоловків ... Я зрозумів цей сумнів і страх, який відчуває кожен американець у Кореї, спостерігаючи цих мовчазних, чужих йому людей, з якими він не може порозумітися, які валками проходять здовж шляхів, через поля і міста півдня . . .
... З горба, на якому стоїмо, обслуга одного кулемету бачила, як відбитий ворог відступив і на очах наших вояків спокійно переодягався з зелених уніформів північно-корейської армії в білі штани і блюзки корейських селян. Вояки, що оглядали цю сцену, не можуть її забути і кожного разу коли вони бачать колонну селян, вони хапають зброю і часом її вживають . ..
.. . Дзвінок .одного з польових телефонів: один з офіцерів бере слухавку, слухає хвилину і каже: «О, Господи. Колона втікачів, силою 3—4 сотні, надходить у напрямку нашої сотні.
Командуючий майор каже до команданта полку: «Не пропустіть її».
Безперечно, майор має рацію. За кожним разом це мовчазне наближення вдягнених у біле
постатей маскувало напад ворогів. Врешті полковник говорить: «Згода, не пропустіть їх. Але попробуйте поговорити з ними, намагайтеся сказати їм, щоб вони вернулися назад».
«Та-ак,» говорить хтось з штабової групи, «але що, коли вони не вернуться?»
«Тоді», говорить полковник, немов підсуваючись до якогось провалля, «тоді стріляйте їм понад голови».
«О-кей» говорить якийсь старшина, «вистрілимо понад їхніми головами. А що тоді?»
«Щож, тоді, тоді стріляйте в них, якщо будете до цього примушені. Повторюю, якщо будете до того примушені.»
Офіцер говорить по телефону і наказ йде по дроті до сповитих темрявою гір».
Цих декілька вражень з Кореї кореспондента тижневика «Тайм» Джон. Осборна дають краще від усіх стратегічно-політичних аналіз відповідь на питання,яке нині ставляє цілий світ: чому американські війська програють у Кореї?
Осборн пише:
«Ми сміємось з «комісарів» яких комуністи стараються приділити до кожної військової частини і. не хочемо бачити того, що для нашого ворога «політика» є на першому місці, а саме воювання — на другому .. . Наші військові і політичні позиції в Кореї є тісно переплетені. Бо це є партизанська війна розпалювана серед населення, до деякої, самим населенням країни».
Американські військові і політичні кола будували всю свою стратегію на математичних цифрах: СССР має «X» літаків, а ми маємо їх «2Х», СССР продукує «X» тон нафти: а ми продукуємо
її «2Х», СССР має «X» атомових бомб, (якщо їх взагалі має), а ми маємо «2Х». З цього виходила математично незаперечна істина, що «2Х» є таки сильніші від «X» і що тим самим перемога тих «2Х» також незаперечна. Однак Корея перевернула всі закони військово-стратегічної математики. Щоправда закони ці були вже захитані ще другою світовою війною, коли маленькі дроби «Х»-сів — українські, французькі, сербські повстанці завдавали поважних ударів німецьким «2Х»-сам. Але в ЗДА не хотіли цього бачити
Корея вчить ЗДА і взагалі захід нової математики. СССР не тільки давав пічнічній Кореї зброю й організував армію, але ще й озброював цю армію ідеологічною зброєю. Дискутувати не доводиться, яка це зброя: фальшива, облудна, але прибрана у гарні фрази й обіцянки кремлівськими агітаторами, вона проникла у ряди північних корейців, і проникла між південно корейські маси, не зустрівши там відповідної ідейної зорганізованої противаги і підтвердивши фізичний закон про те, що навіть комуністичне повітря проникне у порожнечу. Назагал усі спостерігачі з Кореї стверджують здебільша пасивне становище південно-корейських мас до теперішньої війни. Як видно пять років незалежности не були використані ані південно-корейським урядом, ані американцями для того, щоб приготувати корейські маси політично до протиакції комуністичній агресії. Пасивність населення і створює пригожій ґрунт для комуністичної партизанки, — явища, з яким американці ще не зустрічалися і з яким їм у даному моменті справитися важко.
Партизанка, повстанський рух і активна допомога населення — це важлива зброя в руках воюючих сторін. Це показала друга світова війна, це показує корейська війна. Рейд Ковпака від Путивля до Карпат був би неможливий у 1941,- році, коли українське населення хотіло допомагати німецьким «визвольникам» сподіваючись, що вони справді є визвольники. Але цей рейд став можливий в 1943 році; коли населення побачило правдиве обличчя німецького агресора і примушене було думати про захист перед ближчою, німецькою небезпекою, відставляючи на дальший плян другу, — більшовицьку небезпеку.
Однак американський військовий і політичний штаб чомусь уперто не хоче врахувати цих фактів. У пресі і журналах далі ведуться математичні міркування на тему відношення «X» до «2Х», шукається всеспасаючого ліку в атомовій бомбі, чоловий республіканський провідник Стассен погрожує перенесенням війни «до Москви, на Урал і на Україну», якщо СССР почне цю війну, але ніхто не хоче бачити того факту, що в тійже Україні йде вже війна, війна поневоленого народу проти окупанта і що тільки підсилення цієї війни в Україні, Білорусі, на всьому неросійському просторі СССР і у всіх поневолених Москвою країнах, а не атомова бомба, стане вирішальною зброєю у майбутній війні проти СССР.
Цитований нами Осборн пише:
«Вік машин і західня людина цього віку можуть бути дуже гарною річчю. Але машини поки що не вміють ще говорити з людьми і ми му
симо навчитися — і то дуже швидко — говорити з народами Азії».
Треба додати: і Европи, зокрема поневоленої Европи. Навчитися не тільки говорити з ними, але і розуміти їх і їхні прагнення і в ім’я проголошуваного принціпу СВОБОДИ допомогти їм вибороти ту свободу. Щоб не повторилася у всесвітньому масштабі — Корея!

                            ЕПІГОНИ 1917 РОКУ
Українська еміграція, у першу чергу її провід здає зараз іспит своєї зрілости. Сучасний момент підготовки до 3-ої і то вирішальної на довгі роки світової війни є вирішальним для української справи. Якщо ми зуміємо в належний спосіб поставити зараз українську справу на міжнародному політичному форумі, то й українська справа буде вирішена так, як ми того прагнемо. Якщо ні, то про нас будуть вирішувати без нас і вирішуватимуть так, як хтось захоче.
Чи відкриваємо цим Америку? Ні, бо про цю аксіому знає навіть найменша дитина. Але її приходиться повторяти ще і ще, бо виявляється, що її не знають наші батьки, ті які повинні вести українську справу.
Недавно преса, принесла ще раз підтвердження вістки про тривання кризи в Українському Державному Центрі на еміграції. По довгому опорі премієр Мазепа таки вирішив уступити. Але довідуємося, що президент доручив формування нового уряду нікому іншому, тільки Іванові Багряному. Багряний добрий письменник, може один з кращих сучасних українських письменників. Але письменницький дипльом не може бути одночасно і дипльомом на політика і то ще голови уряду. Скажуть і Ольжич був письменником і водночас заступав голову проводу політично-революційної організації, ОУН. Так, але Ольжич таки був політиком і революціонером і то політиком широкого масштабу. А цього про Івана Багряного поки що сказати не можна.
Треба думати, що цього були свідомі і ті, що висували кандидатуру Багряного на становище голови уряду. Однак, щоб залишити премієрську посаду «в своїй родині» соціялістичному бльоці, висунули кандидатуру Багряного, керуючись принціпом: будь кого, аби свого. Цим треба пояснити і рішучу опозицію соціялістів проти кандидатури інж. Андрієвського, хоч кожному відомо, що своїми якостями на становище голови уряду Андрієвський стоїть на цілу голову вище від Багряного.
Соціялістичний бльок, завдяки свойому намаганні зберегти за всяку ціну монополь у державному центрі, зайшов у сліпу вулицю і, що найгірше, веде туди і українську справу. А тимчасом події наростають, колесо історії крутиться і треба боятись, щоб для України не повторився 1917 рік. Найвища пора зрозуміти, що Україна таки вище стоїть понад партії. Ми мусимо в сучасну пору мати Деріавний центр, а зокрема Виконний Орган не партійний, а працездатний. Мусимо мати Виконний Орган, який на міжнародньому полі ставив би справу України, а не справу соціалістичних, чи інших інтернаціоналів. Мусимо мати Виконний Орган, який діявби на засадах боротьби за Україну, а не випрошування України у «старших братів». Мусимо врешті мати Виконний Орган, який шукав би зв’язків з революційними силами в Україні, а не з реакційними силами керенщини.
Така вимога нинішнього часу і нинішніх обставин. Таку вимогу ставить і добро нашої батьківщини, перед яким мусять поступитися всякі партійні принціпи, чи особисті амбіції.


                        ГУВЕР: «ВОНИ ПОЛЮБИЛИ ЗЛО ...»
Що колишній президент ЗДА Г. Гувер є рішучим ворогом СССР і большевизму, в цьому не можна сумніватися. Він це довів ще в 1941 р., коли виступав проти союзу ЗДА з СССР, а потвердив тепер, пропонуючи викинути СССР і його сателітів з ОН.
Але щоб ворога перемогти, треба його знати. А Гувер, як і більшість західних політиків, не знає СССР. Це він довів у своїй промові, яку він недавно виголосив в Емпорія, Канзас. Виступаючи знову рішуче і непримирено проти СССР, Гувер висловився проти будь-якого «хрестоносного походу». «Ми — сказав Гувер — не можемо кулеметами або лінкорами змінити ідейних переконань людей і рас .... Ідеологічні війни ... не мають ні кінця, ані не знають теж остаточної перемоги. Спосіб життя людей може прийти знутра і не може бути накинений ззовні».
«На мою думку, ми ніколи більше не повинні аганжуватися в такі хрестоносні походи. Якщо комуністичним державам подобається їхня рабська ідеологія, ми не повинні наражувати життя американських громадян, щоб визволити ці держави від їхньої ідеології. Комунізм є силою зла. У ньому криються бактерії, які з часом знищать його». І далі Гувер пропонує виключити СССР і сателітів з ОН, «щоб обмежити комунізм до поневолених вже народів, зупинити мілітарну аґресію і надіється, що по якомусь часі зло саме зникне».
Коментарі до тої наївної промови визначного політичного діяча ЗДА хіба зайві.
20 років тому українці, білорусини, грузини і інші поневолені СССР народи «полюбили» комуністичне зло так, що до сьогоднішного дня не можуть його позбутися. 10 років тому «полюбили» його балтійські держави і 5 років тому його «полюбили» поляки, румуни, болгари, чехи, мадяри, словаки. Рік тому «полюбили» його китайці, а саме тепер відбувається «любовний» процес у Кореї (якому, на диво американці «перешкаджають»). Якщо американці й далі будуть керуватися рецептою Гувера, — а вони, на жаль, дотепер нею керувалися, — то треба побоюватися, що й вони на якомусь часі «полюблять» комуністичне зло. Тільки тоді вже не буде Герберта Гувера, що буде їх потішувати надією на «бактерії, які з часом знищать комунізм знутра», бо він при першій «любовній» зустрічі з комунізмом «добровільно» визнає свої «контрреволюційні і протинародні злочини» і на показному суді перед суддями НКВД «добровільно» проситиме на себе «висшей мери соціяльной защіти» — кари смерти.
Приходиться дивуватися: невже кров мільйонів закатованих большевизмом людей невідомі Гуверові? Невже невідомі йому терпіння 20 мільйонів у совєтських концтаборах? Невже невпинна визвольна боротьба за залізною заслоною з «комуністичним злом і факти явної агресії і нападу Москви нічого державним мужам ЗДА не говорять? Якщо поняття «сумління світу» є абстрактними і незобов’язуючими для т. зв. «реальних політиків», якщо Цей політичний реалізм дозволяє викинути на смітник всі деклярації про волю людини і народів, то повинно лишитися у них хоч стільки реального розуму, щоби вміти забезпечити себе самого перед аналогічною долею, яку терплять ті всі народи, що під силою багнетів і наганів «полюбили» комуністичне зло і ніякою силою на разі не можуть вони самі визволитися з нього.
Такі і аналогічні промови Гуверів помагають тільки американцям дочекатись тої хвилини, коли і вони «полюблять» комуністичне зло, з якого ніякі бацилі їх не визволять.

                            НЕВЖЕ ЦЕ УКРАЇНА?
Дорогі Мамо й Тату! Я ніколи не бачила України, але Ви мене з малих літ вчили любити Україну і я виросла з мріями про неї. У своїх мріях я бачила її ідеально гарною і гордо всюди заявляла, що я українка. Але я зараз не пізнаю тієї вимріяної мною України в особах, які недавно з неї прибули. Чи то Україна змінилась, чи теж люде такими стали? Я не можу зрозуміти, як можуть ті, які недавно залишили Украну і які говорять про любов до неї, діяти так, що насправді вони шкодять українській справі.
Це у вільній формі передані думки листа, якого недавно вмістив «Юкреініан Уіклі». Це лист, який говорить сильніше від десятків статей про «єдність», «консолідацію» і «допомогу батьківщині» тощо. Це лист, який мусів би стати предметом глибокої розваги кожного українця на еміграції, а в першу чергу для тих, які очолюють, чи хочуть очолювати нашу еміграцію і її політичну акцію.
Льокальні сварки «нових» зі «старими», католиків з православними, «івців» з «івцями», сварки за іконостаси і лавки в церкві, сварки за дрібниці й амбіції і «великі» сварки за те, хто має очолювати українську державу, якої ще не маємо, і визвольну боротьбу, про яку в сварках забуваємо, сварки про «принціпи», які ставимо вище від України і сварки за премієрські крісла, щоб засівши в них, нічого не робити — ось з яким образом України ми стаємо перед тими, які виношували цю Україну в своїх мріях, леліяли її в своїх серцях.
Невже це Україна?! — рветься розпачливий голос.
Дорога, невідома авторко листа. Ти звернула увагу лише на маленьку частину України. Крім неї є правдива героїчна Україна, яка змагається
в боротьбі за волю. І є ще також здорові українські сили, які бурлять під шумовинням, яке тебе збентежило. Ці сили дотепер ще не зуміли перебороти і відчистити шумовиння. Але вони постійно діють, міцніють і врешті таки переможуть. Твій і всіх тих, які хочуть жити в здорових водах України, а не шумовиння, обов’язок є скріпити ці здорові сили і спільно боротися саме за вимріяну ними сильну і прекрасну Україну.
                         ЧОГО ВОНИ БАЖАЮТЬ ...
Деякі еміграційні газети (напр., мадярська газета «Гунґарія», з дня 7 липня ц, р., яка виходить в Мюнхені — Німеччина), передруковують текст летючок, що їх випустила боєва група Російського Освободітельного Руху — «Русское Дело». В них заповідає вона недалекий кінець совєтської влади в СССР. Як це станеться, що мала б совєтська влада провалитися, в летючках не говориться, зате вичислюється там ідеали, за які боряться «наші єдиномишленники, борци за свободную Россию . .. бившие остовци, военнопленние, власовци, невозвращенци, ' перебежчики из советской окупационной армии и вообще вся наша ємиграция». Там ні словом не згадується про звільнення цілого ряду поневолених московським народом націй і забезпечення їм культурної, релігійної, політичної і економічної свободи так, як би під кровавим сталінським режимом не була душена в першій мірі національна, культурна і духова незалежність народів, що входять в склад
СССР, так як би не експлуатувала Москва матеріяльні багатства тих народів, так як би не був проповідуваний націоналістичний шовінізм «великого» російського народу, так як би не було заведеного одного духового і культурного концентраційного табору для всіх виявів духа немосковських народів.
Дивним дивом, російські еміграційні визволителі, пам’ятаючи про свободу релігії і совісти, про короткий робучий день, про безплатне образування, про наповнення пустих сталінських магазинів (байдуже, що краденим з України добром), про скинення диктатури партії ВКП(б), про знесення колгоспів і т. д., і т. д., все забувають пригадати собі, що крім того всього існує ще поневолення національне.
Ці, які видають оті летючки, а їх видано дотепер 8 (№ 1 — «Русское Дело», № 2 — «За що боротися»?, № 3 — «Земля селянам», № 4 — «Геть злодія», № 5 «Боротьба всюди», № 6 — «Хваліть Сталіна на сміх!», № 7 — «Як вести бо-єву роботу», № 8 — «Як боротися з агентурою Берії») доказують, що, на жаль, історія і життя їх нічого не навчили і що в великому процесі еволюції і визрівання людства до вищого суспільного і політичного міжнароднього ладу вони участи не беруть і на шляху цьому стоять тяжкою колодою перешкоди.
Але, як над всіми анахронічними і реакційними творами, так і над ними жива дійсність і історична еволюція перейде до порядку денного.



