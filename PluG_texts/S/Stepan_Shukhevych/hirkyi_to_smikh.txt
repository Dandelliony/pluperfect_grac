Гіркий то сміх


					Степан Шухевич





1930





БІБЛІОТЕКА „НОВОГО ЧАСУ“ Ч. 32.

* * *





* * *





Др. СТЕПАН ШУХЕВИЧ

Гіркий то сміх

Воєнні пригоди

ЛЬВІВ 1930

ВИДАВНИЦТВА „НОВИЙ ЧАС“





ВСІ ПРАВА ЗАСТЕРЕЖЕНІ

COPYRIGHT BY „NOWYJ CZAS“ LEOPOL 1930

Друковано в друкарні Щасного Беднарського в підна

„Кооперативи Ґрафічного Промислу“, Львів, Ринок 5





Візьми, мати, піску жменю,

Посій його на каменю —

Як той, мати, пісок зійде,

Тоді син твій з війни прийде.





ГІРКИЙ ТО СМІХ…


МОБІЛІЗАЦІЯ

Не вірили старі люди.

Вони казали:

— Доки жиє та панує наш старенький цісар, — війни не буде. Його шанують всі королі в світі і ніхто не захоче з ним воювати.

Не вірили старі люди у війну, а вона прийшла.

До останньої хвилини говорили й писали, що Серб перепросить цісаря, що погодяться і буде спокій. Аж тут нараз в самісінькі жнива прийшла мобілізація.

І кидав селянин серп коло недожатої пшениці, брав на руки дитинку, тулив її до грудей та голосив зі сльозами в очах:

— Ах, дитинко моя, чи застану я тебе, як поверну з тої війни? Хто буде тобою опікуватися, як мене не стане?

Прощав свою жінку небогу, прощав хату, кланяючись перед прадідними образами, прощав коровицю і малі конята. Прощав і ніби благословив рідні поля.

— Бувай здорова нивонько рідна.

А жінки стояли на воротах з заложеними руками і з горя непритомними очима дивилися кудись у безвісти. Нещастя прийшло так ненадійно, що не було навіть часу заплакати.

Громада випроваджувала гурт мобілізованих. Панотець благословив їх на далеку, незнану дорогу. Односельчани виводили їх аж до границі села і розставалися.

Як вернули жінки до хати, як глянули на дрібні діточки, як почули порожнечу в хаті, то гірко заридали:

— Ах, батеньку, та цеж він на війну пішов. А я його прощала і навіть мені не здавалося, що це вже війна. Колиб я була собі нагадала, я його не так попрощалаб. Таж я навіть не заплакала за ним. Падоньку мій нещасливий. Що я тепер бідна сирітка з тим дробом буду робити.

Сумувала за ґаздою рідна стріха, сумувала в ній кожна стебелинка.

Та це не помагало. Вже ніщо не могло їх відплакати, ані відмолити.

Вони гуртом ішли до міста. Кожний з малим, деревляним, військовим куферочком в мозолистих, запрацьованих руках. Кожний поважний. Мало хто говорив.

Тільки Стратійчук, що був „фрайтром за штандової“ служби,[1] не переставав говорити. Що йому за біда. Йому вже минуло сорок років, а ще був парубком. Не лишив ні жінки ні дитини. Не було про що роздумувати, не було за чим банувати.

— Написав лист до своїх коханих народів. І до нас, хлопів, написав. Таки по нашому. То він тепер нас не цурається. Ми тепер для нього коханий нарід, а перше то він нас не знав. Я як тепер Москаль натис, то…

— Слухай, не говори такого. Ще хто почує, дасть знати і буде біда — втихомирював Стратійчука його сусід.

— Чей між нами нема шпіцлів. А врешті тепер війна і тепер наше вояцьке право. От так люди будуть гинути ні за цапову душу. Ще колиб молодий був, то не булоб дива, а то такий старий і ще захотілося йому воювати.

— Ти нарікаєш, а видиш, богато молодих з власної охоти зголошується до війська — докинув хтось з гурту.

— Молоде — дурне. Піп на казані сказав, пани в газетах написали, тай молоде послухало. Зачекайте місяць-два, а побачите, як їм те зголошення буде боком лізти — закінчив Стратійчук і таки в ходу почав крутити папіроску.

— То війна малаби аж два місяці тревати — сказав хтось. — Щож там мої будуть робити. Хто їм пристарається на зиму…

II

Як тільки пішли перші чутки про те, що буде війна, вислав Степан Борович свою молоду жінку з дитиною зі Львова до родини. Він лишився сам і чекав, що буде дальше. Ходив до свого бюра і удавав, що-спокійний, хоч нерви таки на добре розігралися.

Столиця краю нічим не ріжнилася від села. І тут старі політики не вірили у війну. Вони говорили:

— Доки цісар панує, війни не буде. Зрештою Анґлія не допустить до проливу крови. Сам сер Роберт Ґрей вже інтервеніює. Йому удасться стримати війну. Це дуже мудра голова. Зрештою, хто схоче з нами зачинати. Ми і Німеччина — це найбільша мілітарна сила світа. До тижня будуть Німці в Парижі. А Росія? Там зараз вибухнулаб революція. Зрештою за нами ще Італія й Румунія. Анґлія залишиласяб невтральною. Остаточно вона тримає з нами. Те все знають і Франція і Росія і вони будуть боятися виповідати нам війну через якусь там Сербію.

Не вірили політики і як звичайно зле комбінували та висилали свої родини на літо в гори або й самі виїздили.

А війна прийшла і не слухала ні простих сільських ні великих мійських політиків.

Зароїлися вулиці столиці. Якби хто костуром розпорпав велике муравлисько. Якось швидше і густіше їздили самоходи і вози. Здавалося, що їх якось нараз більше стало. Швидше ішли куховарки на торговицю закуповувати харчі. Швидше бігли до своїх бюр і канцелярій урядники, що не виїхали на село. Здавалося, що навіть швидше летів час. Ціле місто опанував якийсь трівожний поспіх.

— Бачите, а я ще на весну вам казала, що буде війна. Вона мусить бути, бо цього року припадає затьміння сонця — говорила до Боровича жебрачка, що мала своє постійне становище на вулиці, перед його мешканням. Він кожного ранку давав їй два сотики, хоч знав, що жебрачка була зовсім здорова і дужа, бо нераз бачив зі свого вікна, що як тільки на вулиці не було нікого, тоді її ліва нога зараз видужувала і жебрачка йшла швидко і рівно, хоч перед хвилиною штигулькала, що аж страшно було на неї дивитися.

Ідучи до своєї хати або з хати Борович щодня по кілька разів переходив через міський город. Звичайно був там великий рух. Особливо в неділю пополудні. Тоді грала там військова музика. В городі сходилася молодь. Темно-ґранатові однострої піхотинців мішалися з червоними штанами кінноти, голубими кабатами уланів і темнотабачковими піджаками гарматчиків. Проміж тим густо пестріли червоні, жовті, голубі, зелені, білі хустинки дівчат. Це все зливалося в одну ріжнобарвну масу. Здавалося, що то великий зільник квітів. Кипіло молоде життя. Молодь жартувала, сміялася, веселилася. На гарних, молоденьких личках дівчат і хлопців просто горіла радість з життя і горяча жадоба палкого, молодечого, безмежного кохання, якого ніяка сила не потрафить заспокоїти або пригасити. Проміж молодю увихалися малі діти, що поприходили тут зі своїми пістунками, проходжувалися торговці, що продавали знані львівські прецлі або ріжнобарвні воздушні бальоники для дітей. В городі царили крик, сміх, веселість…

Тепер все змінилося.

Як Борович переходив міським городом ударила його зразу глуха мертвеччина. Хоч вже було пізно з полудня, тут панувала гробова тиша. Військова музика замовкла — здавалося раз на завсіди. Не було ні одного молоденького вояка, не було ні одної дівчини. Город був наче виметений. Тільки десь там в глибині сиділа якась стара бабка і на дротах робила панчоху, а там дальше якийсь старушок розчитувався в часописі. Більш ні живої душі. По доріжках лежали клапті паперу і скірки з помаранч та всяке инше сміття. Ще вчера було тут так весело. З веселости залишилися тільки ті відпадки, які полишила тут вчерашня молодь. Тепер не було навіть кому того позамітати. Вся прислуга пішла до війська. Заховалися кудись навіть жовни, що давніше перелітали по галуззях дерев і висвистували до розкоханих і розбавлених хлопців і дівчат. Навіть громадки горобців, що збирали по доріжках окрушинки з булок і прецлів, здавалося, не цвірінькали так живо і весело як давніше. Були якісь поважні.

Сум і туга залягли міський город.

Боровичеві мимоволі зробилося жалко за тою незнайомою, а добре знаною молодю, що була тут ще вчера. Він прискорив ходу і війшов в місто.

Там рух змагався все дуще і дуще. Серединою вулиць ішли гурти людей, що їх мобілізація покликала під оружжа. Були між ними старші господарі, яким вже починав сивіти волос. Були і молоденькі хлопці; здавалося, що тільки вирвалися зпід маминої груди. Їм ще навіть не засівався вус. Старші ішли з повагою. Молоді були безжурні. На їхніх лицях малювалася невинна добра усмішка. Вони не співали знаної рекруцької пісні „Бувай ми здорова ти дівчино мила“, що бувало лунала по вулицях Львова, як тільки рекрути рокували до війська.

Юрби плили до своїх касарень.

На площі перед арсеналом, біля костела оо. Домініканів, збиралися чим раз більші маси змобілізованих. Вони сиділи на своїх маленьких деревляних куферочках і чекали заїдаючи те, що кожний приніс з дому. З деким прийшли жінки. Вони посідали коло своїх чоловіків, поскладали руки на колінах і тихо вели свої послідні прощальні розмови.

Військовий заряд не підготовив добре мобілізації. Для змобілізованих не було харчів і ті, що не принесли зі собою нічого з дому, тепер перемучені дорогою — голодували. Дехто зі сусідних власників ресторанів милувався над ними і посилав їм безпатні харчі.

Довкруги змобілізованих ставали гуртки цікавих, приглядалися й розпитували. Шукали, чи не знайдуть яких знайомих.

— Ті старші, то хоч нажилися на світі. Але аж жаль бере дивитися на тих молодесеньких хлопчиків. Таж вони ще навіть не зазнали життя і вже мусять іти на смерть — говорила якась молоденька пані до свого підстаркуватого мужа.

— Тих старих більше жаль, як тих молодих. Вони полишали дома свої жінки і діти та цілі господарства. А це, чи хто умре кількадесять літ швидше чи пізніше — це все одно. Наше життя і так тільки один коротесенький мент — відповів муж.

— Ти старий і за старими тягнеш, а мені все таки тих молодесеньких, гарних хлопців більше жаль, як тих старих. Ті вже зжилися — відповіла пані, а муж відтягнув її, бо не хотів, щоби приглядалася молодим, гарним хлопцям.

Вулицею вели господарі свої коні до війська. Вони їх виплекали, випестили і любили як рідну дитину. Тепер за марну карточку паперу мали віддати їх також на смерть. Вели господарі свою працю і долонями пестили коней по шиях. Прощалися з ними, а самі зараз таки йшли на війну.

Погоничі гнали великі стада свіжо зареквірованого товару. Поважно ішли товсті воли і корови, дриптали за ними обстрижені вівці і барани, підбігали стада свиней.

Довгими валками їхали порожні селянські вози. На одних сиділи дідугани, на инших хлбпчики-діти, а на деяких навіть жінки.

Це були зареквіровані підводи разом з кіньми цілим запрягом. Господарі пішли на війну, а кіньми поганяли ті, що лишилися дома. Вони не тратили надії, що своїми кіньми і своїм власним возом незадовго повернуть до свого дому.

Та чи повернуть?

Безконечним рядом їхали вози зі сіном, міхами вівса, муки і всякого иншого добра. З магазинів вояки виточували запасові гармати враз з процами і уставлювали їх таки на вулиці. В складах одностроїв фельдфеблі перекидували гори убрань. Не знали ладу і проклинали весь світ. Як звичайно фельдфеблі.

Їхали віз за возом, а на них стирти крісів і штиків. Там знов валка „фургонів“ везла повно торністрів, ладівниць, ременів, сідел.

Проміж це все наче скажені вганяли самоходи, а в них з важними лицями товклися старшини ґенерального штабу. Якісь зовсім нові особи. До тепер їх ніхто в місті не бачив.

Люди пильно вдивлялися в лиця тих старшин і намагалися вичитати із них правду. Але нічого не дочитувалися.

— Чи буде війна з Москалем — питав один одного.

— Певно що буде — відповідав запитаний. — Проти малої Сербії не стягалиби стільки війська.

— Заступи нас, Господи, і сохрани — молився вояк збираючися на сон.

— Від наглої і несподіваної смерти і „од войни“ сохрани нас Господи — молився другий.

І клалися вояки на тверду мійську землицю, бо вже було добре стемнілося. По касарнях було для них замало місця.

А в місті гуділо і кипіло дальше. Здавалося сам люципер сходить на землю і людськість підготовляється на його приняття.

Та люципер був вже тут на землі і чекав на велике жниво власної сівби, коли людина мала масово вбивати людину, коли брат мав підняти руку на брата.

По нескінчений раз мав повторитися каїнів злочин.





↑ „Старшим стрільцем в активній службі“. Автор свідомо вживає австрійські назви підстаршинських і старшинських військових степенів, бо вони так вживалися і через те краще відповідають духові часу



——————





ВИСТУПАЛИ

В поле вилітали вірли та соколи. Твердим кроком ішли сини Покуття і Поділля. Їх земля тяжка, тому і їх крок нелегкий, твердий. Легшим кроком ступали хлопці з піскової Равщини і Наддністрянщини. Жваво і моторно, як на забаву, йшли звинні діти карпатських гір.

Поприбирані в гарні, ясні, блакитно-сірі однострої. В новісіньких черевиках. Ремені і торністри[1] всі новісінькі — жовтенькі. Шапки на бакир. По завадіяцьки.

А всі хлопці гарні, і здорові. Як горіхи. Наче хто повибирав. А всі вони наші.

— Шкода таких гарних хлопців — сказав хтось з публики, що густо стояла по пішоходах і приглядалася як переходили сотня за сотнею, курінь за курінем.

І посипалися на тих молодих, селянських синів, з рук мійських дам, квіти, китиці квітів, море квітів. Прискакували незнайомі жінки і пхали в кишені хлопців тютюн, папіроски, ласощі.

Може з патріотизму, з великої льояльности? Ні! З любови до тих чудових хлопців, з жалю, що таке молоде, таке гарне, таке любе, таке невинне мусить іти на смерть. Такі хлопці, як з чарівної казки.

— Слухайте, а пощо старшини понасаджували на себе ті жовті, шовкові пояси з такими довгими китицями? Таж їх здалека пізнає ворог і зараз візьме на мушку — говорив якийсь старий мисливий.

— Вони ще попривішували на грудях лискучі футерали на мапи, аби можна легше вцілити — додав другий.

— Такий припис — сказав хтось инший.

— Позір! — закомандував командант полку і всі стопи твердо стукнули по мійськім бруку наче одна стопа.

— Дефіляда в ліво, курінь в ліво глянь — закомандував курінний командант і всі голови, як одна звернулися на ліво і всі руки, як одна, зісунулися по ремени на кріси.

Вже недалеко на площі стояв штаб команданта корпуса. Всі старшини на гарних великих конях. На самім чолі старий сивий ґенерал. Це командант корпуса.

Полковник натиснув коня острогами. Кінь скочив. Полковник підніс шаблю в гору, щоб поздоровити ґенерала, та нараз…

В тій самій хвилині кінь під полковником поховзнувся на свіжо скропленім бруку і як довгий повалився на землю, придушуючи своїм тілом їздця.

— Ох! Ах! — закричала публика, що густою лавою збилася на Марійській площі і приглядалася параді.

Полковник, мущина в силі віку, темний брунет, з замашистим вусом, зірвався майже в тім самім момоменті на рівні ноги. За ним піднісся кінь і глянь — вже полковник знову на коні, він знову їде і здоровить ґенерала.

А за ним лавами ішли хлопці. В порядку, вирівнані, випростувані. Лава за лаваю, лава за лавою. Вони в посліднє йдуть цими вулицями. Хто знає. Може раз на завжди кидають місто, може раз на завжди кидають рідну сторону, може їх вже ніколи не побачуть свої.

В цей останній момент хотіли лишити по собі як найліпше вражіння, як найліпшу згадку.

Плила лава за лавою. Ішли хлопці і пройшли.

Не стало їх…

Щось наче обірвалося в душі… Так стало глухо, так стало сумно на серці, як колиб поховали найдорозшу дитину…

Цеж пішли наші діти. Пішли на кріваве весілля. Пішли на муки, пішли на каліцтво, пішли на смерть…

Ой не таке весілля ладили вам тато тай мама…





— — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — —





Та за кого це все? За того, що їх дотепер і знати не хотів…





— — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — —





— Слухайте! Воно не добре буде — сказав директор Бородієвич вечером в ресторані при великій склянці пільзненського пива.

— Що не добре буде? — спитав товстий як чвертник пива, Горак, що саме докінчував доїдати здоровенного розбратля з цибулею і також забирався до великого „пільзнера“.

— Я з війною — сказав Бородієвич.

— Чому малоб бути зле? Виж бачили, як нині ішло наше військо в поле. Таке гарне — відповів Горак.

— Ет! Але то, що той полковник впав разом з конем, це не добре ворожить. Цеж був перший полк, що виходив зі Львова на фронт і якраз йому мусів трапитися такий випадок — сказав Бородієвич.

— Забобони, забобони і ще раз забобони — негодував Горак. — Ви так як стара баба.

— Говоріть собі, що хочете, але я таки вірю в те, що ця пригода не добре ворожить. Почекайте трохи, а переконаєтеся.

— Дайте спокій. Не говоріть такого. Ще хто почує і вас приарештують за те, що сієте неспокій і зневіру. Тепер поробилося богато ревних патріотів. Підслухують і доносять на право і ліво — говорив Горак.

— Нині знов привели цілі маси наших селян, студентів, учителів, священиків — докинув старий Грабовський, що до тепер не мішався до розмови.

— Всіх ведуть покованих, як не знать яких злочинців — докинув хтось.

— І пакують просто до вязниці — зауважив Грабовський.

— Кажуть, що їх там зараз таки без суду вивішують — сказав Горак.

— Як таки без суду? Цеж немислиме. Миж живемо в правовій державі. Щось мусить бути на річі. Без вини і без доказів нікого не засудилиб, а тим менше повісили. Цеж не царська Росія — говорив Бородієвич.

— Отжеж бачите, що цим разом гірш абсолютної Росії. Мені казав судовий радник Пшехвальскі, що вже дуже богато наших повішали. Він знає. Він там має близьких знайомих і від них про це довідався — говорив Грабовський.

— То за те, що ми даємо стільки людей до війська — сказав Горак.

— Аж страшно дивитися, як вулицями ведуть тих нещасливців. Я сам бачив, як на Казимирівській вулиці жидова кинулася на арештованих. Били їх буками, кидали каміннями, плювали в лице. Богато з них покалічено — оповідав Грабовський.

— Я деж ескорта? Таж вояки, що ведуть арештований, повинні були розігнати ту зволоч — сказав Бородієвич.

— Добре вам говорити. Розігнати. Вояки ще помагають жидам. Я нині бачив, як вели одну таку партію арештованих. Якийсь старенький, сивий як голуб священик, змучений і збитий через жидів, не міг вже йти. Мав вже більше як сімдесять літ. Його били і плювали по лиці. Ціле обличчя було заляте кровю. Котрийсь жидок поцілив його камінюкою в голову і старовина упав на брук. А жандарм, що вів арештованих, прискочив до нього, став обкладати його прикладом кріса і ганьбив по мадярськи так, як тільки мадяри уміють. Тоді приступив надрадник тутешнього суду, поляк — здається називається Пшестшельскі — і став просити за старим, а мадяр тоді до нього — бассама кутя і такого йому наматіркував, що бідний радник заткав уха і утік. Боявся, аби ще його не арештували. Тепер все можливе.

— То страшне — сказав Бородієвич.

— Говорять про зраду — докинув хтось.

— Богато може такий старовина або молоденький студент, або селянин знати з військових справ, аби міг зраджувати — говорив Горак.

— Щось в тім є. Комусь цього треба — зауважив Бородієвич.

— Але кому?

— Певно ґенералам. Як піде зле, тоді матимуть на кого складати вину. Скажуть, що населення Східної Галичини все зраджувало ворогові і через це війна не могла добре піти.

— Може воно і так — сказав Грабовський.

Всі повставали, щоби піти до дому, бо в воєннім часі ресторани зачинювали вчасніше, як за мирних часів. А і без перепусток не вільно було ходити ніччю по вулицях міста.

За все грозила тяжка кара.





↑ наплечники.



——————





ПАНІКА

Війна почалася таки не на жарти, таки направду. Ті, що ніби хотіли замирити посварених сусідів, тепер самі спішилися, аби від себе виповісти війну. Скоренько, аби не було за пізно. Як той голодний гість, що йде на прошений обід і аж підбігає, аби не прийшов за пізно, аби перед ним не поїли всього.

В часописах появилися перші офіціяльні воєнні звідомлення. Всюди австріяки били москаля, що аж тріщало. Всюди йшли вперід.

З фронту почали напливати потяги з раненими. Наповнювалися військові шпиталі. Лікарі забралися до несвого ремесла. Дентист лікував умові недуги, окуліст виконував операції, а лікар від умових недуг рвав і лікував зуби. Наказ наказом. Де кого поставили, там мусів виконувати службу. Навіть всупереч своїй волі.

Борович вже був нарокував[1] до війська, але дістав осібне завдання і для його виконання мусів лишитися у Львові. Його сильно заболів зуб. Не мав грошей на цивільного лікаря, тому пішов до військового. Зрештою цивільних лікарів майже не було. Все пішло до війська.

Лікар оглянув, обмацав пальцями всі зуби і казав свому чурі держати Боровича сильно за голову. Потім заложив одинокі свої кліщі на зуба, але не на того, що болів. Борович почав кричати і давати руками знаки, що лікар зле трапив. Та це нічого не помогло. Чура сильно держав за голову, а лікар сіпнув кліщами і зірвав корону із зовсім здорового зуба.

— Алеж, пане докторе, мене болів не той зуб, тільки сусідний. Ви мені знищили зовсім здорового зуба — жалувався Борович.

— Нічого не шкодить, нічого не шкодить — потішав лікар. — Я зараз вирву хорого.

Сильний, як медвідь, чура вхопив Боровича за голову, заперся ногами о землю і з цілої сили притиснув голову до опертя крісла. Знову заложив лікар свої кліщі, але цим разом вже на хорого зуба. Чура заперся сильніше ногами об землю. Хрусть — лікар шарпнув і зі́рвав корону з хорого зуба.

З болю заплили Боровичеві очі слезами.

— Пане докторе! Таж ви не вирвали мені ані одного зуба, тільки зірвали корони аж з двох — жалувався Борович.

— Нічого не шкодить, нічого не шкодить. Воно часом буває добре, коли зрушиться зуба і його сусіда. Тоді він перестає боліти — потішав лікар.

— Алеж як можна так рвати — нарікав дальше Борович.

— Вибачайте, але я не дентист. Я у рванні зубів не маю найменшої практики. Приділили мене тут до команди, дали одні кліщі і мушу рвати. Я в дійсности психіятр, спеціяліст від умових недуг — виправдувався лікар.

— Ах, тепер я вже й не дивуюся, що я мало з ума не зійшов, коли ви стали мене лікувати — терпко сказав Борович і вийшов.

Львів мав велику сензацію.

Під Сокалем взяли австрійські війська першого московського солдата в полон. До команди корпуса до Львова, привезли його самоходом аж зпід Жовкви. Їхало трьох вояків, з набитими на кріси штиками, і двох старшин з револьверами в руках. Так сильно ескортували того нещасного першого полоненого. Аби народ бачив, що є якийсь подвиг, везли його в день самими головнішими вулицями міста. Люди ставали і дивилися на того скромного хлопця в сірій шинелі. Жиди не могли зорієнтуватися, чи мають на нього плювати і кидати камінями, чи ні. Показували собі взаїмно і казали:

— Кік. А козак!

Заповіджено, що занято Радивилів, що взято в полон богато ворожого війська і що всіх полонених ведуть до столиці. Мешканці Львова, жадні сензації і новин, цілий день вистоювали на пішоходах і вичікували транспорту полонених. Але транспорт не приходив.

— Вони їх аж завтра приведуть. Транспорт певно задержали десь в Краснім або Бродах, аби переслухати полонених — вияснював якийсь старий ґімназійний вчитель, що давно-давно служив при війську, ще як стріляли з „верндлів“. Він щось трохи на тім всім розумівся.

— А може їх повезли просто до Відня — говорив інший.

— Деж таке можна говорити. Видно, що ви при війську не були. Їх мусять передавати в службовій дорозі. Від полку до бриґади, від бриґади до дивізії, від дивізії до корпусу, від корпусу до армії — вияснював професор і таки на вулиці зачав виклад про урядову маніпуляцію по військових командах і установах. А все докладно, помаленьки, педантично як учням в школі.

На другий день не було полонених. Ані на третій, ані на четвертий. Людям вже знудилося чекати і вони перестали.

А міжтим „ґемба-почта“ принесла з фронту не дуже потішаючі відомості, що цілком перечили звідомленням ґенерального штабу. Говорили, що на фронті зле, що цілком зле, що російські війська вже давно переступили границі держави і хоч звільна, але певно посувалися на захід.

—- Жиди мають свою власну почту. Вони все зараз знають. Мають скорі і зовсім певні відомості — говорив старий парубок, судовий радник Грицак. Він був лисий як коліно, а скупий як мало хто інший.

Кинулися люди по жидах засягати певних відомостей.

— Чого ви хочете від мене? Я нічого не знаю. Тільки те знаю, що по часописах пишуть. Звідки я, бідний жидок, маю те все знати? Я тільки торгую і нічим більше не інтересуюся - відповідали жиди.

Боровичові прийшла щаслива думка до голови. Він мав від команди корпуса дозвіл їздити у всі сторони, навіть у прифронтову смугу. З тим призволенням міг дістатися всюди. З ним пішов він на залізничий двірець Підзамче. Туди легко дістався, хоч була строга контроля. Він приступив до знайомого залізничого дверника і запитав:

— Щож там нового чувати?

— Не добре — відповів дверник і оглянувся, чи хто не підслухує.

— Чому не добре?

— Бють наших — сказав дверник. Вчера доходили потяги тільки до Золочева, бо дальше вже не можна доїхати. Там вже бої.

— Цеж немислиме — говорив Борович. — Таж воєнні звідомлення нашого ґенерального штабу кажуть, що…

— Ет! — дверник махнув зневажливо рукою. — Те все, що пишуть в звідомленнях, те все брехня. Дурять людей тай тільки. Нині в ночі прийшов останній потяг зпід Золочева. Кондуктори говорили мені про все. Вони там були і добре знають. Кажуть, що від нині потяги будуть іти тільки до Красного, а може ще блище.

— Ов, то недобре — сказав Борович. Він чемно подякував дверникові за правдиві відомості.

— Але, пане, дуже вас прошу, я це тільки для вас сказав. Не подавайте дальше нікому. Коли б довідалися команди, що я про те вам говорив, то мене певно повішалиб. Тепер всюди повно наших шпіонів. Аж кишить. Не знати звідки тільки того набралося.

Невдоволений і трохи переляканий пішов Борович на місто. Його нерви були вже так розстроєні, не міг видержати на вулиці. Безперестанний туркіт обозних возів, що їхали по лихім бруку, просто доводив його до розпуки. Він шукав спокою і пішов до себе до хати. Хоч до полудня ще було не близько, він положився на отомані, накрив голову подушкою і старався заснути.

Але сон його не брався. Страшний туркіт возів, що їхали досить далекою, Городецькою вулицею, доходив аж до його кімнати. Так без перерви, день і ніч, день і ніч. Тільки тур-тур-тур-тур. Борович перекидався з боку на бік, сильніше притискав подушку до вуха, але і те нічого не помагало. Туркіт просто замучував його.

Він піднявся і станув коло вікна. Була прегарна погода. Дахи домів, зелені городи і недалекі горби купалися в повені яркого, серпневого, соняшного світла.

Нараз його увагу прикувала „Гора Страчення“. Вона була окружена рядом якихсь білих предметів, що майже лучилися зі собою. Виглядало, начеб якесь велике, біле намисто опоясало гору. Борович взяв свій полевий далекозір і поглянув.

Це їхали обози. Кожний віз був накритий білою плахтою з непромокального полотна. Обози посувалися в безконечних валках, яким не було видно ні початку ні кінця. Та найбільше здивувало його те, що обози їхали не із заходу на схід, але зі сходу на захід.

— Це вже цілком зле. Це повний відступ. Правду говорив залізничний дверник — подумав Борович, зібрався і вийшов з хати.

На вулиці стрінув свого старенького батька, що був парохом в селі, недалеко Львова.

— Що тато тут роблять? — запитав він.

— Біда мене пригнала. Не своя, але чужа. Всюди по селах арештують наших людей і скованих ведуть аж до Львова. Вчера забрали пароха Гриманова, о. Осипця. Бідна жінка була у мене і просила, аби його рятувати. Я приїхав до Львова, аби походити по старостві і де ще буде потреба. Може пустять. По дорозі до Львова минав я знов одну таку ескорту. Вели селян з Крикачева. Забрали війта Сову і богато статочних господарів. Треба і за ними похо́дити. Шкода людей — говорив старий.

— За щож їх беруть — питав молодий.

— Їм закидують москвофільство. Але який з Осипця москвофіл? Так само можна кожного з нас арештувати. Або такий Сова? Таж то господар на всю околицю. Чесний, поважний.

— Тату, я вам раджу, аби ви не пхали пальців між двері. Як зачнете ходити і вставлюватися за арештованими, тоді готові ще вас арештувати — говорив молодий.

— Нехай арештують. Я обіцяв і мушу слова додержати. Піду до староства. Гадаю, що там удасться дещо зробити. Наш староста дуже гарна людина.

— Коби це від староства залежало. То хтось видає накази арештовання і не знати навіть хто — сказав молодий.

— Коли староста нічого не поможе, тоді піду дальше, хочаб до самого команданта корпуса — сказав старий.

— Там вас навіть не пустять — кинув молодий.

— А як там ситуація на фронті? — спитав старий.

— Та кажуть, що недобре!

— Я також таке чув. Гостинцем їдуть на захід утікачі і евакуовані. Десь аж зпід Тернополя. Повний гостинець людей. До Львова ще не доїхали, але в нашім селі вже їх повно. Така біднота, така нужда, що аж страшно дивитися. Дехто утікав так, як стояв. Зрештою, навіть коли хто що зі собою забрав, то кілько того може бути. Їдуть вже від кількох днів. Діти хорують і мруть від голоду і холоду, бо по ночах таки зимно, а ті бідаки навіть нічого не забрали, аби тепліше прикрити грішне тіло. Але кажуть, що вже затримали російські війська, десь там за Тернополем. Кажуть, що то був такий плян нашої команди, аби звабити їх до краю і тут дати доброго лупня — потішав себе старенький.

— Дав би Бог — сказав молодший, але нічого не говорив про це, що потяги на схід вже недалеко доходять. Не хотів лякати старенького батька.

Розпрощалися і розійшлися.

На довго… Зполудня місто трохи утихомирилося.

Під вечір вийшов Борович за личаківську рогатку аби придивитися, чи не надійдуть евакуовані і утікачі. Та нікого не було. Гостинець був майже пустий.

Як вертав до міста, вразило його те, що на даху кожного, навіть найменшого будиночка, де приміщувалися шпитальні відділи, були повиставлювані на високих жердках великі, білі прапори Червоного Хреста. Тих прапорів було тільки богато і їх порозвішували наче з розмислом, в такий спосіб, щоби кожному зараз впадали у вічі. Це не було звичайне зазначення будинку. На це вистарчало виставити прапори над входом від вулиці. Це було щось інше. Щось дуже непевне, дуже підозріле.

— Певно для ворожих літаків, аби згори добре могли бачити і не кидали бомб на шпиталі — подумав Борович.

Вже було добре стемнілося. Вже позасвічувано по вулицях газові ліхтарні. Мешканці Львова за дня сиділи по домах, бо день був дуже горячий. Тепер все громадно вилягло на вулицю Карла Людвика. Вешталися на право і ліво. Заживали холодного повітря, розпитували про події на фронті, приставали і підслухували, що інші говорили між собою. Декотрі при світлі газової ліхтарні оглядали ординарні паперові двокоронівки, що тільки що опустили друкарську машину. Від часу до часу серединою вулиці від жовківської рогатки до команди корпуса гнали самоходи. В них їхали припорошені старшини під охороною вояків, що шторцом держали між ногами кріси з насадженими штиками.

Не було вже кінних дорожок, бо і коні і їх власники пішли до війська. Не їздили приватні самоходи, бо їх зареквірували команди.

Тільки в маленьких ручних візках возили перекупки овочі і крикливо захвалювали свій товар. Перед одним зі склепів задержувалися товпи цікавих. Там вивішувано найновіші воєнні звідомлення. Публика тиснулася, аби вичитати новини.

— Все добре! Наші ідуть вперід — говорив один.

— Воєнні звідомлення нашого штабу то так як той барометер. Він показує на погоду і іде до гори, а дощ паде на долину — докинув хтось з публики.

— Ша! Тихо! Пощо ви таке говорите? Ще хто почує і буде біда — остерігав якийсь пейсатий жид.

Всі замовкли.

Нараз Галицькою площею від сторони Личаківської вулиці і Бернардинської площі в повнім ґальопі надігнала пара коней в повній упряжі, з пообтинаними посторонками. На однім із них сидів вояк і що сили бив коней коротким батогом, аби бігли ще скорше. За тою парою надбігла друга, третя, десята, сота. За ними в повнім розгоні надігнали вози від таборів, селянські підводи, що були зареквіровані. Все те в шаленім поспіху гнало на Городецьку вулицю. Ніде не затримувалися і ні на хвилину не звільнювали бігу коней. Чоловік не чоловік, дитина не дитина, пес не пес, на все впадали з фурією і тратували. По хвилині надбігли задихані якісь молоді хлопці. Без шапок, декотрі тільки в штанах і сорочках. Босі. В їх очах малювався божевільний жах. Це були рекрути з кавалерійських касарень на Личакові.

— Що сталося? — питали їх декотрі відважніші з публики і затримували.

— Дайте нам спокій. Пустіть мене. На личаківській рогатці вже є москалі — ледви вспів сказати якийсь затриманий молоденький рекрут, вирвався з рук і побіг за своїми товаришами.

А вулицями дальше гнали коні від обозів, від запасної артилєрії. В трівозі вояки полишали вози і гармати. Навіть не відпинали посторонків, тільки протинали їх ножами і утікали. Аби дальше на захід. Аби дальше від ворога.

Місто огорнула страшенна паніка.

Ще перед хвилиною вичитували в офіціяльних звідомленнях, що власна армія побідно здержує ворога на границях держави, а тут нараз появився ворог на рогатках самого міста. Все стануло мов вкопане. Дехто з жінок почав схлипувати.

А коні, вози, вояки в шаленім розгоні гнали дальше вулицею Карла Людвика; аби скорше, аби дальше.

Загуркотіли ролєти по склепах. Купці скоро гасили світло і запускали занавіси. Замикали свої льокалі, бо боялися погромів. Це ще прибільшувало тривогу.

Знайшлися вже і такі, що знали причину всього. Московські передні стежі перекралися через кривчицький ліс аж до самої личаківської рогатки і заняли її. За стежами мала іти сама армія і небавом зачне бомбардувати місто.

Дехто з публики почав утікати до дому. Інші стояли і думали та радилися, що робити. Кожному здавалося, що от-от засвистить ворожа ґраната або шрапнеля і трафить як не ціла, то хоч кавалочком в нього. Конечно якраз у нього. Ворог тільки до нього ціляє.

Якийсь гурток звернув свої очі на небослін. А цей був темний, спокійний, густо засіяний зірками. Як щодня. Як в часі мира, так само в часі війни.

— Видите от той вогник. Його ніколи на небосклоні не було. Це московський літак або бальон, — сказав хтось. Він летить, аби кидати на місто бомби.

— То не бальон, ані літак, тільки звичайна зірка. Глядіть, вона не порушається — сказав другий.

— Не говоріть нісенітниць. Я щодня вечером дивлюся на зорі і ніколи того світла не бачив. Це певно ворожий бальон. Дивіться, як те світло помалесеньки посувається направо — говорив перший.

— Ага, правда, посувається — почулося декілька голосів з публики.

— Не мавби що ліпшого робити москаль і освітлювати свої бальони. Пощо йому в бальоні світла. Хіба на те, аби легше його поцілити — сперечався другий.

— Мусить мати в ночі світло, бо читає на мапі — боронився перший.

— Та дивіться, люди добрі. Та цеж звізда. Вона стоїть на місці, так як вчера стояла — переконував недовірок.

— Нехай вам буде, що стоїть, а я виджу, що помалесеньки посувається — закінчив перший вже недобрий.

Вся публика звернула свої очі на світло. Одні виділи, що воно посувається, а другі, що стоїть на місці.

В коли так громадяни столичного міста слідили зірку що день-в-день присвічувала над містом, молоденькі львівські „батярики“ шнирили по їх кишенях і забирали, що попало.

А коні, вози, вояки дальше в страшнім переполосі, наче божевільні, гнали на захід.

Вулицею від команди корпуса надїхав самохід. В нім сиділо кількох старшин. Самохід посувався дуже помалесеньки. Один із старшин стояв в самоході і кричав до публики:

— Не бійтеся. Все дуже добре. Ситуація на фронті знаменита. Наші хоробрі війська ідуть побідоносним походом вперід. Читайте найновіше воєнне звідомлення, що зараз появиться. Це був фальшивий, а може злобний алярм.

Але публика не слухала старшини. Вже перестала вірити звідомленням і запевненням ґенерального штабу.

Паніка росла. Люди просто відходили від ума. Пані тулилися до своїх мужів і поплакували.

Нараз з гори, Сикстуською вулицею, надїхав якийсь елєґантний повіз. Він був запряжений парою гарних коней, що крок за кроком помаленьки ступали з гори. Найменшого поспіху, найменшого переляку не зраджували ані коні, ані убраний на чорно візник, ні ті, що їхали в повозці. Так помалесеньки зїхав повіз аж до вулиці Карла Людвика. Тут візник завернув направо і так само помалесеньки, нога за ногою поїхав на Галицьку площу, потім на Бернардинській площі попри команду корпуса завернув і знов через Галицьку площу, через Гетманську вулицю поїхав — аж пірнув в сумерках Ягайлонської вулиці.

Поволи, з повагою. Кожний крок немов обчислений.

На заднім сидженні сидів праворуч високий, гарний мущина, в чорнім капелюсі з широкими крисами. Він цілий був убраний в чорне священиче убрання. Велика, вже сивава борода закривала його груди. Коло нього сидів ліворуч молодий священик, мабуть монах.

Оба вони сиділи спокійно, без найменшої трівоги, поважно, з достоїнством.

— Таж це митрополит, ґраф Шептицький — крикнув хтось зпоміж публики.

— Так, це він. Дивіться який він спокійний — докинув інший.

— Коли він такий спокійний, так помалесеньки вертає домів, то все добре. Все неправда. Нема чого боятися. Таж йому грозить від москалів найбільша небезпека — зауважив інший.

Серед публики пішов гомін, що митрополит, ґраф Шептицький, ще у місті, що спокійний вернув до митрополичої палати і публика почала заспокоюватися. Поява митрополита поділала на публику так успокоюючо, як лік на хоре тіло.

Без ріжниці віри і народности.

Вулиці успокоїлися. Всі душевно перемучені розходилися помало домів. Перебули один день страшних вражінь.

Кілько ще гірших мали перебути в майбутності.

— —

Тої самої ночі відїхав Борович стрийським потягом на полудне, де дістав нове призначення.

В переповненім потязі панувала трівога. Говорили, що москалі заняли вже Бібрку і що швидко посувалися на захід. Всі боялися, що між Наварією і Пустомитами нападуть на потяг. Ніхто не знав, як має заховатися, коли зачнуть стріляти до вагонів.

Дійсно в околиці Наварії і Пустомитів потяг звільнив біг. Ледви посувався. Всі почали молитися. Кожний старався тримати голову далеко від вікна, аби його не побачив москаль і не стрілив в нього.

Минув потяг і Наварію, минув і Пустомити, заїхав навіть вже і до Щирця, а ніхто не побачив ні одного московського солдата.

Упав пасажирам камінь зі серця. Всі відітхнули свобідніше. Навіть поспускали шибки у вікнах.

Холодний воздух сильною струєю віллявся до вагонів, відсвіжив і успокоїв перестрашених пасажирів.





↑ зголосився



——————





„НЕПОРОЗУМІННЯ“

Нині Успеніє Богородиці.

Отець Євген Борович, кремезний, шістьдесятьсемилітній мущина. Його поважний і енерґійний вигляд відбиває від звичайного окружения. Як щодня так і нині він встав раненько, відмовив поранні молитви і якраз прибирався до голення. Це був до деякої міри святочний момент. Служниця подавала до голярки теплу воду, о. Борович сідав в пантальонах і сорочці перед зеркалом, обгортав широчезні і здорові груди та шию рушником, розроблював мило і голився.

Якраз, коли сьогодні о. Борович підготовлявся до голення, увійшов до кімнати вже добре підстаркуватий дяк, Андрух Павлушко. О. Борович не долюблював свого дяка. Мав до цього одну причину більше, як всі інші парохи. Бо звичайно парохи не терплять своїх дяків. Павлушко залюбки потягав з флящини. Ба, що гірше. Злі язики говорили, що він часами в дуже торжественні свята, любив брати зі собою на церковні хори флящину з горілкою і там від часу до часу потягав серед найбільше святочних хвиль. Горілка викликала в нім помітні наслідки. Чим менше було горілки у флящині, тим більше старий Павлушко захрипав і тим частіше кліпав очима, так що наприкінці відправи звичайно був вже зовсім захриплий а очі блимали без перестанку.

— Слава Ісусу Христу — сказав Павлушко. — Прощу єґомосця, чи нині вільно дзвонити на Службу Божу?

Павлушко стояв за о. Боровичем, але цей хоч відвернений до нього плечима, побачив в зеркалі, яке мав перед собою, що дяк доволі скоро кліпав очима. Панотець сказав до нього:

— Ов! Ви вже так рано собі підпили? Бійтеся Бога, та перед Богослуженням? Далиб ви вже спокій тим піятикам.

— Та, прошу єґомосця, прийшла до села команда бриґади і у мене закватирували кількох підстаршин. Вони в ночі трохи забавлялися і мене запросили. Тяжко було їм відмовити. Прошу єґомсця, чи вільно дзвонити?

— А чомужби не вільно? — запитав о. Борович.

— Люди говорять, що підчас війни заборонено дзвонити. Кажуть, що в цей спосіб дають знаки ворогові і тому команди заборонили дзвонити — відповів Павлушко.

— Я нічого про таку заборону не читав — сказав о. Борович. — Зрештою де твої москалі. Хто знає, чи вони навіть ввійшли до Галичини. Яж щоднини читаю часописи, а в них воєнні звідомлення. Наші війська бють всюди. Я знаю, що ти хотівби мати тут як найшвидше москалів, але до цього не прийде. Чомужби не вільно було дзвонити?

— Що з того що в газетах пишуть. Мабуть те все неправда. Приїхав Вайцманів Гершко і казав, що російські війська вже десь недалеко Красного, а з Красного до нас недалеко. Тільки трохи більше чим три милі — говорив захриплим голосом дяк.

— Ви тільки вірите в те, що вам скаже жид. Читайте часописи! Там вичитаєте щось зовсім інше. Адже наш ґенеральний штаб не подававби неправди. Зрештою підіть до команди бриґади і там спитайте, чи вільно дзвонити.

Павлушко почіхався в голову, постояв ще хвилину, покрутив в руках капелюх, бо не знав, як до кого доступати в такій високій команді. По хвилині вийшов.

О. Борович розробив мило, намилив ним обличчя і почав голитися, при чім виконував ріжні, більше і менше дивоглядні викривлення, як це звичайно роблять ті, що самі голяться.

По хвилині відізвалися церковні дзвони, що скликували вірних на всеночне. Пані Боровичева, шістьдесятьлітня старушка, встала ще раніше від свого мужа і тепер принесла до кімнати пять просфор і маленьку фляшочку вина. Їх мав забрати паламар, як прийде з кадильницею, аби до неї нагорнути вугля зпід парохіяльної кухні.

О. Борович вже був обголив лице один раз, потягнув по нім сюди і туди рукою, аби переконатися, де ще є волосся, намилив другий раз і почав дальше потягати бритвою по обличчі. Якраз в тім моменті побачив через вікно, що на парохіяльне подвіря увійшла австрійська військова стежа, зложена з чотирох піхотинців під командою капраля. Вони скорим кроком перейшли подвіря і пішли до дверей парохіяльного дому. О. Борович оголив був тільки половину лиця, коли стежа увійшла до кухні.

— Де є ваш священик? — спитав по німецьки капрапь у служниці.

Та показала рукою на двері до кімнати, в якій був о. Борович. Стежа увійшла. О. Борович з напів намиленим а напів чистим лицем встав від стола і звернувся до команданта стежі, аби спитатися, чого цей собі бажає. Та не вспів він ще й отворити уст, як капраль різко сказав до нього:

— Вас арештую! Ви наказали давати знати дзвонами, що в вашім селі є команда бриґади; ви зрадник і за це команда бриґади наказала вас арештувати і повісити. Ходіть з нами.

О. Борович міг всього надіятися, тільки не цього. Його всі знали в повіті як Українця. Староство знало його як дуже льояльного австрійського горожанина і коли в повіті арештовано богато, вивезено або навіть розстріляно за „москвофільство“, то йому навіть ніхто не подумавби зробити такого закиду. Він зараз з вибухом війни улаштував в своїм селі разом зі своїми парохіянами, власними таки коштами, шпиталь для австрійського війська на сорок ліжок. Сам особисто аґітував за шпиталем, сам їздив до Львова, щоби за складові гроші закупити ліжка і інші речі для уладження шпиталя, а тепер на склоні свого життя станув під закидом головної зради.

І що за дивний закид. Таж ґенеральний штаб в своїх ориґінальних звідомленнях ще вчера подавав, що російську армію здержують на кордоні, а тут нараз далеко від границі держави команда бриґади боїться, аби москалі не почули дзвонів з села, положеного майже під самим Львовом. Де кум, а де коровай.

Так думав о. Борович, коли стежа вела його дорогою через село. Дивний вид представляв собою цей „полонений“. Старий, кремезний священик. Його біла як слонева кість лисина світилася в лучах серпневого сонця, що доволі високо було піднеслося на небосклоні. Краї голови вінчав тонесенький пасочок, як сніг білого, волосся, що сріблилося в соняшних лучах. Половина лиця була обголена, друга половина намилена. Був убраний тільки в черевиках, сорочці і штанах. Стежа забрала його так, як його застала при голенні.

По дорозі ставали люди, власні парохіяни, кланялися низенько і тишком говорили:

— Господи. Таж це нашого єґомостя повели. Та за що?

Посеред села коло церкви, напроти школи була невеличка площа, де в неділю збиралися люди, аби поговорити. До школи спровадилася вчера вечером команда бриґади: це можна було пізнати по вивішенім чорно-жовтім прапорчику і написі в німецькій мові.

О. Боровича підвели до одної з верб, що росли на площі. Там зібралося вже було богато громадян, старих і малих. По середині, окружені жовнірами стояли дяк Павлушко і місцевий управитель школи, українець Мулькевич. Оба вони тряслися зі страху як лист на деревині. О. Боровича уставили разом з ними.

Якийсь майор почав допит. Він розумів і говорив тільки по німецьки. О. Борович знав знаменито ту мову. Він ходив до школи ще тоді, коли по школах в Галичині вчили по німецьки. Тому вжили його рівночасно також як товмача.

Допит виявив, що коли Павлушко з доручення о. Боровича йшов до команди бриґади спитати, чи вільно дзвонити, подибав по дорозі управителя школи Мулькевича і став з ним на нараду, як зайти до команди бриґади і як і кого там питати. На це надійшов якийсь жандарм, що утікав з прифронтової полоси до Львова. До нього звернувся Мулькевич з запитом, чи вільно дзвонити.

— Allerdings! — відповів жандарм і скоро відійшов своєю дорогою.

Мулькевич вияснив Павлушкові, що вільно дзвонити. Цей зараз пішов до дзвіниці і задзвонив.

— Ви всі зрадники! Це все, що ви говорите, це все неправда. Даю вам пів години часу. Маєте післати когось, аби за той час привів того жандарма; як він прийде і потвердить вашу оборону, тоді вас випустять. Колиж це до пів години не станеться, тоді повішаю вас всіх трьох на цих вербах, серед села, для відстрашення людности, аби не давала ворогові знаків. Ви всі зрадники. Вам шкода кульки. Вас повішаємо — сказав майор.

— Алеж пане майоре. Як можна так зараз підозрівати о зносини з російським військом? — говорив Борович. — Російська армія бється десь там за Збручем, а тут двайцять пять кільометрів від Львова; деж вони можуть чути наші дзвони?

— Був виразний наказ, що в прифронтовій смузі не вільно дзвонити — сухо відповів майор.

— Такого наказу нам ніхто не подавав до відома — відповів о. Борович. — Зрештою ми не є в прифронтовій смузі. Ще вчера я читав звідомлення нашого ґенерального штабу, що наша армія хоробро здержує ворога на границях держави.

Майор нетерпеливо махнув рукою і сказав:

— Ви мені крутите голову звідомленнями ґенерального штабу. Хто в ті звідомлення нині ще вірить. Якраз зачалася нині велика битва під Красним. Чиж ви не чуєте, як близько ревуть гармати? Ціле ваше говорення, це тільки звичайні викрути. Тепер вже восьма година. Як до години пів до девятої не прийде цей жандарм, що ви про нього говорили і не потвердь вашої оборони, вас всіх трьох повішають.

Майор віддалився. О. Борович повів кругом очима. Ціла площа була забита парохіянами. Переважали жінки. Мущини пішли на війну. Всі були святочно поприбирані, бо було дуже велике свято. Неодна жінка вибиралася на відпуст до Львова, аби там помолитися за свого чоловіка, що пішов на „цісарську службу“. Вони всі мали перестрашені лиця. Ахкали. Дехто тихесенько схлипував, бо любили свого старенького пароха. Були такі дні нераз давніше, що парохіяни трохи посварилися зі своїм панотцем, але тепер, коли вибухла війна, коли перед всіми станула марево смерти, голоду і інших великих нещасть, вони всі погодилися і полюбилися, як одна велика сімя.

До о. Боровича підійшов начальник громади, зняв шапку і з великою пошаною поцілував його в руку. О. Борович коротенько розповів йому свою пригоду і просив, аби він казав відшукати і привести жандарма. Начальник посадив зараз на коня якогось сімнацятьлітнього хлопчину і післав його навздогін.

А о. Борович з Павлушком і Мулькевичем стояли під вербами, на яких мали через пів години повиснути. Його вразили слова майора, що російська армія вже так недалеко. Він вправді чув вчера у Львові від знайомих і від свого сина, що на фронті не добре, але ніколи не думав, що аж так лихо. Зрештою він свято вірив у всі слова ґенерального штабу, так само, як свято вірив у всі слова і письма цісаря і міністрів і інших центральних властей. Вихований в дусі великого льоялізму, цей просто святий чоловік, якому ніхто не міг закинути неправди, не міг зрозуміти, аби офіціяльні звіти верховної команди були брехливі.

А тимчасом дійсність засвідчувала, що так воно було. Як на долоні було видно зпід верби гостинець, що веде зі Золочева до Львова. Ним їхали неперерваним шнуром вози таборів австрійської армії. Попри них другим таким самим рядом їхали і йшли таки піхотою селяни, жиди, інтеліґенти. Якби на фронті було не так дуже зле, то не йшлоби тих нещасливих тільки богато. А від сторони Красного гуділо, як колиб наближувалася страшна буря. Та це не могла бути буря. Небосклін був чистенький. Ні одної, найменшої, хмариночки не було на ньому. З цього було аж надто ясно, що це не гуркіт громів, але рев гармат доходив зі сходу з недалекого вже фронту.

Аж тепер на старости літ переконався, що навіть тим високим властям неможна було вірити. І вони говорили неправду.

О. Борович засмутився. Та не гризла його власна доля. Він болів над тим, що лишав самітними свою паніматку і доньку. Єдиний син пішов на війну з Українськими Січовими Стрільцями. Дочка з двоїми своїми дітьми зїхала до нього знад границі, бо тут далеко від кордону чула себе безпечнішою. Тепер мав він лишити їх всіх беззахисних. Його повішають. На його місце прийде наслідник і серед війни всі ті найдорозші йому особи викине просто на вулицю.

Не про себе думав під цю хвилину о. Борович.

І сльоза покотилася по його старечому лиці.

А час визначений майором летів стрілою. Коли чекається на потяг, або на когось, що має прийти до нас, коли чекається серед нормальних відносин, тоді час довжиться в безконечність, хвилини стають роком. Колиж чоловік знає, що має визначену коротесеньку часинку життя, коли він бачить той гарний світ, коли він хотівби на ньому ще як найдовше пожити, хотівби побути зі звоїми найдорозшими, тоді час летить стрілою і засуджений на смерть навіть не оглянеться, коли проминула призначена ще для нього хвилина часу. Час це великий збиточник.

Прибігла старенька паніматка і кинулася на груди свого мужа. Вона в своїх задушевних мріях і в своїх тихих розмовах, коли довгими, зимовими вечерами самітні сиділи в своїй кімнаті, навіть ніколи не подумала про можливість, що так будуть обоє розставатися на віки.

Вона сказала, що не покине його до послідної хвилини і коли його вішають, то нехай вже і її повішають разом. Разом чесно жили ціле життя, нехай тепер обоє разом приймуть незаслужену соромну кару.

На приказ старшини, що мав командувати екзекуцією, два вояки вхопили паніматку попід руки і відвели на попівство. Вона, зломана, не потрафила сказати ні слова більше. Гіркі сльози річкою поплили по її лиці. Сивіюче волосся розсипалося по раменах і вона мовчки дала себе провадити. Так обоє розпрощалися.

Сумно, сумно глядів панотець за своєю старенькою дружиною.

По хвилині звернувся до Павлушка і сказав:

— Видите, реєнтий, то все через ваше лінивство. Кілько разів я вже вас ганьбив за вашу лінь, а ви до смерти лишилися однакові. Що вам булоби пошкодило піти два кроки дальше, до команди бриґади і запитати, так як я вам казав. Ні! Вам не хотілося і тепер нас трьох за пусте і марне мусить тратити життя. Не булоб жалю, колиби було хоч за що; а то і плюнути не варто. Коли ви не знали, куди треба іти, треба було мені сказати. Я бувби сам пішов.

Павлушко спустив голову, стояв зрезиґнований і мовчав. Він також кидав жінку небогу і немалу громадку діточок. Мулькевич дрожав на цілому тілі і повторював:

— За що, за що?

Надїхав на спіненім коні висланий хлопець. Він сказав, що по дорозі дігнав жандарма. Просив його, аби вернувся, бо від цього залежить життя трьох людей, але той відповів, що не верне, бо мусить іти дальше. Він ще сказав, що його не обходить, коли повішають трьох зрадників. Буде їх менше на світі.

Всіх зморозило. Прийшла та страшна хвилина коли трьох людей мало стратити, найневинніше в світі, життя. Страшно глядіти як убивають невинних людей.

Бриґада, якої команда стояла в селі, походила з Стирії і в часі мира була стаціонована в Ґрацу. Власне коли надїхав післанець зі сумною вісткою, переходив коло майбутнього місця страчення, приділений до команди бриґади сотник, Берґер. Він задержався, аби розпитати, про що йде. Йому розповіли.

— Отче! То ви називаєтеся Борович? Чи ви знаєте штабового лікаря Боровича? Він служив давніше при другім босняцькім полку піхоти — спитав Берґер у Боровича.

— Так, це мій рідний брат — відповів о. Борович.

— А Степана Боровича знаєте? Того, що перед дванадцяти літами служив в Ґрацу при семім полку піхоти? — питав дальше Берґер.

— Як не знати. Цеж мій син.

— Деж він тепер? — питав дальше Берґер.

— Пішов на війну. Служить при Українських Січових Стрільцях — сказав о. Борович.

— Цеж мій щирий товариш з часів нашої спільної військової служби — говорив Берґер. — Отче, цеж неможливе! Ваш рідний брат високим військовим достойником. Ваш син при українських добровольцях, а вас мають вішати за головну зраду. Просто не хочеться вірити.

— Додайте до того ще й це, що за моїм почином повстав тут в селі шпиталь для війська, а тоді зрозумієте, який з мене зрадник — вияснював о. Борович.

— Це страшне! Це якесь фатальне непорозуміння — крикнув Берґер і побіг до команди бриґади.

По хвилині вийшов з команди бриґади той самий майор, що перед пів години робив допит. Він приблизився до нещасних, приступив до о. Боровича, простягнув до нього руку і сказав:

— Даруйте, отче, за цю велику прикрість. Сталося велике непорозуміння. Щастя, що нагодився сотник Берґер і нас зорієнтував. Ви всі вільні і можете іти домів. Але на будуче не занадто вірте звідомленням нашого ґенерального штабу. З нами дуже зле. За два-три дні москалі можуть бути тут. Якраз є відомість, що під Красним битва розвивається не надто для нас щасливо. Мабуть будуть евакуувати ваше село. І то вже, здається, нині або найдальше завтра. — Але я вже надто богато вам сказав. Затримайте це тільки для себе. Даруйте мені цю велику похибку. Прощавайте.

Всім спав камінь зі серця. Щирі парохіяни громадою відвели о. Боровича до його дому.

Вечером вже не було команди бриґади в селі, а гостинцем на захід ішли утікачі, щораз то густіше…





ПЕРЕГЛЯД

I

З кінцем весни 1915-го року прийшов поручник Борович з карпатського фронту [1] до кадри свого куріня загального ополчення, що під ту пору стояв в Стирії. Зараз таки другого дня командант кадри, майор Цофаль, віддав йому команду над похідною сотнею, що мала незадовго відійти в поле.

Тут мав Борович трохи щастя. На два дні перед його приїздом вийшла була в поле попередня похідна сотня під командою поручника Лямпіцького, молоденького, пристійного вдівця, що мав у Львові дуже добру посаду в одній з публичних установ. Чомусь в Мірццушляґу задержали ту сотню на кілька днів.

Командант кадри, майор Цофаль, мав при собі молоденьку, дуже гарну сестріницю з Черновець. Лямпіцький був добрим кандидатом на жениха і тому майор Цофаль разом зі своєю жінкою, сестрою і шурином старалися зблизити його до своєї кревнячки. Вже навіть були устійнилися між молодими деякі сусідсько-приязні відносини, коли нараз поручник Лямпіцький мусів відійти зі своєю сотнею на фронт. Нічого не помогло це, що майор Цофаль кілька разів їздив до Воєнної Команди і просив, аби поручника Лямпіцького замінили яким иншим старшиною. Він мусів відійти.

Тепер, коли Борович прийшов до кадри, засвитала у майора Цофаля і його родини нова надія. Поручник Лямпіцький стояв ще зі своєю сотнею в Мірццушляґу. Майор Цофаль не довго надумувався. Він поїхав до Воєнної Команди і запропонував виміну Лямпіцького за Боровича. Але тут стрінувся знову з рішучою відмовою. Йому сказали, що поручник Лямпіцький вже не стояв в розпорядимости Воєнної Команди і тому вона не може нічого зробити. Лямпіцький мусів відійти зі своєю сотнею на галицький фронт.

Борович мав щастя, бо Лямпіцький поляг на периферіях Львова, при заниманні цього міста.

— Хто знає, чи та сама доля не булаб мене також стрінула — говорив він бувало.

Правда, він не боявся смерти. Не тому, аби був такий відважний. Але коли в серпні 1914-го року ішов на війну, сказав сам собі твердо, що не поляже, що ціло верне до дому. Те тверде переконання незмінено заховалося у нього до тепер і мабуть воно підсвідомо кермувало його дотеперішнім поводженням. Через цілий час він був майже без перерви на фронті; нераз бував в дуже небезпечних ситуаціях і завсіди щасливо виходив з небезпеки. Його кроки не були ніколи плянові і тільки те тверде переконання, та тверда віра в своє щастя підсвідомо кермувала його волею, його діланнями; виводила його з небезпек.

Сотня загального ополчення була дуже інтересна. Вона мала в своїм складі двох підпоручників, віденчуків, Дона і Ґольдфрухта, хорунжого, чеха, Глявачка, старшого десятника, Крамера. Це був віденський огородник, страшний пяниця, але поза тим дуже гарна людина. Зрештою в її склад входило кільканадцять підстаршин і до двісті вояків — ополченців. Всі вони були зі східної Галичини. Було кількох поляків, три жиди а решта самі українці. За виїмком чури Боровича і ополченця Івана Кониша, всі вони були люди старші; кожний з них лишив дома жінку і більше або менше число дітей, кожний з них лишив або своє господарство або ремесло. Ще був один старий парубок, фрайтер Стратійчук. Йому вже давно було минуло сорок років. Його називали „радикалом“. Був цуґсфірер[2] Лагодяк, свояк якогось висшого духовника і мабуть тому його прозивали „біскупом“. Був жидок з Будапешту, Берковіч, що в цивілю був дамським кравцем. Це були важніші особи з сотні, з котрими читачеві нераз прийдеться стрінути.

Старшини просто милосердилися над тими підстаркуватими вояками і не робили з ними ніяких тяжких вправ.

На забаві в війну скоро проминув час одного місяця і поручник Борович опинився зі своєю похідною сотнею у Пйотркові, в Польськім Королівстві.

II

Був це час, коли командування армій осередних держав вело велику офензиву на т. зв. російськім фронті. Як спілі яблока падали в руки обєднаних армій одно місто за другим. Армії швидко посувалися вперед. Говорили про недалекий штурм на Івангород і Варшаву. На тім відтинку вправді стояли німецькі армейські групи, але до них був приділений семигородський корпус ґенерала Кевеша, котрого напрямна йшла якраз на Івангород.

В Пйотркові зібрано більше число похідних сотень і курінів. Вони мали перед головним наступом поповнити фронтові формації і їх скріпити. В тому місті підготовлювано похідні частини до майбутньої боротьби, до штурму Івангорода. А вояки малювали цей штурм в своїй уяві в не дуже рожевих красках.

Загальна опінія вояків зачислювала Івангород до найсильніших кріпостей світа. Вони розказували собі просто неправдоподібні річі про його страхіття, про великі бетонові верки,[3] про важкі гармати, що були сховані під землею, а тільки, коли мали віддати стріл, елєктрична сила несподівано видвигала їх на поверхню землі і по стрілі зараз знову ховала їх під землю. Оповідали про таке сильне світло рефлєкторів, що коли воно впало на очі вояків, то вони сліпли на віки; говорили про широчезні дротяні засіки, насичені сильною елєктричною струєю, про те, що між дротяними засіками один при однім були викопані вовчі доли, а на їх сподах повбивані гострі палі; говорили про глибокі і широкі рови, якими мали бути обведені всі верки. Як тільки облягаючі увійдуть до тих ровів „він“[4] потисне тільки один невеличкий ґудзик і вода зараз наповнить вщерть всі рови і все військо витопить. Говорили собі про те, що цілий Івангород підмінований, що колиб навіть удалося облягаючим заняти кріпость, „він“ знов потисне инший маленький, елєктричний ґудзик і тоді ціле місто, всі верки, вся околиця разом зі всім військом вилетять в повітря. Говорили ще инші, ще страшніші річі, навіть про те, що в Івангороді води не можна буде пити, бо всі криниці затроєні і заражені чумою.

Все вояцтво з жахом, але і з деякою пошаною говорило про Івангород. Один допитувався у другого, бо хотів довідатися щось менше страшного, але довідувався щось іще страшнішого. Кожний старався, аби відхід до фронтової формації припізнити, аби прийти аж тоді, коли Івангород вже впаде. Вояки голосилися хорими. Але це не помагало. Військового лікаря не обдуриш. Він не бачив хороби понизше 38 степенів горячки. Такий був наказ. Аби ти мав таки зараз сконати. Зрештою, що значить смерть вояка. Кінь, то инша справа. Кінь, корова, навіть вівця коштує гроші, а вояків діставала держава за дурно. Так міркувало собі вояцтво. Не признавали лікарі хорими правдивих недужих, а тим менше могли признавати ними здорових. Вправді вояки щось там між собою говорили, що жиди всі здорові і молоді сидять в запіллю як хорі, але в це не можна було вірити.

І старшинам не дуже то забагалося іти, аби на мурах Івангороду здобувати німецький залізний хрест на груди, або таки деревляний хрест на свою могилу. Вони робили представлення, що їх люди недавно вернули з карпатських боїв, що дуже перетомлені. На це діставали відповідь, що все військо перемучене, а похідні частини припочали в запіллі і тепер в етапній смузі. На представлення старшин, що їх вояки старі, була готова відповідь, що це люди в силі віку і якраз вони найліпше видержать труди облоги, а коли старшини сказали, що вояки не обучені в веденні облоги, тоді діставали відповідь, що треба більше з частинами вправляти і не призволити, аби вони розлінивлювалися.

Міжтим прийшли до Пйотрокова ще три сотні загального ополчення. Всіх їх злучили в один похідний курінь під командою сотника Германа. Він мав давати провід в обучуванню вояків.

Герман — це була дуже гарна і симпатична людина. Він зараз таки заприязнився майже зі всіма старшинами. Лишив їм повну свободу в веденню вправ. Цілими пополуднями і вечерами пересиджував з ними по ресторанах, де весело перебували послідні хвилі. Кожний хотів ще трохи забавитися. Штурм на Івангород був за плечима, а там може чигала смерть, а може страшне каліцтво.

А вояки здебільша пересиджували без роботи і питали один одного:

— А що, як там той Іван? Мабуть твердий він. Не дурно його Іваном назвали.

III

Котрогось дня дістали всі чотири похідні сотні наказ, аби на другий день, о першій годині зполудня, станули на площі військових вправ. Там мав приїхати сам командант корпуса ґенерал Кевеш. Він мав переглянути сотні і вирішити, котрі з них найліпше обучені. Ті сотні мали негайно відійти на фронт. В приказі було сказано, що не буде парадного прийому, тільки сотні будуть вправляти, а ґенерал мав цьому приглядатися.

Вже о одинадцятій годині перед полуднем вилягли сотні на велике поле вправ за Пйотрковом. Три перші сотні позанимали місця близько входу. Поручник Борович завів своїх людей аж на кінець поля вправ. Це зробив він не без причини. Виходив з такого заложення. Перші сотні буде ґенерал переглядати дуже уважно і точно, бо буде ще свіжий, але коли прийде до послідної і найдальшої, тоді буде вже перемучений і перегляд піде скоро, бо ґенерал певно буде спішитися до своєї команди.

В тому місці, де Борович станув зі своїми вояками, були викопані стрілецькі рови, якраз для одної сотні. Рови не були разом, але трохи порозкидувані.

Вже було літо. Полудневе сонце сердечно припікало. Вояки охляли. Аби не мучити людей, Борович наказав сотні обсадити порожні стрілецькі рови і вправляти в прицілі, стрілянні і мірянні віддалі. Звичайна маркірація. Три инші сотні виконували головно томлячі вправи парадного маршу, зворотів тощо.

Старшини сотні Боровича зібралися коло нього і забавлялися балачкою. Вправи з вояками мали аж до приходу ґенерала вести самі підстаршини. Кожному воякові подано ціль, до якої мав міряти і провірено кроками віддаль, аби вояк знав, як має відповісти, коли ґенерал спитає про віддаль. Кожний вояк за десять мінут знав, що буде відповідати ґенералові.

Сонце сильно пекло. Пополудне — це якраз така пора дня, коли людині мимохіть клеяться повіки до сну. Особливо, коли пригріє сонце. Тоді вже тяжко себе опанувати. Тоді ніяка сила не здержить вояка від сну, особливо коли він приляже до землі.

Вояки лежали в стрілецьких ровах непорущно. Кожний знав, що має сказати на запит ґенерала. Спершу вони ніби ціляли. Дедальше почали їх повіки ставати все тящими. Якось незвичайно важко було їх піднімати вгору. Вкінці сон переміг вояків і все вояцтво сотні Боровича заснуло твердим, солодким сном праведних.

Борович враз зі своїми старшинами сидів осторонь. Вони забалакалися на добре. Здорове хропіння вояків вправді доходило до їх ушей, але вони не будили їх. Чекали аж від входу затрублять сиґнал, що ґенерал приїхав.

Цим разом щастя опустило Боровича. На його пакість цього дня віяв полудневий, горячий вітер, до входу на площу вправ. На це не звертав ніхто уваги і ніхто навіть не подумав про те, що при такім напрямку вітру, можна буде не почути сиґналів. Це якраз сталося.

Якось припадково четар Ґольдфрухт звернув голову до прочих трьох сотень і аж сполотнів.

— Пане поручнику, пан ґенерал вже тут; він вже переглянув перших дві сотні і якраз тепер кінчить перегляд третьої. За хвилину він буде у нас — сказав переляканий Ґольдфрухт.

Всі старшини зірвалися з землі мов опарені. Дійсно, ґенерал Кевеш вже кінчив перегляд третьої сотні, вже прощався з її командантом і звернув свої кроки до сотні Боровича.

— Біжіть швидко до своїх чет і побудіть людей, бо буде великий скандал — сказав Борович до старшин, а сам прискореним кроком пішов напроти ґенерала, що саме вже йшов до нього.

Старшини кинулися будити роєвих, а роєвих вояків.

Борович приступив до ґенерала Кевеша і зложив приписаний звіт. Цей послідний запитав, з яких людей зложена сотня і пішов оглянути вояків. Попереду ішов ґенерал і сотник Герман, а за ними на яких пять кроків поступали полковник ґенерального штабу Зайдлєр, що був тоді начальником штабу корпуса[5] і пор. Борович, а ще дальше ішли адютанти і ординансові старшини.

Ґенерал приглядався до вояків, ставав, щоби запитати, куди кожний з них ціляє, яка віддаль до цілі, провірював мірник. Вояки виучені відповідали зовсім добре. Вкінці сказав ґенерал:

— От тільки такі вправи треба під цю пору робити з вояками. Це єдино доцільне. Пощо мені тих формальних парадних зворотів, маршів і таке инше. Вони на війні злишні.

Вже наближувалися до лівого крила сотні. Борович був вже вдоволений, що перегляд вдався щасливо, коли нараз…

В четвертій четі один рій лежав в рові, що був трохи позаду цілої сотні. Ґенерал мав цілу сотню по правій стороні, а цей один рій лежав в стрілецькім рові по його лівій руці. Він щасливо минув і цей рій і навіть не зауважив його. Та коли полковник Зайдлєр разом з Боровичем переходили коло цього роя, з рова дійшло до їх ушей здорове хропіння людини, що заснула твердим, здоровим сном.

Борович сполотнів. Полковник Зайдлєр поглянув на роя і сказав:

— Слухай! Дивися, ті люди сплять.

Борович став ні в цих ні в тих. Четар забув побудити вояків і вони всі спали сном блаженних. Навіть підстаршини. Бідний поручник просто забув язика в губі і не знав, що має сказати.

— То дуже добре! Це мусять бути дуже відважні люди. Коли вони не бояться навіть свого команданта і сплять підчас перегляду, то вони певно не будуть боятися і російського війська. Бо командант то найбільший ворог вояка — засміявся Зайдлєр.

Перегляд скінчився. Ґенерал дуже хвалив сотню Боровича і запитав, чи він не має якого спеціяльного побажання.

— Пане ґенерале! Є такий звичай в нашій армії, що українців розділюють по ріжних частинах, аби не творили одноцільної, нероздільної формації. У мене є майже виключно українці. Прошу їх лишити в одній сотні так, як вони є. Люди зі собою зжилися, а коли їх розділити між ріжні народности, вони зараз впадуть на дусі.

— Чи берете на себе повну відвічальність за всіх ваших людей? — спитав Кевеш.

— Так, пане ґенерале! Найповнішу! — відповів Борович.

Ґенерал подивився питаючо на полковника Зайдлєра, а цей докинув:

— Спеціяльно ця сотня може остати так, як вона тепер є. Я мав нагоду бачити, що це дуже гарні і дуже відважні люди — сказав полковник.

— То дай приказ на фронт, що цеї сотні не сміє ніхто розділювати. Має остати ціла — закінчив ґенерал і попрощався.

Слово ґенерала сталося ділом. Сотні ополченців не розділювано аж до кінця війни.





↑ Бої в Карпатах описує автор в осібній книжці: „Вісім місяців серед УСС-ів“, що вийде накладом „Червоної Калини“.

↑ Десятник.

↑ Форти

↑ Ворога називали вояки завсіди словом „він“.

↑ Пізніше був начальником військової канцелярії цісаря Карла І.



——————





ВПЕРЕД

Похідна сотня Боровича і ще одна похідна сотня дістали наказ вирушити в поле. Обі частини відставлено залізницено на Колюшки до Опочна. Дальше мали вони йти піхотою, аж доки не доженуть власної боєвої лінії, що без перестанку посувалася вперед. В Опочнім видано сотням на дорогу ще харчі і півкурінь під командою Боровича рушив на захід.

Дивненький був це похід. Півкурінь був зложений з людей, що в карпатських боях належали до „гурра-сотень“. Це були вояки, що мали тоді Б-клясу. Їх висилано в Карпати до ріжних прифронтових робіт. Носили на позиіцію муніцію, кілля, кільчастий дріт тощо. Направляли дороги. Коли на верхах власні фронтові частини ішли до наступу, „гурра-частини“ стояли в долині поза склонами гори і на ціле горло кричали „гурра“. Це мало задурити противника, що власні формації дуже сильні і його налякати. Але не так легко давався противник наполохати. Від цеї штудерної боєвої акції названо такі сотні „гурра-сотнями“.

Людського матеріялу було під цю пору в австро-угорській державі щораз то менше. Контрольні комісії зложені зі старих емеритованих штабових старшин, або і ґенералів, їздили по формаціях, зложених з Б і Ц-кляси. Вони робили провірку вояків, вишкробували, що далося, признавали вояків спосібними до фронтової службы і висилали до кадрів, аби з найблищими похідними частинами ішли в поле. Велику частину з тих стариків, авансованих на боєвиків, лікарі в кадрі і в комісіях знову признавали неспосібними до фронтової служби, знову давали їм літеру Б або Ц і знову відсилали до „гурра-сотень“ або подібних установ. Там знову зїздила контрольна комісія, знову признавала їх спосібними до фронтової служби і знову пересилала до кадри. Витворився такий круговорот, якому ніхто не зумів найти ні початку ні кінця.

Але було богато і таких, що їх в кадрі також признавано спосібними до фронтової служби і з того матеріялу творено похідні сотні загального ополчення.

Якраз похідний півкурінь складався з таких перебірків. Всі вояки позапускали довгі бороди і вуси. Вони гадали, що через це будуть виглядати старше і хтось дасться обдурити або змилується над ними.

— Слухайте дядьку. А пощо ви запустили таку бороду. Може маєте сина до реклямації? — кпив собі нераз чура Степан Орищук.

Це була алюзія до того, що ще в часі мира, коли сини мали йти до бранки, батьки вже заздалегідь запускали сильний заріст. Вони хотіли перед поборовими комісіями показатися старими і тим легше звільнити синів від війська.

З такими вояками було доволі тяжко догонити фронт, що вже був переступив лінію Конська і наблизився до Пшитика і Радомя. Похід посувався дуже помалесеньки. Більше часу витрачувано на відпочинки і менажовання, а дуже маленько на марш.

Вояки міркували собі, що це цілком не було зле. Люди не мучилися. Власна армія видно не потребувала тих двох сотень загального ополчення, бо і так без їх помочи ішла вперед. Якби їх потребувала, то певно станулаби і чекала, аж наспіють „хоробрі ляндштурмісті“. А зрештою в межичасі міг упасти Івангород. А цеж булоби для них і вигідніше і безпечніше і ліпше. Півкурінь міг прийти на готове без наражування людей на небезпеку.

— Добре веде наш пан поручник — говорили одні.

— Як так буде вести дальше, то ми до кінця війни доженемо фронту — відповідали другі.

А вояцтво думало, що як упаде Івангород і Варшава і ще там може щось, то тоді „москаль“ напевно скапітулює і буде просити о мир. А тоді прийде для „ляндштурми“ напевно кінець війни. В сербських горах їх не потребували, бо це було за тяжке для них. Про війну з Італією ще майже нічого не знали. Війни з Румунією ще не було. А зрештою, що тамті проти цього фронту. Цеж війна з самим „царем“. Він відпаде, то тамті нічого не значать.

Так міркувало вояцтво, їло менаж, спало, било воші і помалесеньки підтупцьовувало за Боровичем, що як гусак перед стадом гусей ішов напереді вільним кроком із здоровенною палицею в руці.

Приходилося ночувати і відпочивати по селах. Населення крайне ворожо ставилося до австрійських частин. За найбільші гроші не можна було нічого дістати. На все була одна стереотипна відповідь:

— Німа. Москалі забралі.

В якесь село перед Пшитиком прийшов півкурінь в саме полудне. До Пшитика було вже тільки кілька кільометрів, але півкурінь станув тут, аби відсапнути і відменажувати. Як звичайно. Помаленьки, аби не за скоро. По смерть не треба спішитися.

Сонце парило страшенно.

Боровичеві і Ґольдфрухтові переїлися щоденний росіл і волове мясо. Вони пішли в село пошукати за квасним молоком. Перейшли всі хати і всюди діставали відповідь:

— Німа. Москалі забралі.

— То просто комічно — говорив Ґольдфрухт. — Коли кажуть, що кури, корови, коні москалі забрали, то зрозуміле, але як молоко могли москалі забрати, коли вже майже тиждень минув, як їх тут не стало, а корови стоять на стайні. Хібаж вони по відході москалів перестали доїти корови.

Вкінці оба зважилися піти на приходство. Вступили на ґанок, де стрінув їх місцевий парох, сухирлявий брунет, літ може тридцяти. Дуже ненависним оком подивився на наших старшин і не чекаючи, що вони скажуть, закричав:

— Забирайтеся. Тут нема що красти. Вже все покрали такі самі злодії, як ви.

Ґольдфрухт розумів всякі словянські мови. Знав добре по російськи, бо через кільканадцять літ був директором копалень нафти в Баку. Він добре зрозумів слова пароха, почувся в своїм старшинськім достоїнстві сильно обиджений, зробив великі очі і сказав по німецьки до Боровича:

— Алеж це щось нечуваного. Не можна призволити, аби так обиджувано австрійське старшинство. Його треба негайно арештувати і поставити перед воєнний суд.

— Слухай — відповів Борович. — Це може бути якась там воєнна психоза. Може йому мадярські війська, що йдуть перед нами, зробили кривду. Зрештою знаєш, що ми маємо поручення, аби зєднувати собі тутешнє населення лагідним поведенням.

Борович звернувся до пароха і лагідним голосом почав його успокоювати. Говорив, що цеж ідуть армії осередних держав, які відбудовують Польщу, що тепер не буде насильств абсолютного царського уряду, бо буде конституція. І ще богато говорив Борович в тій святій надії, що удасться йому купити хоч скляночку квасного молока.

— Не потребуємо вашої Польщі. То буде австрійська Польща. Ми австрійської ані німецької Польщі не потребуємо. Ми самі збудуємо державу. І вашої конституції не потребуємо. В Росії за одного рубля мав я таку конституцію, яка нікому навіть в Америці ані в Швайцарії не снилася. Бувайте здорові. Шкода тут стояти. Тут нема що красти, вже все викрали! — закінчив о. парох, війшов до хати, лопнув скляними дверима, що аж шибки задзвеніли. В замку обернувся два рази ключ; потім почули оба старшини, що о. парох засував засуву і приставляв до дверей якийсь тяжкий домовий предмет — мабуть скриню або куфер. У вікнах були позамикані віконниці.

Старшини стали ні в цих ні в тих. Подумали ще хвилину, але нічого не видумали і відійшли з нічим.

Пшитик це була доволі сильно укріплена місцевість. Окружували її стрілецькі закопи, яких Борович не бачив ні перед тим ні потім. Всі рови, траверзи і стіни в землянках були виложені негрубими смерековими бальками. Кожна з них була однакова і рівнесенька, наче добирана. Всі були рівно поутинані. Землянки були великі, чисті. Під землею улаштовано доволі велику каплицю з образами святих і цілим урядженням. Видно було, що тут не було ніякої битви, бо все було ціле, ненарушене, гарне.

Зовсім інший вид представляло собою саме місто Пшитик. Нехлюйне, як звичайно жидівські містечка, в яких майже не було мешканців іншої народности. Тепер воно було цілком завмерло. На вулицях не було дослівно ні одної людини. Всі двері домів і до склепів були позачинювані, а у вікнах попришрубовувані грубі віконниці. Далеким відгомоном лунали кроки вояків по порожніх вулицях. В дворі, що був за містом, казали, що все населення міста утікло до Радомя.

Посеред міста розпаношилася здорова божниця. Старшини підступили до неї. Не чути було ні голосу ні жадного шелесту.

— Цікавий я, як в такім гнізді виглядає такий дім молитви — сказав четар Ґольдфрухт. Вже з назвиська можна догадатися, що Ґольдфрухт сам був жидом. Він дуже цікавився жидівськими справами. — Я кажу відважити двері.

— Якщо це не буде яким святотатством — зауважив Борович.

— Ніколи в світі — відповів Ґольдфрухт, закликав двох вояків і казав підважити двері, що лопнули за першим потисненням і старшини станули у вході до божниці.

З нутра подуло на них таким страшним сопухом, що вони мимохіть позатикали собі носи, аби не попадати на землю. Рівночасно приголомшив їх страшний вереск. Божниця була переповнена. Жиди, жидівки і жиденята сиділи просто одно одному на головах. Проміж ними валялося це, що звичайно жиди рятують в першу чергу — подушки і перини. Тут збіглися сотки найбіднішого жидівського населення, що не мало з чим і за що утікати до Радомя, куди подалися були тільки самі богачі. Тут в божниці пересиділи вони увесь час від хвилини, коли російські війська опускали Пшитик, пересиділи, коли австрійська армія заняла цю місцевість, пересиділи аж до хвилини, коли Ґольдфрухт вивалив двері. Ніхто ні на секунду не виходив на двір. Все мабуть полагоджувано тутже на місці. За весь той час не отвирано ані дверей, ані жадного вікна, навіть на найменшу хвилину. А то тревало щось чотири чи пять днів. Можна собі уявити, яке повітря панувало в божниці.

Борович хотів сказати декілька слів, аби їх заспокоїти і аби вийшли на двір, бо їм ніхто нічого злого не вдіє. Але лямент жидів і жидівок, вереск жиденят змагався щораз більше. Він не міг прийти до слова.

— Коли так виглядав плач жидів на водах вавилонських то дякую слухняно — сказав Ґольдфрухт і вийшов, затикаючи собі і ніс і вуха пальцями так, як це роблять малі діти, що пускаються під воду і не вміють давати нурка.

Старшини показали знаками, що не можна замикати ні дверей ні віконниць і відійшли.

Щойно пізно вечером почали снуватися коло божниці чорні тіни. Це виходили до своїх деревляних хат жиди. Коли побачили, що всюди тихо, що їх склепів ніхто не розбивав, що вояки спокійно обступили „ґуляшканону“[1] і терпеливо чекають на харч, тоді вони почали помаленьки вилазити на світ і вертати до своїх небогатих домиків.

— Вже смеркало. До старшин підходили молоді жидики-парубки і говорили жаргоном:

— Пане ґенерале!

— Я не ґенерал і тут між нами нема жадного ґенерала — сказав Борович.

— Як ще не є, то певно ще буде — відповів жидок. — Пане ґенерале, може ви потребуєте вина? Я маю ренське вино, „венґжина“, маю шампанське.

— Деж ви те все перетримали? — питав Ґольдфрухт.

— В гною. Я маю всякі вина, які захочете. Сам Микола Миколаєвич у мене брав вина — говорив дальше жидок. — А може хочете водки. Вона також є у мене.

— Добрий то буде шампан з жидівського гною — сказав жаргоном Ґольдфрухт.

— Пане ґенерале! А може хочете щось іншого… теє…? Ну ви розумієте! У нас є такі гарні дівчата. Сам цімес. Тут зараз недалеко. Можу таки зараз привести. А може самі підете. Як тут стояли російські війська, то я самим ґенералам приводив — говорив жидок дальше.

Значило, що відносини наладнувалися. Життя вступало в своє звичайне русло.

— Тьфу, Іродове кодло! Юда Іскарйотський — лютився цуґсфірер Лагодяк, що стояв зараз таки близенько і чув ту інтересну розмову — на що він панів старшин намовляє. Буком гнати, аби аж дрантя летіло.

Минула ніч. Ранним ранком всі вставали, аби виступати в похід а властиво, аби відменажувати. Прийшов невиспаний чура Орищук і підсміхався під молодесеньким вусиком, що ледви засіявся під носом.

— Степане, а ти чого знов так смієшся? — спитав Борович.

— Наші пан цуґсфірер „біскуп“ — то файний пан. Вони вчера так злостилися на того жидика, що запрошував поміж дівчата, а потому перші за ним побігли. Цілу ніч там пересиділи — сказав чура.

— То і ти там був — кинувся Борович.

— Певно, що був! Або моє тіло з кавалка дерева — відповів чура і зачав чистити черевики. — Був і пан хорунжий Глявачек. Були і старшини з тамтої сотні. То тільки наші пани такі дуже побожні.

Борович зітхнув:

— Минули літа молодії…

Чим дальше посувався півкурінь, чим довше ішла сотня, тим більше зживалися люди зі собою. Ставали правдивими „камратіма“. Але веселости в сотні не було. Не так як серед частин зложених з самих молоденьких хлопців. Тут кожний мав на серцю якусь журбу, щось його гнітило, щось його неначе до землі придавлювало.

Якось в поході сказав Борович:

— Ануко, панове ляндштурмісці![2] Заспівайте щось!

Перших вісім місяців він служив серед самих молоденьких хлопів. З їх уст просто не сходили співи, жарти, а лиця їх майже ніколи не викривлював смуток. Хіба дуже рідко.

Тут ніхто з вояків не хотів навіть співати.

— Абож ми на весілю, або ми попилися, або ми молоді хлопці, аби співати — говорив хтось там під носом.

Та вирвався на чоло сотні цуґсфірер Чарнецький. Ні молодий ні старий. В цивілю був залізничим підурядовцем. Він затягнув захриплим голосом:

Там в горах Карпатах, там військо іде,

Там наш пан оберляйтнант компанію веде.

Там пташки щебечуть злегенька, ухахаха,

А голос сопілки там чути що дня.





Ніхто не потягнув за ним.

— Та чому не співаєте? — кричав Чарнецький.

— Легенько вам говорити, пане цуґсфірер, але нам не до співу. Ви парубок, мали коханку і тепер раді, що її покинули. А ми що? Полишали діти не знати на яке. Де нам до співу. Там вже відбили Львів, відбили наш край — а нас тут тримають. Якби так післали нас там, то розумілиби, за що битися. За свою хату, за свій край, за свою Україну. Я тут за що, за кого? — говорив простий вояк Юрко Бугай, що не умів ні читати ні писати.

Так тоді говорив старий ополченець і так тоді говорили всі вони.

— Говориш, начеб спав. Хтось би тобі повірив. Ви не співаєте, бо гадаєте, що як надїде який командант і почує, що сотня співає, то зараз собі подумає: „От хлопці, от жваві, от здорові, давайте їх зараз до штурму на Івангород“. Не дуріть себе і не дуріть других. Військові лікарі не дадуть себе одурманити, а тим менше ґенерали — говорив дальше цуґсфірер Чарнецький.

— Так вам здається, пане цуґсфірер. А воно так є, як я кажу. Давайте нас до нашого краю, то ми покажемо, що потрафимо. Там заспіваємо — відповів Бугай.

— Правду каже Бугай. Чому ми не маємо гинути за свій рідний край — крикнув фрайтер Стратійчук, а за ним обізвалася ціла сотня.

Сотня пішла дальше.

Борович вже ніколи не вимагав від них, аби співали.

Не можуть уста весело співати, коли душа болить.





↑ Так називали вояки полеву кухню.

↑ З німецького, по нашому: ополченці.



——————





ЛОВИ НА ТУРІВ В ПУСТАРІ БІЛОЇ ВЕЖІ

Аж в Козєніцах дігнав півкурінь полк загального ополчення, до якого його вислано. Сотню Боровича приділено як четверту до першого куріня, що мав до тепер тільки три сотні. Три перші сотні — це була мішанина німців і чехів, але і між вояками і між старшинами дуже переважували чехи. Командантами сотень були виключно чехи. Командантом куріня був також чех, підполковник кавалєрії Бірек. Він був завзятий москвофіл. На перехід не терпів українців. Колиж Борович представив йому сотню, Бірек сказав до нього:

— Гарний матеріял ти мені привів. Тими людьми тільки горобців в пшениці полохати. Побачимо як то вони спишуться при наступі на Івангород.

Полк стояв над самою Вислою, на лівім крилі ґрупи, що обложила була твердиню. Командування не мало ще певности, чи ворог не зачне протинаступу. Тому полк скріплював свої становища. В тім місці, здовж Висли тягнувся високий і широкий вал, що хоронив околицю перед виливами ріки. Частини вкопувалися аж до половини в цей вал, робили в нім становиська, визірні, захисти, траверзи. Якби так була прийшла трохи більша вода, могла змести з лиця землі ослаблений вал і заляти околицю.

За рікою видно було проміж деревами дахи казаматів, що визирали зпоза земних укріплень. Понад ними царювала велика баня ґарнізонової церкви. Вона була знаменитою ціллю для облягаючої артилєрії тому її обставлено зеленими гіллями, аби закрити перед очима облягаючих.

Сам Івангород лежав по правому боці Висли. По лівім боці було кілька фортів, які тепер треба було здобувати. Командування чекало з наступом на форти аж прийдуть австрійські тридцять і пів центіметрові моздіри. Було це страшне оружжя, що посувалося на самоходах. На вид виглядало дуже симпатично, але скільки людського життя воно знищило.

Вкінці прийшли моздірі. Перший курінь загального ополчення винято із позицій і поставлено близько фортів, що були висунені найдальше на північ. Курінь мали вставити до наступаючої лінії щойно в послідній хвилині. Сотня Боровича станула над самою Вислою.

Одної ночі німецьке командування перекинуло німецькі війська на північ поза облягаючі частини. На другий день ніхто з німецьких вояків не показувався і щойно ніччу швидко перекинено через Вислу німецькі частини на правий беріг ріки в такім місці, де російське командування не могло надіятися наступу і дуже слабко обсадило було правий беріг. Заки заалярмовано ґарнізон в Івангороді, заки надїхали запасові формації на рятунок, вже було за пізно. Німці вже були твердою стопою по правім боці Висли.

Того самого ранку моздірі відкрили вогонь на форти на лівім березі. Їх стрільна ширили страшне спустошення. Лопали грубі бетонові захорони, в міл розсипувалися оборонні мури і насипи. Форти здавалися один по однім. Навіть не треба було нічого штурмувати. Решту фортів висадила в воздух сама уступаюча російська залога.

Так легенько падав Івангород, так швидко діставався в руки облягаючих.

Якось в полудне стояв Борович коло своєї сотні. Було строге поготівля. Ще не було певне, чи Івангород не схоче боронитися на правім березі Висли. Була прекрасна погода. На небосклоні не було навіть найменшої хмариночки.

Нараз з кріпости, по правім боці Висли, там десь за церквою почав підніматися в гору густий туман темно-фіолєтового диму. Хмари диму постійно росли і звільна підносилися вгору.

— Івангород горить — закричав Борович.

— Івангород горить — крикнули вартові.

— Івангород горить — виходив оклик з уст усіх вояків, що нараз позривалися і ні то зі здивуванням ні то з жахом дивилися на темні хмари диму. Наш селянин привик боятися вогню, хочаб навіть не горіло в його сусідстві. Вогонь може дуже легко навіть з далека перекинутися на соломяну стріху його хати. Тому кожний вогонь викликує у нього жах.

Було щось трівожно маєстатичного в тій пожежі. Густі тумани диму піднялися вже дуже високо. Вони вже заслонювали половину небосклону. Їх горішню верству освічували лучі сонця. Там бовдури диму вилискувалися ясним білим сяєвом, як найчистіше срібло. Долішні верстви, неосвітлені сонішними проміннями, були темні. Якісь велетенські маси перевалювалися одна на одну. Декуди були вони темні — майже чорні. Здавалося, що там десь вгорі, в грізних горах творяться темні печери, в яких живуть страшні велетні. Вид був прегарний, маєстатичний, але придавляючий своєю величю і грозою.

Все вояцтво вилягло на беріг Висли і придивлялося.

— Що це може горіти? — питав хтось.

— Це солома — відповів другий.

— Ні, не солома. Як горить солома, то зразу дим буде чорний, а потім білий — казав інший.

— То будинки — сказав хтось.

— Ні, й не будинки. Тут будинки з дерева, а з дерева дим буде сірий — кинув хтось інший.

— Це горить або мука або збіжжя, або одно і друге. Зі збіжжя і з муки дим завсіди такий темно-фіолєтовий — вирішив котрийсь з досвідчених вояків.

— Горить збіжжя. Москалі уступають і запалили маґазини з харчами, аби не дісталися в наші руки — пішло від вояка до вояка, від чети до чети, від сотні до сотні.

Нараз від сторони Висли дійшла сильна детонація, потім друга і дальші. Уступаючі російські війська висаджували за собою мости на Вислі, аби здержати наступ армій центральних держав.

Значило, що Івангород вже впав напевно. Навіть ні один вояк зі сотні Боровича не потребував іти до наступу. Про долю Іваногорода рішили німецькі війська, що на півночі були перейшли Вислу і зайшли Івангород з півночі і зі сходу.

Того самого дня впала також Варшава.

Засумували російські війська, розлютився полковник Бірек, завзятий москвофіл, заликували командування армій центральних держав, утішилися вояки:

— Добре, що не треба іти до штурму.

II

По заняттю Івангорода пішов полк дальше. Переходячи через кріпость оглядали вояки порозбивані бетонові верки. Маґазини зі збіжжям ще горіли. Ріжні команданти давали ради, як погасити вогонь і урятувати збіжжя. Ради були радами, а за рятунок ніхто не брався і збіжжя горіло. На широкім майдані, коло казармів, лежали рядочком поуставлювані дула від якихсь старезних важких гармат; стояли стирти упорядкованої гарматної муніції, ще не приспособленої до ужитку, а також вже давно перестарілої. Зрештою кріпость була винищена зі всякото матеріялу.

По дорозі на схід всі села були евакуовані. Не можна було в селі найти якогонебудь навіть старика. Військо йшло через полосу заражену холєрою. Та це воякам нічого не вадило; всі були щеплені. Зате місцеве населення, що втікало перед наступаючою армією, складало по дорозі гекатомби жертв. Неперерваним рядом по обох боках дороги тягнулися могилки. В них були поховані ті утікачі, що падали по дорозі. На кожній могилці був малий деревляний хрестик. Вояки йшли наче по однім, великім, довгім кладовищі.

В часі походу познайомлювалися близше сотні і старшини між собою. Вояки зі сотні Боровича зжилися зі собою і полюбилися. За те просто погорджували трьома прочими сотнями свого куріня і своїм власним командантом куріня, підполковником Біреком. Причина була проста. Чехи, з яких головно складалися ті сотні, ловили псів, убивали їх і їли з них мясо.

— Як можна їсти песяче мясо? Тьфу! — спльовували вояки четвертої сотні.

— А підполковник Бірек каже собі з кожного пса варити „сердічко“. Як говорить про те своє песяче „сердічко“, то аж йому слина спливає з кутів рота — говорили інші.

— Вони варять песячий гуляш — додав сотенний кухар.

Раз якось йшов курінь полями. Недалеко чорнів густий, сосновий ліс. На полі нишпорив якийсь здоровий псисько, порпав в землі і шукав собі поживи. Бірек побачив його. Він вхопив від найблищого вояка кріс, набив і чвалом пішов на пса. Цей спершу не зауважив їздця і дальше порпав землю.

— Бах! — розлягся стріл із кріса. Пес заскавулів і чим скорше пігнав в ліс. Здоровий — неранений.

— Бах, бах! — стрілив полковник раз за разом за псом, але той вже вспів утекти до ліса і там сховатися. Недобрий переїздив підполковник попри четверту сотню. А ця цим разом, виїмково гуртом затягнула:

Наш полковник був стрілець,

Стрілив бабі у горнець.

А там були пироги,

А він до них гигиги.





Бірек прискочив до Боровича і зверещав:

— Що ті каналії співають?

— Звичайну військову пісоньку — відповів Борович.

— Це неправда. Вже на тільки по вашому розумію. Я цю пісню знаю. Вони її до мене співають. Чекайте, проклята сволоче. Я вам покажу при найблищій нагоді.

Якось зполудня станув полк в селі. Борович пообідав і сидів у себе на кватирі, коли нараз почув, що в його сотні розляглися голоси:

— Гав, гав, гав…

Він вибіг і побачив, що це переходили по страву вояки з третьої сотні, здебільша чехи, а його вояки гавкали до них.

Війна між сотнею і чехами зачалася на добре. А все через те прокляте песяче мясо.

— Чекайте каналії! Я вас научу розуму — відгрожувався дальше Бірек і на кожному кроці намагався дошкулити воякам. А Борович просто не міг найти ради, як поладнати конфлікт.

Команда полку боялася, що ворог може в кожній хвилині здержати свій відступ і перейти до протиофензиви. Вправді полк ішов в запасі, але могли кожної хвилини післати його до першої боєвої лінії. Для всякої безпеки наказано, аби кожний вояк ніс зі собою по триста крісових набоїв.

Триста набоїв, це вже не іграшка. Це вже порядний тягар, який не легко донести лінійному воякові, а тим тяще старому, зжитому ополченцеві. Несли вояки четвертої сотні набої один день, несли другий, а дальше, як йшли лісом, почали тут і там викидати цілі пачки патронів проміж корчі. Осталося тільки по сорок набоїв, що були по ладівницях. Прочі сотні несли зі собою наказану кількість набоїв. Було горячо. Люди швидко втомлялися і падали на дорозі як мухи. Тільки четверта сотня ішла ціла. Ніхто не лишався, ніхто не падав.

— Що це є, що твої каналії так добре йдуть? — питав Бірек.

— Їх гонить вперед великий патріотизм — відповідав Борович, хоч добре знав причину всього. Він дивився на те крізь пальці.

Сотня йшла ні жваво ні ліниво. Її можна було вже здалека пізнати і відріжнити від інших сотень полку. Але тут треба трохи завернути взад. Як ще сотня виходила з кадри, дістав Борович білого коня під верх, середньої міри. До нього треба було конюшого. В сотні був ополченець Степан Стонавський. За мирних часів служив він при уланах і дослужився високого степеня. Став вахмайстром. В часі мобілізації нарокував до війська і його приділено до складу запасових коней в Винниках. Як там було — про це ніхто нічого певного не знав, досить що Стонавський знайшовся в сотні Боровича як простий ополченець. Злі язики говорили, що в кінськім запасі в Винниках пропало за богато коней. Що коні пропали, то не було би ще нічого злого, але важне було те, що пропадало за богато і що через це була познака. Зачалося слідство. Між іншими засуджено також Стонавського і здеґрадовано до звичайного, простого ополченця. Кару мав відбути аж по демобілізації.

Сам Стонавський говорив, що він не хотів бути вахмайстром, що йому ліпше бути простим і що сам добровільно „зложив шаржу“. Так говорив Стонавський, а так говорили вояки, в чому-ж була правда, нехай собі читач сам розбере.

Стонавський був вже сивавий, здоровий, кремезний селянин. Як їхав на коні, здавалося, що і кінь і їздець зі собою зрослися, В сотні називали його „вуйком“. Борович вибрав собі його на конюшого.

— Я Степан, мій чура Степан, то нехай ще і конюший буде Степан — сказав Борович і Стонавський став конюшим.

Борович не їздив ніколи на коні. Завжди йшов піхотою. Казав, що робить це тому, аби давати добрий приклад своїм воякам, а вояки знов казали:

— Пан поручник ідуть пішки, аби трохи зі сала спасти, бо дуже „запасьоні“.

Сивий кінь Боровича поступав завсіди безпосередно за сотнею. Добре йому жилося, бо не носив на собі нікого, тільки добре заїдав. „Вуйко“ не жалував для нього дещо й потягнути. Отак на право або на ліво.

Чура, Степан Онищук, хотів приподобатися свойому командантові і коли сотня переходила через Івангород, він „постарався“ о велику, червону подушку, без пошевки. Тяжко було нести подушку на плечах серед вояцтва, та ще до того таку червону. Кінь ішов дармо. „Вуйко“ врадив разом з чурою: привязати подушкуку на сідло. Так сталося. Від тепер на білім коні красувалася велика червона подушка.

Але на тому ще не кінець.

День два після того, в якімсь полишенім селі „вуйко“ знайшов самітну, маленьку, чорну сучку з простріленою ногою. Вояк любить милосердитися над всякою твариною, тільки над ним ніхто не милосердиться. Стонавський підніс злегенька сучку, ополокав рану, перевязав ногу і посадив сучку на коні, на червоній подушці. Від тепер в день підчас походу подушка була на коні і на ній спала чорна сучка, а на ніч подушка мандрувала під голову Боровича.

Раз говорив командант полку до Боровича:

— Слухай, Борович, твою сотню вже здалека пізнати в кольоні цілого полку.

— Певно по тім, що мої вояки держаться найгарніше — зажартував Борович.

— Куди там. Як тільки здалека глянути на кольону, то зараз бє у вічі білий кінь, на ньому велитенська червона подушка, а на подушці мала чорна собачка. Кожний зараз каже: Ось там четверта сотня — сміявся полковник.

Бірек прислухувався і ображався в своїм кавалєрійськім достоїнстві, що на верхівці їде подушка і собака.

— Верховий кінь є на те, аби возив команданта частини, а не пса. Як поручник не хоче їздити, я відберу в нього коня і дам поручникові Кшікові — говорив Бірек.

— Поручник Кшік має свого коня і возить на ньому два похідні куферки, а сам також ходить піхотою — сказав Борович.

— Кінь приділений до четвертої сотні і має там остати. Мені байдуже, чи командант на ньому їздить, чи ні. Аби тільки в час і добре сповнював свої обовязки — рішив полковник, що дуже не любив Бірека.

Цей закусив зуби і замовк. Кшік, командант третьої сотні, був чехом і найбільшим любимцем Бірека.

Червона подушка і чорна сучка їхали дальше на білому коні. Опісля сучка виздоровіла і вже не їхала, але бігла біля коня. Мабуть була дуже вдячна Стонавському за те, що вирятував її від неминучої смерті і коневі за те, що ніс її на свойому хребті. Вона ніколи їх обох не опускала. Не можна було приступити до коня, бо зараз скакала до очей, гавкала і кусала. Як кінь спустив голову до землі, вона прибігала до нього і лизала, просто цілувала його по ніздрях. Кінь бавився сучкою як дитиною. А „вуйко“ стояв з боку, пакав файку і тішився. Це була нерозлучна трійка.

Так дійшла сотня разом з полком аж до Великоліса, села, що лежало на південному краю біловежського пустара. Всі села довкруги були попалені. Навіть мурованих димарів не було видно. Коло Івангорода вони сторчали, наче фабричні комини, понад згарищами сіл. Тут їх не було і нераз тяжко було пізнати де було село. Тяжко було орієнтуватися в терені. Якось виїмково заховався Великоліс. На краю села красувалася невелика, але гарна православна церковця. Навіть мешканці лишилися на місці. Майже ніхто не утік за відступаючою російською армією.

Тут мав полк перестояти через дві ночі і один день. Мав трохи припочати.

Вже на три дні перед тим, як полк станув в Великолісі, старшини пильно роздивлялися по картах ґенерального штабу.

— Чи ми підемо через Білу Вежу? Коби ми там відпочивали. Вартоб її оглянути — говорили вони.

Біла Вежа мала свою славу. Кожний уявляв собі її наче якісь тропікальні джунґлі, в яких аж кишить від звіря, медведів, рисів, вовків, оленів, лосів і турів. Передовсім від турів. Кожний хотів побачити на волі ту звірину, яку дотепер тільки дехто бачив по звіринцях. Не тільки побачити. Може удасться уполювати. Це важніше, чим битва з Москалями. Важніше, чим відзначення за хоробре поведення на фронті. Ціле старшинство про ніщо інше й не думало і не говорило, як тільки про Білу Вежу і про турів.

Щастя хотіло, що полк станув в селі на самім березі пустара.

Ще звечера зібралося товариство, що на другий день мало вирушити до Білої Вежі, аби уполювати хоч одного тура. Вибиралися Бірек, Борович, Ґольдфрухт, Глявачек і ще кількох. Борович підшукав в селі якогось дядька і цей обібрався за провідника по пустарі.

Вже о шестій годині рано вирушило мисливське товариство. Напереді виправи їхали на конях Бірек і Кшік. Той послідній виїмково здіймив куферки зі свого верхівця. За ними великим возом від обозу їхала решта виправи, а між ними дядько-провідник. Всі були узброєні в набиті кріси. Оружжя держано в поготівлю.

— Треба бути готовим кожної хвилини — поучував Бірек. Тур біжить швидко і дає великі суси. Треба його ловити в однім менті. Тільки аби мені жаден з вас не хибив. Борович — ти краще не берися стріляти. Ти певно все зіпсуєш.

А Борович для певности забрав з собою карту ґенерального штабу і бусолю.

Товариство вїхало в ліс. Нікому і не снилося злазити з воза або з коней.

— То має бути той славний пустар — гукав що хвилини розчарований Бірек — це прості звичайні корчі.

І дійсно. Члени виправи сильно розчарувалися. Замість високих, грубих дерев, замість непроходимих кущів, вони побачили звичайні вільхи, берези, осики, подекуди буки і грабину. Деревина не була зовсім стара і росла доволі рідко. Проміж деревиною росли ріжні корчі або світили менші і більші пліші та полянки. Тут і там вилася вузенька лісова доріжка. Сліди коліс зачинали на ній вже заростати травою.

Якраз такою доріжкою їхало товариство на північ в глибину пустара. Подекуди доріжка переходила через млаковини або багнючки. Тоді коні западалися в болота. Треба було вилазити з воза і помагати коням. Проміж рідку деревину пробивалися веселі соняшні проміння. В їх сяйві золотилися вже декуди пожовклі листочки.

А в лісі було тихесенько. Ні вітерець не зашелестів в листях дерев. Дерева стояли спокійно, наче здивовані приглядалися невиданому товариству мисливих. На них не ворохнувся ні один листочок.

Товариство посувалося вперід. Та не виходив на їх стрічу медвідь, не перескакував через полянку олень, ніде не давав суса ані лось, ані тур, ані навіть не перебігав їм дороги переполоханий заяць. Навіть по деревах не стрибали вивірки, не перекликувалися і не свистали лісові пташини. Не було чути крякання звичайної ворони, ані скреготу сороки.

В лісі було спокійно і тихесенько. Здавалося, ліс завмер або хтось його заворожив. Тільки коні талабували по болоті і форкали, та скрипів старий віз від обозу під вагою шістьох старшин, провідника і вояка-візника.

— То тільки з краю так — кричав на переді Бірек. — Там глибше в лісі буде зовсім інакше. Тут, з краю, те прокляте населення вирубало майже весь ліс і вибило і виполохало звірину. Там дальше буде аж кишіти від звірини.

— Особливо богато звіра побачимо, як пан підполковник будуть так голосно в лісі кричати — терпко зауважив Ґольдфрухт.

Бірек оглянувся і подивився на бідного Ґольдфрухта таким страшним поглядом, що цей відразу відчитав в ньому:

— Я вже давно знаю, що ти з четвертої сотні. Ви всі однакові.

Але Бірек занімів і через довгий час не обзивався.

Товариство входило дальше в глибину пустара. Ріжні лісові мухи почали хмарами обсідати коней, а ті з цілої сили вимахували хвостами, били ногами об землю, скакали, фиркали. Вкінці коні вже й перетомилися. Треба було припочати. Їздці позлазили з коней, а прочі з воза.

— Ми з Кшіком підемо в глиб ліса, а ви решта лишитеся тут — сказав Бірек і оба відійшли.

— Вони пішли просто на північ, а ми ходім на схід — сказав котрийсь старшина.

— Хорони нас Господи. Бірек певно змилить дорогу. Він ще мігби натрафити на нас. Подумає, що це звірина і буде до нас стріляти. Я не хочу грати ролі тура ані лося. Хочу до смерти бути чоловіком — говорив Ґольдфрухт і розтягнувся на зеленій мураві.

Розховстані коні паслися. Дехто зі старшин почав потрохи хропіти. Зрештою в лісі було тихесенько. Тільки було чути, як дикі пчоли перелітали з квітки на квітку, як басом гудів чміль, або застрикав полевий коник. Позатим панувала тиша. Жадна звірина, жадна пташка навіть не заглянула з цікавости, хто заїхав до них у гостину.

Минула година або й більше. Бірек і Кшік не вертали. Не було чути ніякого стрілу.

— Що з ними сталося? — спитав Борович.

— Полковник не стріляє, бо хоче зловити живого тура і привести його за роги — пожартував Ґольдфрухт.

— Він не стріляє, бо боїться, аби не хибив так, як тоді з тим псом — сказав Глявачек.

— Як то співали йому наші люди. „Наш полковник був стрілець“. А то було прегарне. Звідки вони так зараз вихопили. Але слухайте. Чую якийсь далекий голос — сказав Ґольдфрухт, що відзначався просто феноменальним слухом.

— Треба відгукнутися — сказав Глявачек.

— Зачекаймо ще яку добру хвилину. Нехай трохи нагукаються. Вони збилися з дороги. Хай Бірек набереться трохи страху. Раз маємо нагоду на нім пімститися — сказав Ґольдфрухт.

Старшини наслухували. Десь дуже далеко гукав хтось без перестанку:

— Гоп, гоп — гоп, гоп!

Але вони мовчали. Не відкликувалися.

— Може то Бірек скликує до себе турів — додав веселий Ґольдфрухт.

Щойно по добрій хвилині піднявся Ґольдфрухт, приложив долоні до рота і високим тенором закликав:

— Гогоп! гогоп!

Кличі Бірека ставали щораз виразніші і блищі аж вкінці поміж деревами появилися постаті його і Кшіка. З обох потоками ллявся піт. Чоботи і штани були заляпані свіжим болотом.

— До чорта! Ні навіть щура, ні миші не було — кричав Бірек. — І це має бути той преславний пустар Білої Вежі. Ми тут заїхали найменше пятнадцять кільометрів, а потім пішли яких пять дальших і ні хвоста не бачили. Вертаймо домів. Я вже голоден.

Заховстали коні і рушили в дорогу. Попереду йшов провідник і вів товариство. Вже сонце добре було зійшло з полудня, а він ще вів і не міг вийти з ліса. Вкінці приступив до Боровича і сказав:

— Прошу пана, я зблудив з дороги. Не можу знайти виходу. Як не потрапимо на добрий слід, то тут можна буде блукати цілими тижнями. Біла Вежа довга і широка. Вона тягнеться десь, кажуть, аж до моря.

Борович сказав про це товариству. Бірек вхопив за револьвер і несамовито закричав:

— Поставте його тут під березу. Я його зараз розстріляю. То московський шпіон — провокатор. Він з розмислом нас тут завів, аби ми не могли вийти, аби нас погубити!

— Пане полковнику! Він-жеж нічого не винен. З дороги може збитися кожний — говорив Борович.

— Я був тут вже давно — виправдувався провідник. — Ще малим хлопцем, перед двадцяти літами переселився я на Кавказ і вернув щойно в часі війни. Давніше я знав тут кожну деревину, кожний корчик і аж нині побачив, що тут все змінилося. Панове, даруйте мені життя. Ви шукали провідника і я хотів вам прислужитися. Не хочу вашої заплати, тільки пустіть мене домів.

— Ага, тепер хочеш домів. Хочеш утікати, а нас тут лишити самих. Коли ми маємо тут згинути, то згинеш і ти з нами. Привязати його зараз до воза, аби не утік — кричав Бірек.

Тепер прийшла черга на Боровича. Він витягнув карту і бусолю, зорієнтувався, зліз з воза і сказав, що сам виведе всіх з пустара. Він пішов на полудне з малим відхилом до заходу. Біля нього їхав на коні Бірек, проклинаючи провідника. Проклинав Білу Вежу, проклинав весь світ і кричав до Боровича:

— Ти нічого не умієш! Дай карту і бусолю Кшікові, він нас добре поведе. Ти на тім не визнаєшся. Ми повинні іти в противну сторону.

Але амбіція не позволила Боровичеві складати свою задачу. Він сказав:

— Карта і бусоля моя приватна власність. Я іду так як виджу, що воно добре. А коли пан підполковник думають, що треба піти в противну сторону, то прошу з Кшіком туди піти. Я піду своєю дорогою і буду на час при сотні.

Бірек змовк.

Борович ішов твердо вибраною дорогою; просто як йому наказувала бусоля. Через болота, корчі. Довгенько прийшлося йти. Нераз прийшлося випити гірке слово від Бірека. Вже зачинало вечоріти, як дерева стали проріджуватися і вкінці всі станули на краю пустара.

Нараз підполковник Бірек пильно подивився на недалекий корчик, що ріс на самому краю ліса, підїхав до воза, взяв кріса, змірив під корч і стрілив.

— Кудкудак — кудкудак — закричало щось. З корча вирвалася звичайнісінька, домова жовта курка. Вона розпустила крила і мерщій утікала до недалекої гущавини. Підполковник зарепетував кріса і стрілив за куркою раз і другий. А перестрашена курка, немов у відповідь йому викликувала в гущавині:

— Ко-кок, ко-кок.

Розлютився підполковник, кинув на віз кріса і разом з Кшіком почвалали до села, що вже почало тонути в вечірнім сумерку.

Вояк-візник зліз з воза, поліз під корч, зпід якого вибігла була курка і по хвилині витягнув зпід нього чотири курячих яєць.

— То як утікачі йшли через ліс, котрийсь мусів згубити курку і вона тут загніздилася — вияснював провідник, що по відїзді підполковника набрав відваги.

Він рушив до села, а четар Ґольдфрухт затягнув:

Наш полковник був стрілець.

Стрілив бабі у горнець…





III

Цей день був просто феральний для підполковника Бірека.

Як товариство доїхало до Великоліса, там всі довідалися, що вкінці командантові полку, полковникові Бахові удалося позбутися підполковника Бірека. Він мав негайно відійти до своєї запасної формації в Чехах.

На другий день ранесенько мав полк дальше виступати в похід і тому ще того самого дня старшини трьох перших сотень разом з відпоручниками вояцтва пішли попрощати Бірека. Від четвертої сотні не пішов ніхто.

Вже в ночі, коли всі мали йти спати, прийшов до Боровича Бірек і сказав:

— Я завтра рано відходжу і прийшов з вами розпрощатися. Були у мене всі старшини і вояки всіх сотень, тільки від вас нікого не було, ніхто не прийшов. Це мені дуже прикро.

— Даруйте, пане підполковнику. За цілий час, як ми були під вашою командою, не мали ви для моїх людей іншого слова, як сволоч, каналії, страхопуди, вушивці. Тяжко від них вимагати, аби вони мали до вас якісь кращі почування. Коли маю бути щирим, то скажу, що ціла сотня, не виключаючи старшин, просто тішиться, що ви вже раз відходите. Вояків других сотень, ви трактували добре, тому їх обовязком було бути чемними для вас — відповів Борович.

Дуже холодно розійшлися.

— Знаєте, пане поручнику, то було і безличне і клясичне. Але йому це належалося — тішився Дон.

Місце Бірека заняв майор Ґасер. Але цей був тільки коротко при куріні. Полковник Бах виїхав на відпустку і Ґасер перебрав команду полку, а командантом куріня на той час став сотник Маєр.

В дальшім поході станув полк на схід від Баранович.

Власний фронт не посувався дальше вперед. Треба було зліквідувати сербський фронт. Ґенерал Кевеш поїхав до Сербії. Для нього забрали з російського фронту велику частину армії і тут треба було спинити дальшу офензиву.





ШПИГУНИ

І

Від команди дивізії прийшов рано телєфонічний наказ, аби Борович на другий день, о девятій годині перед полуднем, станув перед полевим судом як переводчик до російської мови.

— Ще чого не стало! По російськи і слова не розумію. Що я там буду робити — говорив він.

— Приказ є приказом. Маєш їхати і переводити — сказав командант куріня.

Борович не хотів аж надто компромітуватися. Він вибрався до Баранович того самого дня зполудня, аби в команді дивізії і полевім суді докладно розвідатися, про що йде справа, аби потім на суді було легше зорієнтуватися і аби в цей спосіб облегшити собі завдання.

Акт справи був у майора ґенерального штабу, Прінчіча, що мав при розправі виступати як знавець військових справ. Прінчіч — це була дуже гарна людина. Він радо повитав Боровича і дав йому акти до прочитання.

— Хоч, властиво, я не повинен цього робити. Пощо переводчикові познайомлюватися з актами? — спитав він.

— Знаєте, пане майоре, я так само можу бути переводчиком до японської або турецької мови як до російської. Я по російськи зовсім не умію. Хочу прочитати акти, аби завтра легше визнатися в справі — виправдувався Борович.

— Бачиш, у нас в корпусі взагалі здається нема переводчика до російської мови. Ти вмієш по українськи і по польськи, то і перевід піде тобі дуже легко — відповів сміючися Прінчіч і дав Боровичеві акти.

Борович зачитався. Справа йшла про злочин шпигунства. Обвинуваченими були три селяни. Двох білорусинів і один поляк. Їм закидували, що вони захвалювали відносини по тій стороні фронту, що хотіли туди перебратися через боєву лінію і донести російським командуванням, що по цій стороні фронту дуже лихі відносини, що населення і військо голодують, що все дуже невдоволене і т.и. Обвинувачення опиралося виключно на зізнаннях якоїсь сільської, старенької бабки. Перед нею вони всі три звірилися. Доходження вів молоденький четар полевої жандармерії, мадяр Жабик.

Всім трьом обвинуваченим грозила кара смерти.

В часі вечері зголосився командант дванадцятої сотні, з тогож самого полку загального ополчення, Сильвестер Банах-Прислопський. Його визначено оборонцем для всіх трьох обвинувачених. Борович і Прислопський жили з собою дуже добре, просто любилися. Оба були веселі, безжурні. Любили часами добре забавитися. В полку їх шанували як найліпших фронтових старшин.

В старшинській харчівні вони стрінули знайомого сотника Германа. Звиталися як давні добрі знайомі і всі три разом сіли до стола.

— Маєте дуже прикру задачу — говорив Герман. — Наш командант дивізії, ґенерал Надь, захорів просто на манію шпигунства. Він дуже лютився, що в його дивізії за цей злочин ще нікого не повісили. Дивіться, який він нині веселий. Саме прикликав до себе четаря Жабика і щось з ним говорить. То його любимець. Жабик, правда, дуже пристійний хлопець, але дуже небезпечний. Ґенерал тішиться, що вкінці удалося поставити аж трьох людей перед полевий суд і що завтра для відстрашення буде можна їх повісити. Він всюди вітрить шпигунство. Вже все приготоване до тої операції. Він ні одного не помилує. Затвердить присуд що до всіх. А Жабик вже навіть, здається, має обіцяного військового хреста заслуги на ленті медалі хоробрости.

Борович хотів зробити увагу, що в дійсности, як виходить з актів справи, на річі нічого нема, але в час пригадав собі, що те, що вичитав з актів, це строга урядова тайна і сказав тільки:

— Що вони хочуть від мене? Я маю бути переводчиком до російської мови, а по російськи і слова не втну. Що мені робити?

— Переводити відповів Герман. — Це тільки проста формальність. Засуджуючий присуд вже так якби був виданий. Ти не знаєш тутешніх відносин. Ти хочеш довго розправлятися. Того тут нема. Надь так хоче і так має бути — сказав Герман і іронічно усміхнувся.

— Зрештою потребує шибениці для відстрашення — додав по хвилині.

Приятелі казали подати собі флящину вина. За нею пішла друга і третя. До них поприсідалися інші знайомі старшини і товариство бавилося до пізна в ночі.

II

Розправа почалася точно. Предсідником був полковник від гузарів, мадяр. Розправу вів сотник-суддя, румун. Зрештою суд складався з самих мадярів, румунів і німців. Ні один з них не розумів жадної словянської мови.

Привели трьох підсудних. Всі вони — це селяни з найблищої околиці. Були немиті, нечесані, з сіном у волоссю, в забрудженім біллю і одязі. Як звичайно, арештанти при армії в полю. Пощо їм якоїсь вигоди на тих пару годин життя. Всі вони були заголюкані. Непритомними очима водили по суддях і по невеличкій салі.

Підсудним проголошено акт обвинувачення. Борович передав все це якоюсь мішаниною польської і української мови; це мало бути по російськи. Обвинувачені сказали, що все зрозуміли, хоч це була неправда. Такої мови здається ніхто не міг зрозуміти.

Почалися зізнання підсудних. Вони боронились в цей спосіб, що мають по тій стороні фронту свої родини. Вони хотіли перекрастися до рідні. Там булоби їм ліпше чим тут, бо їх рідня богата, має великі господарства, а тут мусять тинятися по чужих. Так як це подано в обвинуваченню, вони свідкові-бабці ніколи не говорили.

Покликали свідка. Була це старенька бабуся-селянка, літ може вісімдесяти, без зубів, страшна і сама перестрашена. Робила вражіння відьми-чарівниці.

Сотник-суддя поручив Боровичеві, аби він задавав їй докладно означені питання і аби вона тільки на ті питання відповідала. Той представив, що краще візвати бабку, аби вона сама все розповіла без питання. Суддя згодився.

Свідок оповів все так, як обвинувачені боронилися.

Покликали як свідка четаря Жабика і той зізнав, що бабка подала перед ним так, як списано в протоколах доходжень і в обвинуваченні.

— Я старшина. Моя старшинська честь не позволить мені говорити неправди — закінчив четар.

Суд рішив сконфронтувати обох свідків. Четар Жабик поставив бабці питання:

— Чи ви зізнали мені, що обвинувачені вибиралися на той бік?

— Так, паноньку, так — відповіла бабка по білоруськи.

— Чи ви зізнали переді мною, що підсудні хотіли дістатися до російської команди?

— Так, паноньку, так — дала відповідь бабка.

— Чи вони казали вам, що тут зле, що тут нема що їсти, а там ліпше.

— Так, паноньку, так — знов відповіла бабка.

— Чи вони казали вам, що хочуть про це все донести до російської команди?

— Так, паноньку, так — зізнавала дальше бабка.

— Чи вони казали вам, що хочуть донести російській команді про все, що тут діється?

— Так, паноньку, так — сказав свідок.

Лице четаря Жабика сіяло радістю!

Борович передавав судові все те по німецьки.

Поручник Банах-Прислопський нетерпеливився. Він совався по кріслі, що аж скрипіло.

— Вона вповні підтверджує цілий акт обвинувачення — сказав предсідник. — Чи пан оборонець має які питання? Здається це буде зовсім злишне.

— Противно! Хочу свідка про дещо спитати — сказав Банах-Прислопський.

— Прошу дуже — відповів з нехіттю предсідник, для котрого розправа вже за довго тревала.

— Прошу запитати свідка, чи тоді як обвинувачені все те свідкові оповідали, був там носорожець-ріноцерус?

Борович передав питання свідкові.

— Так, паноньку, так — відповів свідок.

— Прошу запитати свідка, чи тоді пан четар Жабик хотів свідка знасилувати?

Борович передав і це питання.

— Так, паноньку, так — відповів свідок.

— Високий суде! Це є тип свідка знаний добре в правничих кругах, особливо серед криміналістів. Свідок, що на всі питання відповідає потакуючо. Коли я уложу ті самі питання заперечуючо, то свідок також на кожне питання відповість: Так, паноньку, так! Тим самим свідок заперечить обвинувачення. Вона на ставлені питання потвердила такі річі, яких рішучо не могло бути. Бо хіба немислиме, аби молоденький і гарний мущина, як четар Жабик, зневолив таку стару і просто відразливу жінку і неможливо аби тут, в білоруськім селі, появився нараз ріноцерус, звірина тропікального підсоня. В доходженнях зайшла ця велика похибка, що четар Жабик не зажадав від свідка, аби сам оповів йому цілу справу, тільки ставив питання, які зі свого уряду уважав як відповідні. Вона все потакувала, бо вона на всі питання має одну відповідь: Так, паноньку, так. Нині на початку її переслухання вона без питання говорила сама і тоді представила справу згідно з правдою. Для контролі прошу візвати свідка, аби ще раз сама, без жадних питань оповіла, як то в дійсности було — сказав Банах-Прислопський.

Предсідник поручив Боровичеві, аби ще раз візвав свідка до представлення справи. Свідок оповів все так само, як говорив на початку.

Уділено голосу майорові Прінчічеві, але той сказав, що властиво після висліду переслухання найважнішого свідка його оречення непотрібне. Суд удався на нараду і по хвилині проголошено присуд, яким уневиннено всіх обвинувачених.

III

Банах-Прислопський і Борович задоволені, що удалося вирвати від смерти невинних людей, пішли на обід до старшинської харчівні при команді дивізії. До них знов присівся сотник Герман.

— Дуже добре сталося, що ви оба приїхали. Якби були інші старшини, вониб не зрозуміли ані слова і цілком певно всіх обвинувачених засудилиби на кару смерти — сказав Герман.

Підійшов сотник-суддя, звитався і сказав:

— Дякую вам, що вирятували нас із тяжкої ситуації. З актів справи я сам відчував, що тут щось не теє. Але я сам не знав, що маю робити. Мови не розумію, відносин не знаю. А тут бажання ґенерала, що конче хотів мати вже раз повішених шпигунів. Йому здається, що від шпигунів кишить ціла околиця.

— Дивіться, який ґенерал недобрий. Він навіть до нікого не говорить. Я вам ручаю, що нині вийде тайне авізо, аби ані Боровича, ані Банаха-Прислопського не брати до розправ ані як переводчиків ані як оборонців — говорив Герман.

Прийшов четар Жабик.

— Гляньте, який він сумний. Пропав хрест заслуги на ленті медалі хоробрости — говорив дальше суддя.

Так бавилися старшини, а ґенерал аж пінився від злости.

Слова сотника Германа сповнилися. Боровича і Банаха-Прислопського більше вже ніколи не покликувано до суду, ані як переводчиків ані як оборонців.





ПРОТИНАСТУП

І

Курінь стояв в запасі.

Запасу дуже не любили ні вояки ні старшини.

Коли, бувало, стоїш на позиції, то зовсім що іншого. Там вояк знав кожне містечко, знав, де має стояти, як ворог пічне наступ, знав, в який час має іти до служби, знав, коли і куди має іти на чати, знав, коли має відпочивати. Вояк не потребував рушатися із закопів. А там, в закопах, завжди безпечніше як в чистому полю.

В запасі куди гірше. Ніби кажеться, що вояк відпочиває, має спокій, має дах над головою. Та який там відпочивок, який там спокій, який там дах над головою. Ще вояк вечером не обтер губи по тій марній чорній каві, а вже біжить фельдфебель і командує збірку. Як тільки вояки зібралися, наказує:

— Перша і друга чета підуть копати рови для запасної позиції. (А ті запасні позиції яких двісті кроків за закопами. В чистісенькім полю. Ворог бачить все, як на долоні). Третя чета буде через цілу ніч доносити до перших позицій муніцію, а четверта буде доносити перед позиції, в передпілля, кільчастий дріт і кілля до дротяних засіків.

Збиралися старі вояки. Кидали дах над головою і ішли. Одні носили на своїх плечах муніцію, другі матеріяли, аж угиналися під їх тягарем. А до стрілецьких закопів не близько. Є куди кроками міряти землю.

Йшов вояк. Змучився, аж піт ллявся цюрком, аж очі заливав. Кинув свій тягар на землю і сів на хвилинку припочати. Та де там. Ще сарака добре не сів а вже надїхав на коні перший ворог вояка — курінний адютант, якийсь чех з роду.

— А що ви тут посідали? Ще мало було відпочинку? Цілий божий день вигріваєтеся на сонці і ще тепер хочете вилежуватися. З котрої сотні. Четвертої? Поручника Боровича? Це найбільші маркіранти. Ваш поручник вчить вас тільки маркірувати. А ну, рушай! Дальше вперед!

Зірвався бідний вояк, двигнув свій оберемок і пішов і поніс аж йому очі вилазили, тай сказав до свого камрата:

— Видиш Грицю, який скорий той адютант називати нас лінтяями і маркірантами. Сам висипляється цілу ніч, а як колисьту треба було провадити курінь до штурму, то нараз оба з курінним командантом похорувалися на животи і хорували так довго аж доки наступ не скінчився. Курінь мусів провадити наш Борович.

Пішли дальше вояки і понесли свої оберемки. Чим близше до позиції, тим більше небезпечно. Ворог що хвилини пускав у воздухи світляні ракети і всюди пазив рефлєктором. Дорогу, якою ішли вояки, було здалека видно як на долоні.

Стануло світло рефлєктора на дорозі і помалесеньки посувалося за вояками так, як вони йшли.

Не минула й хвилина, а вже надлетіла ворожа шрапнеля. Одна, потім друга, за нею третя, четверта, десята… Та хтоб їх там дочислявся. Кинули вояки тягар, розприснулися в чистому полю і поприпадали до матіньки-землиці. А в чистому полю не було ані якої борозди, ані корчика, аби сховатися, аби закритися. Там було мабуть пасовисько.

Лежали вояки і чекали смерти. А світло рефлєктора сувалося по пасовиську. Шукало за ними. Тепер вже мабуть ворог нічого не добачив, бо перекинув світло не лівий „флянк“. Гармати затихли. Перестали тріскати шрапнелі.

Повставали вояки, зібралися і попідносили свій тягар. Та тільки вони зійшлися і мали рушати до закопів, аж тут гульк і ворог знов несподівано завернув світло рефлєктора на дорогу, в те саме місце, в самі лиця вояків. Світло знов безперестанку і помалесеньки посувалося за малою громадкою вояків. Знов засвистіло щось у воздухах, знов почали лопати шрапнелі, а то і гримати ґранати.

І так аж до самих окопів.

Якось прийшли вони до перших закопів, а тут вже присікся до них фельдфебель, мадяр, із фронтової сотні:

— Бассама — теремтете! Чому так пізно? Нам вже давно телєфоновано, що ви вийшли. А вас нема і нема. Перед полевий суд всіх вас віддати. Всіх вистріляти. Бассама кутя. Рушай з кільчастим дротом і кіллям перед закопи. Але швидко! Там вже від двох годин чекає сотня саперів. Вони не мають матеріялу і не мають що робити.

Не штука вилізти з закопу і піти до дротяних засіків або й дальше воякові, що стоїть в позиції. Він нераз і в день собі вийде і проходжується перед позицією. Як по городі. Він до цього вже звик. Що хвилини чує, як там по тій стороні відзивається „пік-пак, пік-пак“. То ворожі кріси стріляють. То не наші. Бо наші то тільки „так-так-так“. Ось і ворожі кулі свищуть коло вуха. Таки от так близесенько, попри саме вухо, „пів-пів-пів“. Здається зачепить за вухо. Як оси. Роєм. На фронті до цього вояк звик. На нього це не робить ніякого вражіння.

Але нехай виведуть його з позиції. Тільки на кілька днів. Нехай переведуть його на короткий час до запасу, де кулі роєм не літають і він зараз від цього відвикає. Як тільки свисне перша кулька, так швиденько зігне голову, що фронтовий вояк засміється і спитає:

— Дядьку! Чого ви так головою махаєте як той кінь, що літом на пасовиську муху гонить?

Ще такий смаркач посміється зі старого.

Та вернім до вояків, що вийшли копати запасні позиції. Там ще нічого не зроблено. Тільки попередної ночі витрасувано лінію других закопів. Тут передня стіна, а тут задна, тут одна траверза, а тут друга, а там рів, яким вояки будуть утікати, як їх ворог натисне. Все те треба викопати. В темряві ледве видно трасу.

Стали вояки і почали копати може і для себе захист, а може свою могилу. Чиж на війні можна знати, що кого чекає? Для кого гріб копаєш? Ще не вспіли всадити першої лопати в святу землю, аж тут знов — гульк і рефлєктор обілляв їх своїм білим, ярким світлом. Вояки станули непорушно. Такий був наказ від команди дивізії, що як засвітить рефлєктор, вояки мають станути і не ворухнутися. Тоді, мовляв ворог їх не побачить. Помалесеньки пересунулося світло направо, потім завернуло, пішло наліво, так начеб хтось рахував вояків. Потім світло знов завернуло направо, посувалося ще помаліше.

— А засвітилиб йому свічки в головах пала… — зачав Федь Бучма і не закінчив, бо перервав йому Василь Ватаманюк.

— Дайте спокій, Іване, не грішіть. Хто знає, коли чоловіка здибає нещастя і прийдеться гріх нести на другий світ.

— Вояк гріху не має. Кажуть, що за ті всі терпіння на війні йому відпишуть всі гріхи на тім світі — говорить Бучма. — І які гріхи може мати бідний вояк. Як може согрішити?

— А от хоч би то не гріх коли вояк вкраде камратові останній кавалок хліба — говорив Ватаманюк.

— Ну, це то певно, що гріх але в нас ніхто не краде — сказав перший.

— Або як вояк обрабує бідну вдовицю — вияснював дальше Ватаманюк.

— Ну і це непростимий гріх. Але тут в закопах нема жадної вдовиці і нема кого рабувати. Як можна согрішити. Кажуть, що вояк навіть не грішить, як убє другого чоловіка — міркував Бучма.

— Це може бути ріжно. Як убє вояка в битві то не гріх, але як убє безборонного чоловіка, то це вже гріх. От якби так вояк взяв, тай забив маленьку дитинку. То цеж страшний гріх, непростимий — вияснював Ватаманюк.

— Слухайте! Я скакати в гречку, чи це для вояка гріх? — спитав молоденький Кониш.

— Це не гріх. Дивіться, пан цуґсфірер Лагодяк знаються на побожних книжках, в них завжди щось читають. Там все написано, а вони як зайдуть до села, то перші зараз шурнуть між жінки. Якби це був гріх, вониб так не робили. А видно, що так вичитали, що воякові то можна — говорить Ватаманюк.

— Но, но дайте-но ви спокій. Не витирайте мною своїх писків. Краще копайте, аби можна було сховатися перед світлом; а то зачали мудрувати, — вже розлютився цуґсфірер Лягодяк, що прислухувався цілій розмові.

І вояки стихли та зачали копати.

Почали тріскати над головами шрапнелі, горохом посипалися стрільна скорострілів.

Припали бідні вояки до землі, начеб хотіли війти до неї. І заніміли.

Так цілу ніч.

Вже зачинало добре сіріти, як перемучені і невиспані накинули лопати на плечі і повільним кроком пішли там, де мали мати дах над головою. Було вже цілком рано, коли прийшли до своїх хат. Вже повставали навіть старшинські чури і чистили для своїх панів річі. З коминів гуляшканонів садив чорний дим. Там кипіла кава. Сніданок був готовий. Коло нього порався товстелезний сотенний кухар, що мабуть ніколи не мився. Його висмаруваний однострій аж вилискувався в перших проміннях сходячого сонця.

Перед сніданком пішли вояки помитися, аби потім по сніданні прилягти хоч на хвилинку спати, та протягнути свої зболілі кістки.

Ще не вспіли навіть добре примкнути очей, ще навіть не мали часу прибратися до них величезні блощиці, а вже забігали вартові і закликали на збірку.

Підносилися вояки скоро хоч неохотно. Повиходили на двір.

Там чекав на них наказ, аби зараз таки всі відійшли на цілий день на залізничий двірець в Барановичах вивантажувати потяги з муніцією.

Так днина за дниною, днина за дниною.

Дуже не любили запасу ні вояки ні старшини.

II

В закопах коло Л., на схід від Баранович, стояли два румунські полки зі Семигороду.

Нині ще ледви на світ займалося, заалярмовано всі резерви. Заалярмовано також і I-ший курінь загального ополчення.

Борович швидко убрався, натягнув свої широчезні чоботи і вийшов на двір. Перед командою куріня стояв курінний командант, сотник Маєр і його адютант поручник Баєр. Оба були дуже поденервовані. Про щось зі собою говорили.

Боровича здивував алярм. В ночі був майже абсолютний спокій. Не було чути ні одного стрілу. Він підступив до курінного команданта і запитав, що сталося.

— Два румунські полки піхоти, що стояли в перших стрілецьких закопах, перейшли до ворога. Він вже заняв їх місце в наших позиціях. Наш курінь має іти до протинаступу.

— Це все дуже гарно, але мої люди щойно вертають з нічних робіт. Ще навіть половини їх нема — викручувався Борович.

— Це нічого не шкодить. Вони зараз надійдуть. Ми ще не маємо наказу до протинаступу. Є тільки наказаний алярм і авізо, що курінь піде до протинаступу.

— Але мої люди ще не снідали — боронився дальше Борович.

— Мій коханий! Хто в такім моменті думає про сніданок — іронічно сказав адютант Баєр і блиснув золотими, вставленими зубами.

Борович недобрий вернув до своєї сотні.

Перемучені вояки помало надтягали від нічної праці. Вони зараз таки брали свої наплечники і кріси і ставали в ряди. Борович прикликав кухаря і казав розділювати каву.

Від Баранович закурилася дорога. Затуркотів самохід і за хвилину перед командою куріня появився командант бриґади, ґенерал Вртель, разом зі своїм адютантом. Зараз скликано всіх сотенних командантів. Ґенерал вияснив положення, дав куріневі наказ до протинаступу і додав:

— Ви, поручнику Борович, підете зі своєю сотнею на лівім крилі і будете давати напрям цілому куріневі, що не залишає ніякої резерви.

Пане ґенерале, смію слухняно спитати, де саме тепер ворог? — спитав Борович.

— Пощо вам того? — запитав ґенерал.

— Бо хочу знати, в якій формації має сотня поступати — відповів Борович.

— Де саме ворог під цю пору, це нам невідомо. На переді є наші стежі. Там ви від них все довідаєтеся. Найліпше буде, коли курінь зараз зі самого села вийде в розстрільній — сказав ґенерал.

— А який напрям? — спитав Борович.

— Напрям?… — повторив ґенерал, подумав і по хвилині сказав — напрям просто нас, здовж залізничої лінії.

— Ти веди наразі курінь. Я там зараз доскочу. Маю ще дещо пана ґенерала розпитати — сказав курінний командант, сотник Маєр.

Терен був сильно фалистий. Доволі високий вал заслонював місцевість і за цим валом наказав Борович куріневі розвинутися в розстрільну. Вже в часі виступу вперед курінь розвернувся в розстрільну довгу на який кільометер.

Борович ішов на його лівому крилі, аби удержати напрям і не дістати ворога з боку. За ним поступали через хвилину ґенерал зі своїм штабом і командант куріня, сотник Маєр з адютантом Баєром, але коли по хвилині Борович оглянувся, побачив, що вже не було ні ґенерала, ні курінного команданта, ні нікого з їх штабів. Втертим звичаєм він мусів вести курінь до битви.

Щасливо минув курінь перший вал і зійшов в долину. Борович знаками задержав розстрільну перед черговим валом і покликав до себе всіх сотенних командантів. Всі вони пішли на хребет валу, аби зорієнтуватися в положенню. Ворога ще не було видно.

Найбільше лютило старшин це, що ґенерал навіть не знав сказати, котрий відтинок власного фронту дістався у ворожі руки. А позиції вилися тут ріжними закрутами. Легко можна було дістати ворога з боку.

Так посувалася розстрільна помало від одного валу до другого, до третього і до дальших. Придержувано напрям наказаний через ґенерала. Здовж залізничого шляху. Вже були близько ті треті запасові позиції, стрілецькі закопи, над якими цеї ночі люди працювали.

Коли розстрільна мала підійти на послідний вал перед тими запасовими закопами, Борович задержав її знов в долині і зі всіма старшинами вийшов знов на вал. Відси через далековиди розсліджували терен.

Старшини не вспіли ще добре визнатися в околиці, коли нараз щось зашелепотіло у повітрю і наступила сильна експльозія. Доволі далеко від них ворожа ґраната висадила в воздух високий стовп чорної куряви. За тим пішли дальші вибухи. По силі експльозій оцінювали старшини, що стріляють російські пятнадцятьцентіметрові гармати, а по шумі, як летіли стрільна, додумувалися, що стріли ішли з їх лівої сторони. Значило, що розстрільна дістала ворога в свій лівий бік і що ворог побачив підступаючу розстрільну. Ґенерал подав фальшивий напрям.

Далековиди старшин звернулися наліво. Не довго потребували шукати, аби побачити на зеленій ще траві сірі постаті, що рушалися і підбігали вперед. Це підступала ворожа піхота якраз під прямим кутом до власної розстрільної.

Дуже важка річ без втрат завернути довгу розстрільну до властивого напрямку вже в ворожім гарматнім вогні.

Борович дав потрібні накази. На всякий випадок розстрільна мала помалесеньки підступати до хребта чергового валу, а коли його осягне, тоді в повнім бігу мала перебігти другий його склін і долинку, мала впасти перед дальшим валом і там чекати на дальші накази.

Розстрільна рушила. Підчас цього помало прибирала потрібний фронт. Ворожа важка артилєрія почала густо обкладати розстрільну ґранатами. Але наразі нікого не вбито ані не ранено.

Нараз перед розстрільною станула нова перепона. Перед нею розтягнувся довжезний, широкий і глибокий рів викопаний в сипкім піску. Це були власні запасні позиції. Широкий рів треба було перескочити. Розстрільній це удалося доволі легко. Страх перед смертю гнав людей до чергового валу, де могли почувати себе безпечнішими. Вояки швидко перелазили через закопи.

Борович розігнався і хотів перескочити рів. Але той був аж надто широкий. Борович зачепив ногою за передну стіну закопу і як довгий впав на його дно. Не було часу до надуми. Він зірвався. Закіп був глибокий, висше чоловіка. Борович почав з нього видрапуватися на верх, але сипкий пісок усувався зпід його ніг і зпід його рук і Борович заєдно зїздив знов на дно рова. Кілька разів пробував він вилізти на беріг рова, але все сховзувався по піску на долину.

Міжтим ворожі важкі гарматні стрільна дальше били в запасний закіп і в його курінь, що в розстрільній дальше швидко підбігав до чергового валу. Чим дальше відбігала розстрільна тим більшу чув Борович, що його опускає відвага, що на нього находить ляк, якого дотепер ніколи не відчував. Він чув, що як тільки розстрільна віддалиться і скриється за вал, як він стратить її з очей, тоді його опанує такий жах, що не зможе не тільки побігти за розстрільною, але навіть не буде в силі виставити голову із закопу. Він почував, що тратить ту велику психічну підпору, яку одиниці дає маса. Він відчував, — він це майже бачив, що піскова стіна не сама тільки усувається разом з ним на дно закопу. Він чув, що він несвідомо, а може півсвідомо вправді ніби намагається видістатися з закопу, але рівночасно сам сунеться мимовільно на його дно, сам намагається зісунути піскову стіну і з нею зїхати вдолину, аби не можна було вилізти, аби знайти причину, не піти дальше. Чим більше віддалювалася розстрільна, тим більше він півсвідомо старався усуватися разом з пісковою стіною на дно закопу.

Це вже виглядало не тільки на паніку, але на простий скандал, на мимовільне обдурювання себе самого.

І знов прийшло йому на думку, що буде, як розстрільна сховається за найблищий вал. Як він її стратить з очей і як лишиться сам на чистім полі.

Він зібрав рештки заникаючої енерґії, вхопився пальцями за край передньої стіни закопа, скочив і опинився поза ровом.

Хоч довкруги нього вибухали важкі ворожі ґранати, він не звертав на них уваги. Він не чув їх. Він побіг швидко, за своєю розстрільною, бо чув, що там верне йому рівновага душі. Там позбудеться змори страху.

Він скоро добіг до розстрільної, що лежала перед посліднім валом.

Коло Боровича знов зібралися старшини. Вони думали, що його убив відломок ґраната. Але він перед ніким не признався, чому так довго не міг вилізти із запасового закопу.

Старшини полізли знов на хребет валу. В долині перед ними, на ліво, йшла залізнича лінія. Її заняли якісь частини власної армії. Обсада була дуже слабенька. Дуже рідко чути було крісовий вогонь. Міжтим ворог помалесеньки підходив до залізничої дороги.

Борович дав наказ. Розстрільна помало підійшла до хребта валу, а потім на даний знак рівночасно вискочили всі вояки і в найбільшім розгоні пустилися бігом до залізничої дороги.

Градом посипалися на них кулі з ворожих крісів і скорострілів. Ворожа артилєрія відкрила скажений вогонь. Але все те було запізно. Старі ополченці так швидко і жваво перебігли долинку, що гарматні стрільна падали далеко поза ними. Було тільки двох ранених і один убитий.

Це ніщо в деннім сальдо в часі війни.

III

Курінь скріпив слабу залогу при залізничій дорозі і зараз таки відкрив сильний вогонь на підступаючу ворожу розстрільну. А вона була вже дуже близесенько. Тепер солдати припали до землі. Вони не мали в чистому полі найменшої захорони. Один по однім, поцілені крісовими кулями, падали на землю, аби більше не піднестися. Вкінці ворожа розстрільна побачила, що не видержить до вечора в чистім полі і скоро відійшла взад, до давної першої австрійської позиції, яку рано здобули завдяки зраді двох румунських полків.

Стріли затихли. Було вже добре зполудня. Борович зауважив не перший раз, що в бою час минає дуже швидко.

Прийшов наказ, що коли тільки на дворі добре стемніє, ціла власна розстрільна піде до наступу, аби відбити утрачені позиції. На лівім крилі прийшов на поміч полк німецької піхоти. Середину боєвої лінії творив курінь Боровича. Він давав напрям і перший мав піти до протинаступу. Мав пірвати за собою решту боєвої лінії.

Точно о шестій годині курінь рушив до наступу. Зараз таки за ним пішла решта полку загального ополчення і німецький полк піхоти. Мадярський полк, що стояв направо, навіть не рушив з місця. Мадяри боялися „муска“. Російська залога, мабуть, не сподівалася такого швидкого протинаступу. Штурм пішов так легесенько як на полі вправ. Солдати кинули кріси і попідносили руки догори. Тільки декотрі завернули до своїх власних закопів.

Як довго ішов курінь до протинаступу, Борович почував себе зовсім добре. Не чув найменшого болю, не чув втоми. Але як осягнено ціль, коли з власних закопів викинено ворожу розстрільну, тоді нараз прийшла у нього реакція. Ціле тіло, кожна найменша кісточка, кожний мяз, кожна жилка, кожний нерв, так страшно боліли, що він не міг і хвилини устояти. Не міг зробити кроку і важко впав на дно закопу. Коли на другий день курінь вертав до запасу, вояки мусіли віднести його на ношах.

Щось цікавого сталося в кілька тижнів. Прийшли відзначення за протинаступ куріня. Курінний командант Маєр дістав військовий хрест заслуги на ленті медалі хоробрости за уміле ведення куріня в часі бою і за хоробрість перед ворогом, а його адютант Баєр дістав за хоробрість відзнаку слави.

Зі старшин і вояків, що брали участь в протинаступі, ніхто не дістав відзначення, хоча Борович не забув предложити їх всіх до нагороди.

Від цеї пори Борович ніколи не вбирав австрійських відзначень, хоч мав їх доволі. Хіба що мусів.

Пізною осіню перекинено полк на позиції над ріку С.





ГІРКИЙ ТО СМІХ…

Вечером зібралися всі разом в команді сотні. В дійсності це була вже ніч. Були четарі Дон і Ґольдфрухт, хорунжий Глявачек, був чура Боровича, Орищук. Використав тишину на фронті конюший Стонавський. Він приїхав верхом. Коня припняв до дерева, трохи подалеко за позицією. Чорна сучка лишилася стерегти свого невідступного білавого товариша, а „вуйко“ Стонавський пішов до „каюти“ Боровича. Прийшов чура Ґольдфрухта, Зіденштуль. Це був здоровий, кріпкий і високий німецький кольоніст з Радехівщини. Він приніс зі собою два велитенські наплечники і доволі великий куферок та кинув їх у кутику землянки. Якраз його „пан“, четар Ґольдфрухт відїздив разом з ним на відпустку і по дорозі поступили оба, аби розпрощатися зі старшинами.

В невеликій землянці було доволі глітно. На столику, коло вікна, стояла невеличка нафтова лямпа, коло неї фляшка руму, три отворені пушки з консервою, бохонець чорного, комісьного хліба і полеві кубки, що мали служити за чарки.

Четар Ґольдфрухт їхав на відпустку. Треба було його гідно попрощати. Був добрим товаришем, відважним вояком. З людьми обходився дуже гарно і тому всі його любили. А хто там може знати, чи за два тижні, коли він поверне з відпустки, ще всі будуть жити? Доля на війні така непевна…

Розрадуваний Ґольдфрухт говорив:

— Знаєте, пане поручнику, я зателєґрафував до жінки, що приїду. Позавтра рано більш як певно буду вже у Відні. Вона напевно буде мене очікувати із моїм маленьким синком і родичами на північнім двірці. Тож то буде радости, буде. Старенькі в кожнім листі пишуть до мене, що бояться, що мене більше не побачуть. А пишуть майже що днини. Маю от такі гори листів — сказав і показав рукою.

— Знаєш, Ґольдфрухт, як я буду їхати перший раз на відпустку, то нічого не напишу до дому, ані їм не зателєґрафую. Противно, от я поїду вже на другий місяць, а родині написав і родичів приготовив, що буду у них щойно через два місяці. Уяви собі, які тортури переносять ті нещасні члени родини, які знають, що маєш приїхати позавтра. Кілько здоровля коштує їх те поденервовання останньої хвилини. Колиж вони гадають, що я приїду за два місяці, то до цього часу ще дуже далеко і моя рідня не потребує переходити тих мук останнього вичікування. Приїду несподівано до Львова і тоді пішлю свого Орищука наперед, аби заповів, що я вже у Львові, цілий, здоровий і тоді заощаджу своїй родині того поденервовання, яке їх просто убиває. Зрештою на фронті ріжно може статися. Я зателєґрафую, що нині виїзджаю і що позавтра буду дома, а тут нараз по наданню телєґрами стається якесь нещастя (про смерть на позиції не любили говорити, аби її не „викликувати“) і замість мене приїде на двірець мій чура зі сумним звітом про це, що сталося. Уяви собі те страшне розчаровання, ту страшну розпуку — говорив Борович.

— Пане поручнику — відповів Ґольдфрухт. — Ви так робите, бо мабуть не знаєте добре людської душі. Якби я таке зробив, як ви кажете і приїхав несподівано, тоді вся рідня взялаб мені це за зле. Вони напевно сказалиб мені: То ти приїхав і навіть нічого нам наперед не написав, аби ми вже наперед могли натішитися твоїм майбутнім приїздом, аби ми тебе нетерпляче вичікували… Ви говорите про мальтретовання поденервуванням. Таж для них це власне найбільша насолода, що мають змогу себе тим вичікуванням мучити. Це щось такого, як коли хтось грає в рулєтку і вичікує виграної або й програної. Він не находить повної насолоди в виграній, а тим менше в програній, але в тім напруженні нервів, коли вичікує, чи кулька впаде на його ставку, чи ні. І я мавби своїм найблищим відмовити цеї насолоди, якою вони жиють, на яку вони чекають. Правда, що може трапитися нещастя. Але мій Боже; чоловік іде вулицею, несподівано паде цегла і його убиває. Чи тому ніхто не повинен ніколи виходити з хати? Припадок може зайти всюди. Зрештою якось у нас ще не було нещасливих випадків і дасть Бог, що і я і ви, пане поручнику, доїдемо щасливо до своїх найдорощих. А вкінці, куди дійшлаби людськість, якби вона приноровлювала своє життя виключно до майбутніх нещасливих випадків.

— Я зовсім не думав тобі крякати як крук — відповів Борович. — Я тільки сказав, що я зроблю. А тобі бажаю, аби ти здорово доїхав до хати, здоровими застав жінку, дитинку і всю родину. Ну — і хоч всі тебе дуже любимо і шануємо, але таки по щирости бажаємо тобі всі, аби ти до нас більше не вертав, але постарався залишитися десь там у запіллю. Це краще.

Борович налляв в полеві пугарчики руму. Старшини цокнулися, випили на здоровля і закушували зимними консервами і комісьним хлібом, випеченим до половини з бараболею.

— А ми що, пси? — сказав Орищук. — Таж ми хочемо з нашим камратом Зіденштулем також розпрощатися.

Він витягнув зі свого барлога полеву фляшку, відіткав її, ликнув добре, після припису скривився і подав Зіденштулеві.

— За здоровля — сказав він.

— Дякувать! За наше і за ваше — відповів Зіденштуль, ликнув і віддав фляшку Орищукові.

— А наші вуйко що, від мачухи — сказав Орищук і передав рум Стонавському.

— Слухай, Зіденштуль, що ти там в своїх наплечниках тільки богато маєш? — спитав Орищук.

— А щож маю. Повно ріжуих відломків від ґранатів, запальники від ґранатів і шрапнелів, гільзи від артилєрійських набоїв і хто зна що ще — відповів Зіденштуль.

— Пощо вам того всього? — питав дальше Орищук.

— Абож то моє! То пан четар збирає і збирає. Ще від Опочного, як йшли походом аж по самі Барановичі, він все збирав такі кавалки і пхав мені. При кінці наплечник важив вже більше як пів кірця конюшини. Бігме, як прийшлося йти, то мені аж очі на верх вилазили. Я нераз казав: „Пане четарю, та пощо вам цього“. А він: „На памятку“ — жалувався Зіденштуль.

Орищук встав, попробував, чи наплечники тяжкі і сказав:

— Фест! А я бувши на вашому місці, то що вечера викидавби те, що він за день призбирає.

— Так не можна. Він що вечера переглядає ті свої памятки. А добре памятає кожний кавалочок. Не дурно жид. Має страшну память. Я раз викинув кілька відломків, то він десь аж за тиждень пізнав — жалувався дальше Зіденштуль.

— Слухайте! Я того ніколи не носивби на своїх плечах. То не добре. Залізо тягне друге залізо до себе. Пощо вам нещастя? — говорив „вуйко“ Стонавський.

Хтось застукав до дверей і до землянки увійшли три вояки сусідного мадярського полку. Один мав зі собою скрипку, другий цимбали, а третій решітку. Вони постійно ходили вечерами по закопах, головно по старшинських землянках, грали і заробляли трохи гроша.

— От такого прощання ще ніхто не мав, як їхав на відпустку. Навіть з музикою. Заграйте нам румунську дойну — сміявся Ґольдфрухт.

Вдарили музиканти по струнах і по решітці, заплакала скрипка і по малій землянці понеслася сумовита румунська музика: Всі поспускали голови вниз і слухали.

— Досить нам смутку — сказав Дон. — Грайте чардаша.

І понеслася в маленькій землянці весела, легка, підскочна арія мадярського народнього танцю. Старшини вже були добре ликнули прощального руму. Їх очі горіли. Лиця нараз розвеселилися. Почали вивівкувати і поспівувати за музикою:

Од Варшави вєє вятер, —

Ми мадярам..... матер.





Музика урвала.

— Алеж ви ще ніколи не чули нашого козачка, або коломийки — сказав Борович.

— Дуже добре! Нехай грає козачка — сказав Ґольдфрухт. Я його нераз чув в Баку. Але, пане поручнику, ви мусите нам затанцювати. Ані Дон ані Глявачек ще ніколи не бачили, як гуляють той український національний танець.

— Вмієте козачка? — запитав Борович у музикантів.

— Іґен — відповіли по мадярськи і знов заскакали палички по цимбалах, знов ударила рука по решітці, знов заспівала скрипка. Але тепер вже безжурно-весело.

Боровичеві ще дуще загоріли очі. Рум і музика робили своє. Він зірвався, скинув з себе блюзу, кинув її на лежанку і пішов в присюди.

— Славно, славно! — закричали старшини.

— З нашого пана поручника ще молодець — говорив чура Орищук.

— Дана, дана, дана, дана — приспівував старий „вуйко“ Стонавський, що стояв коло дверей, підтупував ногами і приплескував в долоні.

Танець скінчився. Музиканти дістали гроші і відійшли до свого полку.

— Знаєте що. Я вам щось покажу. Але не смієте про це нікогісінькому говорити, бо я мавби великі неприємности. Я вам покажу, малпу з віденського Шенбруну — сказав Ґольдфрухт.

Він швидко здіймив черевики, виліз на постіль Боровича, присів і почав удавати малпу. Кліпав очима, чіхався, ловив насікомі, порскав — зовсім як малпа. Все заревіло веселим сьміхом.

— Наш пан четар, то цілком як…

Та не докінчив Орищук своїх слів, як на дворі щось страшно завищало.

— Тарррах — гримнула ґраната десь таки недалеко від землянки, аж стіни задрожали і шибки у вікнах задзвеніли.

— То важкі — сказав Дон.

— Здається почув у нас музику і стріляє — додав Борович.

— Шукає нас — сказав „вуйко“ Стонавський і поблід як скатерть. — Мушу бігти до коня, аби йому що злого не сталося.

— Не йдіть. На дворі більш небезпечно як тут. Тут мусить трафити ґраната в саму землянку, аби кого убити, а там на дворі може вас поцілити відломок з ґранати — поучував Зіденштуль заляканого і непривиклого до боєвого гамору Стонавського — Треба трохи перечекати. То довго не потреває. Тяжко, аби міг поцілити якраз в цю маленьку землянку.

— Трах-тарррах — гримнуло ще близше коло землянки. Всі поглянули якось непевно по собі. Це вже таки направду було небезпечно.

— Піііі, піпі, піііі, — піііі, піпі, піііі — обізвався телєфонічний апарат.

— А що там у вас? Звідки бє? — питав полковий адютант.

— Здається з точки число шесте — відповів Борович.

— Ви знов щось там робили. Певно хтось засвітив занадто ясно в землянці, або люди наробили крику. На нікого ніколи не стріляють, тільки завсіди на ваш відтинок — репетував в телєфоні адютант.

— Таррррах — гупнуло коло самої землянки. По долівці посипалися кусники збитої шибки від вікна. Струя повітря згасила нафтову лямпу. Чути було, як в двері землянки ударили відломки ґранати.

— А рахуйте добре, кілько стрілів впало — говорив в телєфоні адютант.

Ґранати били дальше довкруги землянки. Вона зовсім не давала жадного захисту, якби яка ворожа ґраната хотіла її поцілити. Дах був слабкий, присипаний тонесенькою верствою землі. Землянка хоронила тільки перед стужею.

Чорна пітьма, що запанувала в землянці, мимоволі впливала неприємно на присутніх. Орищук витягнув зпід свого берлога мішок на пісок, з яких в закопах роблено захорони, розпоров його і заслонив вікно, аби здержати струю повітря. Потім засвітили світло. — Трах, тарах, тарах, тарах, тарах, тарах — гримнуло кілька разів коло самої землянки.

— Це вже валить сальвами — сказав Дон.

— Він так справляє прощання панові четареві. Стріляє на віват — жартував собі Орищук.

А Стонавський не привик до боєвого гармідеру. Він схилювався за кожний раз, коли тільки зазичали у воздухах ґранати.

— Вуйку, а ви кому так кланяєтеся? Як чуєте, що ґраната летить, то не кланяйтеся їй. То вже запізно. Вона вже давно перелетіла. Тої, що вас має трафити, ви не почуєте ніколи. Вона прилетить і аж потім заскиглить — поучував Орищук.

— Я так не перед ґранатою. Що мені там ґраната. Маю в лівій нозі „роматизм“. Дуже мене ломить. Мабуть не буде погоди — виправдувався Стонавський.

— Тррах — гепнуло десь вже трохи дальше.

— Вже перекладає вогонь — сказав Дон.

— Трах — гепнуло ще дальше.

— Перекладає на наше ліве крило. Слухай, Глявачек, іди до своєї чети. Там тепер бють. Треба бути на місці. Я там зараз також прийду — сказаз Борович.

Главачек розпрощався з Ґольдфрухтом, натягнув шапку і не конче охотно вийшов.

— Треба буде і нам рушати — сказав Ґольдфрухт до Зіденштуля.

— Я піду також з вами. Не хочу бути в тім проклятім декунку. Маю семеро дітей — сказав Стонавський.

— Вибачайте. Я вас попрощаю і вийду. Мушу бути в закопах і вияснити, звідки ворог стріляє. Ви тут ще трохи останьте, аж все успокоїться. Щойно тоді ідіть. Ну, Ґольдфрухт. Бувай здоров, їдь щасливо і бався весело. І вам, Зіденштуль, бажаю всього найкращого на відпустці — сказав Борович, стиснув сердечно обом руку і вийшов.

На дворі було зовсім темно. Треба було добре визнаватися в закопах, аби потрафити на властиве місце. Борович зайшов на позицію другої чети, що стояла в закопах зараз перед командою сотні. Там стояв на стійці фрайтер Стратійчук. Він пильно вдивлявся в передпілля.

— Але посипав, посипав на команду сотні — говорив Стратійчук до Боровича.

— Мабуть чув, що в нашій землянці грали ті мадяри, що крутяться по закопах. Треба на другий раз гнати їх на чотири вітри — говорив Борович.

— То ні! Я переходив коло землянки кілька разів і не чув музики. „Він“ тим більше не міг її почути. То зовсім що іншого. Нині перебіг від нас з третьої сотні до москалів якийсь чех. Він мусів за дня їм показати, де команда нашої сотні — говорив Стратійчук.

— Чомуж не показав, де команда третьої сотні? — спитав Борович.

— Бо там самі чехи. Він своїх жалує — відпов Стратійчук.

Оба станули коло передньої стіни закопів. Ґранати били дальше на недалеке ліве крило сотні. Вони так близесенько перелітали над їх головами, що здавалося от-от зачіплять за шапку, або за голову і зірвуть її. Направо, впереді десь там над Ціріном раз-по-разу блискало світло гарматніх вистрілів.

— Це бє та важка батерія за Ціріном, що обстріляна на нашу сотню — сказав Стратійчук.

Світло рефлєктора освітлювало ліве крило сотні. Там вибухали ґранати, тріскали шрапнелі. Нараз світло помалесеньки пересунулося поза закопи і стануло на склоні горбка, куди вела одинока стежечка до закопів. Власне за тим горбком припняв Стонавський коня. За світлом рефлєктора переложено гарматний вогонь на горбок.

— Ще готов мені забити мого коня — сказав Борович.

На горбку почали тріскати шрапнелі.

— На добре зачав нині забаву — кинув Стратійчук.

Борович стояв ще дальше в закопі. Він контролював ворожі стріли. Часом по противній стороні заблимнув маленький вогник, і щось забреніло коло самого вуха і з тої сторони долетіло знане „пік-пак“; це зрідка падали стріли ворожих крісів. Ворожа артилєрія побудила своїх піхотинців і вони також почали казати своє слово.

А артилєрія з тої сторони знов переложила вогонь на закопи і почала прати і тлумити ліве крило.

Вкінці побудилися власні гарматчики. Над головами засвистіло раз, другий, третій, шестий. На недалеких горбах, коло Ціріна, заясніли вибухи. Це зачали відповідь власні гармати. Знов і знов зашипіло над головами і знов залискали коло Ціріна вибухи. Били сальвами на ворожу піхоту. Значить:

— Бєш ти мого жида, то я бю твого.

А напроти, ізза лівого крила також заблислі вогні.

— О, вже москаль зачинає стріляти гарматами лівого крила. Та батерія обстріляна головно на нашу артилєрію — сказав Стратійчук.

Щось зашелестіло над головами, десь високо-високо. Наче які зловіщі птахи перелетіли. І далеко за боєвою лінією застогнало:

— Бабавх…

— Бє на нашу артилєрію.

Просто перед ними, за ворожими позиціями, також заблисло кілька світел і погасли.

— О, тепер бє з тої батерії, що проти нас. То легка полева батерія. Вона обстріляна на праве крило нашої сотні і на нашу батерію, що стоїть в ліску перед командою полку — говорив Стратійчук Боровичеві, хоч цей все сам добре знав. Так вже звиклося в закопах, що по тисяч разів повторюється те саме. Для браку заняття і через скуку. От, аби було про що говорити.

Знов зашуміло над головами і знов бабавхнуло десь за позиціями, там далеко перед командою полку.

Зачався гарматній двобій. Ні з цього ні з того.

— Пііі, пі, пі, піііі — пііі, пі, пі, піііі — пищав телєфон.

— А хто стріляє і кілько стрілів впало — питав адютант полку.

Стріляють до тепер точки шеста, тринадцята, вісімнадцята. Є надія, що заговорять ще і прочі. Стрілів до тепер більше чим сто шісдесять. Тепер бють сальвами — говорив Борович.

— Щож може бути причиною стрілів? — питав дальше адютант.

— Можуть бути дві причини. Або те, що тої ночі перебіг до них один чех з третьої компанії, або те, що москалі дістали новий транспорт муніції, або одно і друге — говорив Борович.

— Є у вас, які забиті або ранені? — питав дальше адютант.

— Наразі нема. І мабуть не буде, бо вже переложили вогонь поза закопи. Тепер бють вже виключно на нашу артилєрію. Але може Бог дасть, що і команда полку щось обірве — говорив дальше Борович.

— Но, но, но! Пане поручнику! Дайте спокій! Не викликуйте вовка з ліса — закінчив адютант.

В закопах затихло. Тільки понад головами вітром перелітали в цю і противну сторону ворожі і власні гарматні стрільна. Борович стояв дальше в закопі і вдивлявся в передпілля, чи ворог не схоче підсунути своєї піхоти.

— Пане поручнику, пане поручнику — закричав нараз ізза траверзи Орищук. — Ходіть зараз до землянки. Сталося велике нещастя.

Борович побіг до своєї землянки.

— Що таке? — питав він по дорозі Орищука.

— Прибіг засапаний Зіденштуль і сказав, що як йшли з паном четарем Ґольдфрухтом тим склоном горбка, де вуйко лишив коня, лопнула шрапнеля і кулька вбила пана четаря — говорив переляканий Орищук.

Борович увійшов до землянки. Там стояв Зіденштуль. Він був зовсім зломаний. Спустив голову, заломив руки. Цілий трясся, але не зі страху. Він нічого не боявся.

— Як то було? — спитав Борович.

— Та як було. Як пан поручник пішли з землянки, то пан четар зараз зачали збиратися в дорогу. Я казав ще зачекати хвилину, аж вогонь настане, але вони ні тай ні. Знаєте, що були дуже вперті. Ми пішли. Вже ми вихопилися на горбок, ще тільки хвилина, аби зійти з його вершка, де вже було зовсім безпечно, коли пан четар ще станули оглянутися звідки стріляє москаль. Стояли може зо три мінути і як обернулися і хотіли спуститися в діл, лопнула шрапнеля і трафила в саму потилицю. Ще пішли два кроки і сказали до мене:

— Зіденштуль, мене мабуть.... — але вже не докінчили і впали на землю. Щож тепер жінка і родичі скажуть? Вони десь тепер їх там вичікують. Що я їм скажу? Яку гірку новину привезу їм? — майже ридав Зіденштуль.

— Слухайте, Зіденштуль! Ми тут якось пана четаря поховаємо. Ви поїдете зараз на відпустку так як мали їхати. Будете у Відні і там все родині скажете. Я вам ще напишу лист до вдовиці. Ви віддасте листа і річі, а потім поїдете собі до дому — сказав Борович.

— Ой, прикро мені буде таке говорити. Не так я сподівався їхати на відпустку — жалувався Зіденштуль.

А Борович сів писати листа до родини убитого.

Сумний був той лист.

— Видите, пане поручнику — а не казав я, що залізо тягне друге залізо до себе. Якби пан четар був кинув всі ті кавалки ґранатів і шрапнелів, бувби цілий поїхав на відпустку. І пощо те все збирати? Мало того всюди валяється? Нещастя до хати вносити? Нам вже всім і так та війна геть остогидла, а пани збирають кавалки, аби на них дивитися і нагадувати собі війну. Пощо того — говорив в кілька днів потім „вуйко“ Стонавський.





ВІДПУСТКА

I

Вже була пізна осінь. В дійсності вже зачалася зима. Земля замерзла на доброго чверть метра, а сніг застелив її білою скатертю.

Старшини з полку їхали на відпустки. В кишенях на грудях мали документи подорожі. На них урядове потвердження лікаря, що кожний з них піддавався операції відвушивлення. Були позагортані в легенькі, майже прозорі військові плащі. І хоч був доволі кріпкий мороз, не мерзли. Їх гріла радість, що небавом побачуть рідню і рідну хату.

Ці, що їхали до Східної Галичини, мали ще інші причини аби радуватися. Всі інші зпоміж них, ті що були із західних країв, їздили постійно що шість місяців домів. А рідні сторони перших були під окупацією ворожої армії. Вони до тепер не могли туди дістатися. Тепер перший раз від пятнадцяти місяців війни їхали, аби побувати через два тижні дома.

Ще мали одну причину не так радуватися, як цікавитися. Судьба і відбиття Львова та взагалі Східної Галичини всіх дуже цікавила. Кожний з них хотів як найшвидше, хотів бути першим на місці, аби все побачити власними очима, аби про все наслухатися власними ухами, а потім вернути і як перший оповідати про те, як заховувалися окупаційні російські війська, як виглядає Львів, який образ представляє рідний край. На ті відомості чекали в закопах ті товариші, яким ще не судилося поїхати домів, чекала більша частина вояцтва.

Дорога тревала доволі довго. Тоді ще не було безпосереднього залізничого получения на Берестє й Сокаль до Львова. Тим шляхом ще не ходили потяги. Треба було їхати довкруги на Барановичі, Берестє, Варшаву, Краків до Львова. Дорога мучила „урльопників“, але вони не зважали на те. Сиділи на своїх малих куферочках по коридорах переповнених ваґонів і дрімали або протягалися і випростовували зболілі кости.

Між ними був також поручник Борович. Його також гнала цікавість.

Та не мале розчарування його стрінуло. Залізничий двірець стояв у Львові на своїм давнім місці. В нім були повибивані майже всі шибки. Всюди був бруд не до описання. По торах на пероні лежали купи гною. В почекальнях товпилися маси обдертого і нечистого вояцтва. Була вже пізна ніч. Елєктричні трамваї не ходили, а на двірці не чекав ні один візник. Борович пустився до міста піхотою. Разом з чурою несли свої клунки. На непозамітаних вулицях було повнісенько болота, бо тут ще не був вхопив мороз. Службу по вулицях робили баварські ополченці. Крутилися густі стежі і що хвилини придержували Боровича і його чуру та домагалися документів.

— Прокляті маркіранти із запілля — проклинав Борович — навіть не дадуть чоловікові з фронту доїхати до хати.

В готелю дверник довго церемонився. Казав, що нема ні одної вільної кімнати, ані одного вільного ліжка. Не хотів навіть відчинити входової брами до готелю. Вкінці здорове „куку в руку“ отворило всі входи і виходи. Виявилося, що вільних кімнат було кілька, але найважнішою річю було вкупитися в ласки дверника.

На другий день перед полуднем чура полагодив свої орудки у Львові і зполудня пішов до села, де мешкали родичі Боровича, аби їх упередити про приїзд сина і аби вислали по нього коні. Борович лишився ще в місті. Хотів побачити знайомих, розпитати дещо і розглянутися.

Та всі давні знайомі стали йому якісь чужі. Йому здавалося, що впав десь ізза світа, що ніхто з тих людей запілля його не розуміє, що він їх не розуміє, що вони взагалі не мають зі собою нічого спільного.

Як перед війною сиділи разом в ресторані. Бородієвич заїдав здоровенного віденського котлєта, попивав велике пільзненське пиво і говорив до Боровича:

— Знаменито виглядаєш. Видно, що вам там на фронті добре поводиться. Не так як нам, цивілям, тут в запіллю. Ви маєте всього доволі. Про харчі не потребуєте турбуватися. Ми тут гаруємо. Всього нам не достає.

— Я вже пятнадцять місяців не бачив віденського котлєта — відповів Борович поглядаючи на таріль Бородієвича.

— Але за те маєте здоровий росіл і порядну пайку доброго волового мяса — відповів Бородієвич.

— Нині в ресторані подали мені знаменитий росіл і прегарне волове мясо. Ми в закопах ще ніколи такого не мали — сказав Борович, скоро зїв і забрався, бо давні приятелі зачали розправляти над тим, чи велика ріжниця між золотою і паперовою короною, чи богато подорожіло масло, які харчі треба маґазинувати і про такі інші воєнні річі, які Боровича зовсім не обходили. Він хотів знати про життя буття в часі російської окупації та на все те діставав коротку відповідь:

— Ох, було ліпше як тепер. Всього було доволі. Все було дуже дешеве.

Бачив, що давні знайомі всі перемінювалися в інтендантів, бранжу найбільше зненавиджену у війську.

II

Борович ще з малку не любив сентіментів. Їхав на відпустку, аби побути при родині, трохи розвеселитися і скріпити себе і найблищих на душі.

Зараз на вступі до рідної хати впала йому на груди його старенька мати і майже непритомним голосом закликала:

— То ти синку? Чи то направду ти?

Більше зрівноважено привитала його жінка а дитина, що його цілком ще не знала, сховалася за мамину спідницю і боялася „вови“. Батько прийшов трохи пізніше. Він правив в церкві богослуження. Мабуть на інтенцію свого сина.

Молодий Борович розгостився. Зачалася звичайна розмова, як серед рідні. Вона на початку не конче вязалася. Було стільки спогадів, було стільки взаїмних жалів до розповідження, було стільки запитів, що одна думка придавлювала другу, одна гадка стручувала в непамять другу. Зразу не знали, про що мають говорити.

— Чекай. Я про щось мала тебе запитати і забула. Через ті ріжні переживання маю тепер таку слабу голову, що завжди все забуваю — говорила мати.

— Ми всі тепер такі. Це так зразу. Зачекайте день-два аж прийдете до себе від першого зворушення, аж все в голові знову упорядкується і тоді собі все пригадаєте. Як то було, коли наші війська відбили Львів і прийшли до нашого села. Чи дуже їх витали? — спитав Борович, що хотів зібрати як найбільше вражінь.

— Ет, ліпше не питати. Ми не маємо щастя — відповіла мати і зачала оповідати про прийом, який зладжено повертаючим австрійським військам.

— Як тільки перейшли перші стежі і дали до села знати, що незадовго гостинцем будуть переходити наші частини, село вирішило повитати їх як найбільше святочно. Всі думали, що будуть переходити „Українські Січові Стрільці“. Люди виносили на гостинець, що хто мав: гладущики з молоком, масло, сир, яйця, хліб, солонину, ковбаси. Того дня була велика спека. Аби воякам облегшити марш, повиношено в чистесеньких бочках і цебрах свіжу і чисту воду. Тато убрався в епитрахіль і фелон та з процесією вийшов на гостинець. Коло нього стояв начальник громади і тримав на підносі хліб і сіль. Ціле село вилягло на дорогу. Все що жило. Все заповідалося найгарніше. Вже недалеко на скруті появилися стежі, а за ними далеко поступало військо. На нещастя якийсь хлопець виліз на дзвіницю і як тільки згори побачив свої війська, зачав що сили теленькати дзвонами. Військо заметушилося і до процесії чвалом надїхали їздці:

— Ви сякі такі. То ви хочете зраджувати і дзвонами даєте знати ворогові, що військо прийшло до села — кричали їздці. — Де ваш священик? Ми зараз тут зробимо з ним порядок.

— Знов повторилося те саме, що було перед роком. А зпоміж нас навіть ніхто не зауважив, як хлопець поліз дзвонити. З радости ми всі забули про дзвони. Нікому навіть не прийшло на думку сказати, аби не дзвонити. На щастя командант, що побачив зібраний народ, процесію і принесені дари, зрозумів, що зайшло знов непорозуміння і полагодив справу щасливо. Але то не були наші стрільці. То йшли якісь мадяри. Шкода, що ми так приготовилися на їх приняття — говорила мати і плакала. Таку вже мала вдачу, що любила плакати. Мабуть як виплакала своє горе, ставало їй легше на душі.

— Тепер вже не буде таких непорозумінь. Наші команди забрали всі дзвони на гармати і вже ніхто не зможе дзвонити — говорив о. Борович.

— А якже татові живеться? — спитав молодий Борович.

— Як живеться? Краще не питати і краще не розповідати. Як москалі втікали, хотіли мене конче забрати зі собою. Та знайшовся такий добрий чоловік, що дав мені наперед знати, що мене хочуть вивезти на Сибір і радив сховатися. Я скрився в копиці сіна на сіножаті. Аби не догадалися, де я ховаюся, не приходив до мене ніхто із хати. Їсти доносили мені самі селяни. Добрі люди. Хоч як за мною козаки шукали, ніхто не зрадив мого укриття. Чотири дні пересидів я в копиці сіна.

— А тепер? Тепер також недобре. Слуги не маю. Є якийсь один маленький коник і дві корови. Я сам мушу їх чистити, під ними стелити, сам мушу їм за драбини накладати і гній тягнути. А я вже й немолодий і недомагаю. Та чи мені того всього треба? Роблю все те з розмислом, бо робота прибиває жаль і тугу. Стільки нещасть, стільки смертей в найблищій родині — говорив О. Борович і мало-мало не заплакав.

А мав за чим боліти.

Серед таких настроїв швидко перебігло два тижні. Борович вертав на фронт зовсім непокріплений на дусі. Батько поїхав до міста, купив йому фляшку доброї горілки і фляшку угорського вина, ще передвоєнного. Дома бідолаха не мав нічого. Його цілком ограбили. Не ворожі війська. Власні співгорожани, що як утікач переходили через село. Мати напхала до наплечника що найліпшого з їдження могла в хаті знайти.

— Мамо, пощо ви мені те все даєте? Ви самі не маєте що їсти. Я все те лишу — говорив Борович.

— Бери, синку, бери. Я для себе і для всіх нас ще пристараю. А ти там в закопах з голоду млієш. Як не візьмеш і лишиш, то зробиш нам найбільшу прикрість — говорила схлипуючи мама.

Борович набрав ще книжок для своїх вояків, кинув рідню і поїхав.

III

До землянки зійшлися всі старшини сотні. Дона вже не було, бо по смерті Ґольдфрухта настрашився, зголосився як хорий і його приділено до обозу. Чех Глявачек також не з іншої причини постарався, що його приділено до саперського відділу при команді полку. Було тепер при сотні двох молодесеньких хорунжих, дуже пристійний і веселий брунетик, Колодницький і поважний чех, Хмара. Оба прийшли привитати свого команданта з його поворотом. Прибіг також невідлучний приятель Боровича, поручник Банах-Прислопський. Його сотня стояла зараз коло четвертої сотні. Були собі сусідами.

Розговорилися.

— Слухай Степане! Треба приняти гостей. Давай сюди фляшку горілки, що мені тато дав з дому — сказав Борович до свого чури.

— Прошу пана поручника, горілки вже нема. Фляшка по дорозі збилася — скоро зголосив Орищук.

— Збилася певно до твоєї губи — відповів Борович.

Всі засміялися.

— То давай ту фляшку з вином. Добре вино. Сам тато їздив до Львова купувати — наперед захвалював Борович.

— Прошу пана поручника, вина нема. Корок вистрілив і все вино вибігло — зголосив чура Орищук.

Вже грізно подивився Борович на чуру і сказав:

— Ти занадто зачинаєш розпоряджуватися моїми річами. Давай курку.

— Прошу пана поручника, курки вже нема. У ваґоні було дуже горячо, курка зіпсулася і я мусів її викинути — говорив чура.

Всі зареготалися.

— Файний хлопець ваш Стефанко. Він мені дуже подобався. Я його зараз поцілувавби — говорив Банах-Прислопський і поклепав Степана Орищука по плечах.

— А щож лишилося? — спитав Борович.

— Прошу пана поручника, є ще бохонець хліба — сказав Орищук.

— Богу дякувати, що вся решта пропала і лишився хоч бохонець хліба. Давай його сюди — сказав Борович.

Старшини з пієтизмом краяли святий хліб з рідного краю, солили сіллю, заїдали і попивали комісьним румом. Цей хліб був для них найбільшим присмаком.





СІРА БУДЕНЩИНА

Життя на фронті почало плисти одноманітно і просто нудно. Чотири тижні в закопах, а опісля дві неділі в запасі. Вояки тягалися з місця на місце, наче цигани.

Команда дивізії без перестанку щось придумувала, якби тільки на те, аби вояк мав причину нарікати. Зразу наказано, що бойниці в закопах мають бути криті. Дашок над бойницею мав хоронити людей перед ворожими шрапнелевими кульками. Тягали вояки бальки, будували ті криті бойниці, аж вибудували їх на цілій лінії. Як тільки вже все було готове, тоді прийшов наказ, щоби дашки негайно повикидати. Вони стали нараз для вояків дуже небезпечними, бо, мовляв, як ударить ґраната і знищить те накриття, тоді воно може привалити вояка і його убити, а рештки з дашка затамують рух в закопах.

Кинулися вояки і за два дні зруйнували це, над чим працювали два місяці. Легше зруйнувати, як вибудувати.

Тепер наказали команди дивізій будувати визірні спершу так звані мінімальні, бо вони давали малу ціль ворожому стрільцеві. Мучилися люди, будували визірні. Приходили ріжні команданти, клали до тих дір кріси і пробували, чи вояк з кожної визірні опановує своїм зором ціле передпілля:

— Тут зле це, а там недобре те. Треба перебудувати.

І перебудовували вояки.

Були вже ті мінімальні визірні готові, коли нараз прийшов наказ, що вони всі до нічого, що через них вояк не опановує передпілля, що треба їх збурити і будувати т. зв. максимальні визірні.

Зачалася тяганина на ново. Знов приходили контролі. Знов сварили людей, що це не так і те не так, а як все було готове, тоді прийшов новий наказ, аби і це все збурити, бо передня стіна закопів мусить бути зовсім чиста. Бойниці мають бути зовсім відкриті, аби вояк не ховався у визірнях, бо тоді тратить відвагу.

І знов бурили свою тяжку працю. Те все діялося на протязі одної осени і одної зими.

Але і то ще не все.

Перші закопи на тім відтинку заложила була німецька армія. Її командування мало голову на карку і дбало про своїх людей. В закопах пороблено дуже густі траверзи так, що між двома траверзами могло станути найвисше чотири люда. Це було дуже добре, бо залога мала захорону перед ворожим флянковим гарматнім вогнем.

Нараз серед зими, в найбільші морози, прийшов з команди дивізії наказ, що в закопах надто густі траверзи, через що старшини в часі бою не можуть своїх людей добре держати в руках, бо їх заслонюють траверзи. Тому наказано, залишити на чету найвисше дві траверзи, а всі прочі надчислові негайно усунути.

— Будемо їх валити, аби за тиждень на тім самім місці знов нові будувати — говорив Стратійчук.

— Зробимо так — сказав до своїх старшин Борович. — Там в другій четі є одна велика траверза. Вона дійсно непотрібна, нікого перед нічим не заслонює і стоїть в такім місці, що тільки здержує рух. Тепер зима, взяв кріпкий мороз. Ми будемо усувати тільки ту одну траверзу. Але робота має вистарчити аж до весни.

Вояки дуже добре зрозуміли, що не треба спішитися з роботою. То якраз так само, як робота женця на день і робота за сніп. Помаленьки, аби не змучитися, аби день скоро проминув. І цюкали вояки коло траверзи, а здебільшого сиділи і курили свої файки. Як заавізовано, що надходив котрийнебудь з висших командантів, тоді помаленьки підносилися і удавали, що з цілою натугою валять в замерзлу землю. Як тільки командант забрався, сідали собі, курили і балакали.

Вже по всіх відтинках понищено траверзи, тільки ще в четвертій сотні вони сторчали.

— Мій коханий, я тебе потягну до строгої відповідальности. До тижня не мас бути тут ні одної траверзи — говорив майор Ґасер до Боровича.

А вояки дальше цюкали на тім самім місці.

— Слухай Борович! Завтра приходить до нас на перегляд сам шеф ґенерального штабу з корпусної команди. Твої траверзи навіть не рушені. До завтра має бути все готове — телєфонував в кілька днів пізніше майор Ґасер.

— Шеф ґенерального штабу, це мудра людина. Він позволить собі все витолкувати — говорив Борович.

— Ти мені не мили очей, тільки роби те, що тобі наказую — кричав майор.

Борович не видав ніякого нового наказу. Російські ґранати стріляли доволі густо. В такий небезпечний момент від команди куріня ніхто не відважився появитися в закопах.

Вже другого дня прийшов на відтинок сотні шеф ґенерального штабу. З ним ішов також майор Ґасер. Нараз цей останній побачив, що траверзи на цілім відтинку сотні залишені. Півголосом сказав до Боровича:

— Траверзи ще стоять. Я вас научу, як треба виконувати накази. Завтра до звіту.

На своє лихо Ґасер був так поденервований, що не міг панувати над своїм голосом. Його слова почув також шеф штабу.

— Ось бачите, так має виглядати позиція, а не так як там, де поусувано всі траверзи. Тут воякові не пошкодить флянковий, гарматній вогонь, тут він чує себе безпечніше. Пане поручнику, ви зовсім добре зробили, що їх не усунули. Не кожний наказ треба надто точно виконувати — сказав шеф штабу.

Траверзи залишилися і Борович не потребував іти до звіту за невиконання наказу.

Але зайшла нова дуже немила несподіванка.

Вояки четвертої сотні сусідували тоді з мадярським полком. Мадяри, то народ, мабуть, не надто пильний. Вояки першої чети, геть там на правому крилі сотні, викопали собі поважну лятрину, по боках заслонили її дошками, які „пристарали“ собі зі складів команди полку. Згори заслонили її зовсім порядним дашком. Одним словом це була люксусова лятрина. Її не повстидавсяби навіть сам ґенерал. Там міг вояк посидіти і поговорити навіть довше, хоч на дворі падав дощ або сніг.

Це припало дуже до вподоби мадярським сусідам і вони без дозволу господарів зачали заходити до цього вояцького касина. Зпершу поодиноко, а потім вже і громадно. „Камратські“ звичаї не призволили так просто з моста заборонити їм вступу, але всеж таки вояки першої чети дивилися на те дуже кривим оком.

Якось раз вечером наказав фельдфебель Крамер, що завтра до полудня ніхто з першої чети не сміє іти на свою лятрину. Дивненький був це наказ, але щож, дисципліна наказувала послухати. Тож вояки послухали. Люди щось міркували. Але які то вже дивні накази вони не мали виконувати. Наказ є наказом.

Раненько зайшли на лятрину два мадяри. Один сів собі на її правім кінці, а другий на лівім. Середину лишили вільну. Сиділи, базікали і курили файки. Дуже це приємна така товариська розмова на лятрині. Якийсь спеціяльно сентиментальний настрій находить на душу чоловіка. Прийшов ще капраль, мадяр. Як підстаршина сів на почеснім місці — в самій середині. Та ще не вспів добре розсістися, як нараз дручок тріснув і всі три мадяри коміть головою полетіли до рова. А рів був вже майже до половини виповнений.

Немило висмарувані на цілій голові і майже на всьому тілі вернули гості до своїх закопів. Від того часу мадяри вже більше не ходили „на сусіди“. Потім говорили, що то сам фельдфебель Крамер ніччю підрізав пилочкою дручок, але хто віривби, аби то була правда. За велика шаржа [1], аби бавилася такими річами.

Не знать чому, інцідент з траверзами і траґедія з лятриною спричинили, що майор Ґасер, також мадяр, почав кривим оком дивитися на четверту сотню. Але до цього причинилося ще одно. Майор був запаленим грачем в бріджа. Вправді не умів його, але дуже любив грати. Четверта сотня стояла найблище курінної команди. Її старшини обовязково мусіли приходити що вечора до Ґасера на кілька робрів.

Борович знав яко-тако цю гру, але взагалі не любив грати. Аби позбутися запросин, викручувався ріжними службовими обовязками, а вкінці як і це не помагало, спробував остаточного, але дуже небезпечного засобу. Як тільки грав разом з майором, робив просто скандальні помилки. Цеж просто стид, коли хтось має короля і валєта за рукою і якраз мусить виграти короля, або коли має за рукою туза, його виграє і дає противникові змогу рятувати свого короля „під ножем“.

— Борович, я тобі вже нераз говорив, що ти послідний туман. Як не вмієш грати і не можеш нічого навчитися, то чого сідаєш до гри — кричав майор.

Але це нічого не помагало. Скінчилося на тім, що Ґасер почав як найгірше думати про четверту сотню і її команданта і став просто з ним ворогувати. А ворожнеча з карт буває часами дуже страшна.

Майор Ґасер мав два малесенькі чорні ямники: сучку і песика. Сучка називалася „піф“, а песик „паф“. Як тільки Ґасер виходив з команди, брав завсіди зі собою тих двоє звіряток. „Піф“ і „паф“ бігли разом на яких двісті кроків перед своїм паном. Це було для вояків дуже вигідне. Як тільки в закопах появилися „піф“ і „паф“, це був певний знак, що за кілька хвилин по них зявиться майор Ґасер. Таке авізо бувало для вояка нераз дуже корисне. Він міг приготовитися на непрошені і зовсім небажані відвідини. Вояки дуже любили зате обох псюків і називали їх „передня сторожа“.

Служба в закопах ніччю була доволі скомплікована. В передпіллю, перед дротяними засіками, засідалися чати, що слідили передпілля. Від них були потягнені дроти, що лучилися в закопах з дзвінками. Коло кожного дзвіночка стояв пост[2]. Як тільки з передпілля грозила яка небезпека, мав вояк на чатах потягнути за дріт, дзвіночок дзвонив, а пост в закопах, якщо не заснув твердим сном, мав негайно заалярмувати всю залогу. Було строгим обовязком командантів чет і сотень провірювати що вечора, чи дзвіночки справно функціонують. Але старшини в закопах взагалі дивилися на це як на дитинячу забавку, яку видумано при зелених столиках ґенерального штабу. Барабанний вогонь мусів всі ті дротики попереривати і в разі небезпеки вони нічого не булиб помогли. Тому дзвінків ніхто ніколи не провірював, хоч у щоденних звітах подавано: „Алярмові дзвінки провірено. Функціонують бездоганно“. Звіти були, але ні одна чата не могла дзвінком задзвонити, хочаб не знати як сильно вояк тягнув за дріт.

Була темнесенька, передвесняна ніч. Місяць стояв на новю. Густі хмари робили ніч ще чорнішою. В закопах вилазив вояк на вояка.

— Піііі, пі-пі, піііі — обізвався телєфон.

— Пане поручнику — говорив по хвилині до Боровича курінний телєфоніст — до вашої сотні понесли ручні ґранати.

Між сотнями і перзоналом, приділеним до полкової і курінної команди, були умовлені знаки, якими себе повідомлювано, що командант іде на відвідини до сотні. Тепер таким умовленим знаком заавізовано, що до сотні ішов на оглядини майор Ґасер.

Борович натягнув стару, заялозену шапку і станув в рові, яким мусів переходити курінний командант. Не довго прийшлося ждати, як прискочили до нього „піф“ і „паф“ і зачали леститися. „Передня сторожа„ вже була, за хвилину мав прийти сам „ворог“.

Дійсно в болоті зачалапкали чоботи. Кроки наблизилися до самого Боровича, хоч в темряві не можна було нічого побачити.

— Пане майоре, голошуся слухняно як командант четвертої сотні — зголосився Борович, так начеб майор і не знав, хто є командантом сотні.

— Ти як міг мене пізнати? Така темна ніч, що я взагалі нічого не бачу — сказав майор.

— Пане майоре, виж самі свого часу казали, що добрий вояк має пізнати свого команданта, якби йому навіть завязали очі — відповів Борович.

— Но, но! Не переборщуй! Я прийшов до тебе аби переконатися, чи алярмові дзвіночки добре функціонують — відповів майор.

Післанець від куріня, що йшов разом з Ґасером, вступив до землянки Боровича, запалив маленьку криту ліхтарку, обгорнув її доволі грубим папером і товариство пішло на перегляд.

Зараз при першім дзвінку стояв фрайтер Стратійчук. Майор Ґасер запитав його:

— Чи дзвінок цього вечора провірювали?

— Так, пане майор!

— А дзвонив?

— Так, пане майор!

— Ідіть-же тепер в передпілля і потягніть за дріт. Ми будемо тут стояти і чекати, чи дзвінок задзвонить.

Стратійчук пішов. Майор чекав мінуту, дві, ба вже й пять а дзвінок не дзвонив і Стратійчук не вертав.

— Щось то задовго треває — сказав він до Боровича.

— Тут, в передпіллю страшне багно і як хто хоче дістатися до чат, мусить кружляти аж через дванадцяту сотню. Це треває дуже довго. В дощову пору треба нераз чекати й пів години або й довше — брехав Борович.

Нараз з лівої сторони заблисли вогні гарматніх вистрілів. Майор обернувся в ту сторону. Борович використав нагоду, підніс догори палицю, зачепив за дріт від дзвінка і потермосив. Дзвінок задзвонив.

— Отже все добре. Дзвінки функціонують — сказав Ґасер — ходім дальше.

Майор швидко віддалився з відтинку четвертої сотні. Він був радий, що дзвінок задзвонив та що він міг вибратися, бо ворожі ґранати лускали таки не дуже далеко.

— Не могли пан поручник зробити цього десять хвилин швидше і не давати нам так довго чекати — сказав тихенько до Боровича ордонанс майора, що ніс ліхтарку. Борович всунув йому в руку жменю папіросок.

Виходячи з відтинку четвертої сотні захотілося майорові заглянути до землянки, де мешкали вояки другої чети. Як отворили двері, ударила в них густа пара, через котру слабо пробивалося світло маленької нафтової лямпочки. Декотрі вояки лежали на примітивних лежанках, інші сиділи, поскидали сорочки або порозпинали штани і підштанки і нишпорили в них.

— А дивіть, дядьку, яка здорова — сказав молоденький Кониш і показав Грицеві Чинилові здоровенну вош, яку тільки що зловив в підштанках.

— То мама — сказав Чинило.

— Ні то цьоця — доповів цугсфірер Лагодяк.

Кониш придусив вош і вона голосно луснула.

— Стрілив, як з пістолета — сказав Чинило.

— Позір — закричав нараз Лагодяк.

Всі позривалися, як були і станули. Чинило без сорочки, а Кониш придержував в руках штани і підштанки, аби не злетіли на землю.

— Сідайте, сідайте — сказав Ґасер. — Як-жеж вам поводиться?

— Дякувать, добре — відповів Лагодяк.

Ґасер поглянув по землянці, обернувся в ту і другу сторону. Він не знав, що дальше з вояками говорити, боявся аби не набратися від них вошей і таки зараз вийшов.

— Слухайте Іване. Та малибисьте трохи чести і хоч при панах замикали свою „шперкляпу“, а то натхорили стільки, що в повітрю завислаб сокира — говорив цуґсфірер Лагодяк до низького і грубого Івана Бучми.

— Ет, говоріть своє. Якби не я, то майор бувби ще зо дві години посидів, ще може робивби яку ревізію, чи є всі резервові порції консервів. І що тоді булоби. Знаєте добре, що ми вже всі поїли. А так заткав ніс і чим скоріш утікав — виправдувався Бучма.

Лагодяк відхилив двері і до землянки ввійшла струя свіжого повітря.

— Не знати, чи майор має воші? — запитав Чинило.

— Певно, що має. От і наш Борович має такі господарські, то чому майор не мавби їх мати — відловів Кониш.

Оба забралися знову нишпорити за вошами.





↑ Шаржа — степень.

↑ Вартовий.



——————





КІТОЧКА

Вояки третьої чети знайшли десь кіточку. Таку малесеньку. Мала лиш кілька тижнів. Була біленька наче сніг. Мала тільки чорненьке ліве ушко і чорненьку пляму над лівим оком.

Знайшли її та забрали до закопів.

Сиділа вона в землянці разом з вояками; спала між ними і росла. Не жалували їй ополченці нічого. Хоч самі не багато мали, хоч самі голодували, а відіймали собі від уст і давали своїй кіточці.

Вже підросла була кіточка досить богато. Як пригріло боже сонце, сідали вояки в закопах на лавочці і грілися. А між них залазила біла кіточка і спала на колінах старого ополченця. Він її пестив, гладив і притулював до свого лиця. Лишив дома свої діти-сироти і кіточка йому їх наразі заступала.

— Бідна німина. Не має що їсти, і навіть не має де сховатися. Їй така сама біда, як нам. Ми хоч можемо один перед одним пожалуватися, а воно німе і не має з ким поділитися своєю журбою — говорили вояки.

Кіточка виходила за ними з землянки і бігла за ногами по закопі. Але не далеко. Не хотіла за далеко кидати своєї землянки. Як вояк станув, вона задирала до гори свій тоненький хвостик і потираючи хребтом о його ногу, ласилася.

Часами луснула десь недалеко ворожа ґраната. Тоді кіточка, задерши хвостик, скоренько скакала до „своєї“ землянки. Як вже була там, тоді знов спокійно ласилася коло вояків і чулася так безпечно, начеб нічого не сталося.

Бувало в погоду вояк, що стояв на пості, брав зі собою кіточку. Він садовив її на гребені чолової стіни закопу і гладив її. Кіточка пестилася коло нього, мурликала, наче хотіла з ним розмовляти, а потім засипляла, прядучи свою пряжу. І спала так безпечно під опікою старого вояка, як дитина під опікою своєї мами.

Нераз старий вояк витяв з корча лозини тоненький прутик, обчімхав його і тільки на кінці лишав один-два листочки. Тими листочками помало водив він по дні закопу. А кіточка удавала, що дала себе здурити. Вона ловила листочок наче мишку; так та маленька тварина бавилася зі старим, бородатим вже сивим вояком.

Добре було старим з кіточкою. Вона їм нагадувала давні діточі літа, нагадувала рідну хату, дрібненькі діточки, що може тепер не мали навіть кіточки, аби могли розвіяти свою тугу.

Навіть Борович милосердився над нею; як часами бувало рано діставав від „полкової“ корови трохи молока до комісьної кави, то не пив сам, але посилав „бідній кіточці-сирітці“.

Та нараз сталося страшне нещастя.

Кіточка сиділа, як звичайно, на гребені чолової стіни закопа і грілася до сонця. Дрібненькою лапкою умивала своє невеличке личко, хоч було воно білесеньке і чистесеньке наче сніг.

Зашуміло в повітрю. Кіточка перестала митись і припала до землі.

— Бабавх! — таки недалеко гримнув вибух ґранати.

Кіточка зірвалася і скочила, аби утікати до землянки але на бігу допав її гострий відломок ґранати і розпоров дрібненькі груди та животик.

Бідна кіточка впала на землю і лежала на дні закопа. Нежива. Така бідна, маленька, нікому нічого невинна. Тільки кров тоненькою ниточкою спливала з тяжких ран.

— Слухайте, Федю, та ходіть но сюди! Дивіться! Вашу кіточку розірвала ґраната — крикнув ополченець Іван Бучма, що стояв на пості.

Вибіг з землянки Федь Сушко і аж в долоні сплеснув. Він кіточку колись знайшов, він її приніс зі собою, він її вихухав і найбільше пестив.

Дуже жаль зробилося старому Федеві. Якийсь такий гіркий жаль, начеб хтось з його найдорозших згинув.

— І що воно було кому винно? — сказав він до Бучми.

Не боліло так вояків, як поляг котрий із них, як боліли вони за маленькою кіточкою. Бо це убито німину, що перед ніким не уміла пожалуватися, що на нікого не нарікала, нікому не стояла в дорозі, нікому нічого не була винна, нікому не зробила нічого лихого.

Як звичайно німина.

Ще довго-довго жалували старі вояки за бідною, білою кіточкою, ще довго-довго про неї згадували.

Але вже другої до закопів не брали.

— Досить, що ми гинемо. Пощо пхати в нещастя ще й невинну німину.





БІДОЛАХА

I

Вояки в закопах жили парами. Не знаю, яку це мало причину. Можливо було це й тому, що кожний з них привик когось любити, кимсь турбуватися, над кимсь запопадатися. Це ставало просто потребою його душі. Тут не було ані жінки, ані дітей, ані давнього щирого товариша з молодецьких літ, тому зживалися, вояки по двох і жили зі собою густо-часто навіть ліпше, як муж зі жоною.

Іван Окріп і Яким Огоновський з четвертої чети це була може найбільш нерозлучна пара. Оба вже грубо немолоді. Вже мали по сорок літ з горою. Жадні два вояки в сотні так не любилися, як ці два. Ішов Іван на ведети, мусів з ним бути Яким, ішов Яким на стежу, мусів з ним бути Іван. Оба разом, один коло одного машерували в одній парі, оба разом сідали до їдження, оба спали на одній причі таки один біля одного. Накривалися одними коцами. Вертали бувало оба над ранком з полевої сторожі або зі стежі, то Яким клався на причі і за хвилину чути було в землянці протяжне:

— Фі, фі.

Це був знак, що Яким вже спав.

Камрати говорили:

— Вже їде льокомотива.

А тим часом Іван набирав до кітлика води або зимою снігу, грів над вогнем, сидів і куняючи думав важкі думи. Коли вода в кітлику перекипіла, тоді всипував до окропу консерву кави і накривав кітлик. В землянці розходився запах якоїсь неозначеної мішанини. Вояки говорили:

— Файно запахла кава.

Але в тім мліснім запаху не було ні сліду з кави.

Опісля Іван доливав до кітлика трошечки зимної води, а зимою вкидав ложочку снігу. Це робив на те, аби фуси з кави пішли на дно і там осілися. Накінець вкидав ще до кітлика пригорщу цукру і кава була готова.

Тепер приступав Іван до Якима, брав його своєю важкою, вояцькою рукою за ногу і порушував легесенько. Так легесенько, як нераз мати будить дитину, аби її в сні не налякати. Так, зі щирою, сердечною любовю.

— Якиме, Якиме, вставайте. Вже є кава — говорив Іван.

Але Яким не рушався і дальше свистав через сон.

Вже сильніше тручав його Іван, аж вкінці Яким будився і протирав очі.

— Ходіть, Якиме! Поснідаємо!

І оба сідали на низенькій лавочці коло землянки, як в ріднім селі на присбі. Попивали якусь теплу рідину, яку називали кавою.

— Добра нині кава — говорив Яким і голосно сербав зі своєї їдунки.

— Ага, добра. То з того вчерашнього фасунку — відповідав Іван.

Так було щодня.

Сідав Іван на лятрину, а вже зараз за ним прибігав Яким, присідався коло нього і зачиналася розмова. Сидячи пакав Іван файку і від часу до часу подавав Якимові, аби й він собі трохи потягнув.

Хоч як вояки любили з доброго серця кпити і насмішкуватися один з одного, то ані з Івана ані з Якима ніхто не поважився сміятися. Їх обох любили і обох шанували.

А ще було щось одно, через що вояки просто жаліли Івана, а вже разом з ним і його камрата Якима.

Іван походив десь з Борщівського повіту. Він належав до тих кількох нещасливих вояків в сотні, яких рідні сторони були ще під російською окупацією і через те не могли вони ані поїхати до дому на відпустку, ані дістати з хати якого, хоч маленького, листа.

— Коби я хоч знав, що їх всіх там вже повісили ті москалі, то може легше булоби на душі. А то та непевність, що з моїми, так рве мою душу, так мене мучить, що, бігме, не видержу і колись стрілю собі в лоб — падькався бідолаха Іван, що полишив дома жінку і пятеро діточок.

— Дайте спокій, Іване, не гнівіть Бога, не говоріть такого. Почекайте трохи, наші підуть вперед і ви тоді поїдете до своїх — потішав Івана Яким.

Але Івана не міг ніхто потішити. Він так любив свої діти, як мало хто з батьків. Він тільки про них думав.

Бувало рано, коли всі повертали зі служби і спали твердим сном, Іван сидів похилений на кінці своєї причі і думав думки. І йому увижалося, що він дома. Літо. Неділя. Сонце золотом обляло його рідне село. Він встав раненько, обійшов худобу, поприпрятував подвіря, вимастив чоботи і увійшов у світлицю. При столі сидів молоденький, шіснадцятьлітній хлопець, в однострою ґімназійного учня. На високім ґранатовім ковнірі блестіли три золоті паски. Це його син, Василько, скінчив першим учеником шесту клясу ґімназії і приїхав до дому на ферії. Сидів за столом і читав книжку.

І вбачалося Іванові, що він зачав вбирати чисте білля, яке жінка поставила йому на лаві. Вбирався і думав:

— Чи схоче Василько іти разом зі мною до церкви? Він щораз більший пан, а я простий, бідний мужик.

І вбирався дальше, а як вже був готовий, взяв велику баранкову шапку, стріпав її до коліна і пустився до дверей.

— Тату, а ви куди йдете? — запитав нараз Василько.

— Та до церкви — відповів Іван.

— Чекайте, підемо разом — відповів Василько і вийшов разом з Іваном.

А Іван наче молодий став. Наче його щось вгору підносило; щира радість аж груди йому розпирала.

Його найстарший син, його любимець, його потіха в старости літ, його гордощі, не цурався його, бідного селянина. Він гордо ішов з повагою дорогою селом, а коло нього його Василько. Іван наче ріс вгору. Колиб міг був, він таки тут прилюдно на дорозі бувби обіймив свого синка, вицілував і з радощів розплакався.

І з якими гордощами переходив він коло обістя свого недалекого сусіда, першого богача в селі, Гриця Козоріза. Він мав аж вісімдесять морґів поля, мав мурований дім, коні як кати, мав одного сина одинака. І цей син вломився до чужої комори та сидів у вязниці.

— А я, бідний, пятиморґовий хлоп, маю тільки того дробу і випхав мого Василька в люди. Може буде священиком, або може доктором — думав собі Іван переходячи коло обістя Козоріза.

Вже минув це велике господарство, коли почув за собою голос самого богатиря.

— А чекайте, Іване, підемо разом.

Козоріз підійшов, звитався з ним і сином.

— Деж би ти був давніше так за мною підбігав, — подумав собі Іван. — Це все через мого Василька. Всі мене шанують.

— Ваш Василько вже дома? Який файний хлопець! І кажуть, що дуже добре вчиться. Десь другі люди мають багато дітей і всі якось ведуться, а я маю тільки одного і тільки з ним біди — говорив з завистю Козоріз.

Він був хапчивий і зависний. Завидував другим всього, майна, а навіть дітей.

А Іванові так жаль зробилося від тої похвали його дитини, що він таки не витримав і на вулиці розплакався…

Прокинувся Іван із своєї важкої задуми і побачив, що сльози струмочком спливали йому по опаленім і зморщками пооранім лиці.

— Ні, не видержу, не видержу — говорив він до себе таки на голос і вийшов на свіже повітря.

II

Була зоряна ніч. Місяця не було, але від світла зоряного неба можна було добре бачити.

На ведеті стояли Іван і Яким.

Яким дивився в передпілля, чи не наближується ворожа стежа.

Дуже то приємно стояти так на ведеті в теплу, літну ніч. Кругом тишина. Не чути ні найменшого шелесту. Навіть маленька мишка не перебіжить. Гармати заснули. Кріси і скоростріли відпочивають. Часами десь там направо засвітить світляна ракета і погасне. Тоді робиться ще темніше. Вояк вдивляється в темне передпілля. І нараз бачить, що перед ним виростають якісь темні тіні. Вони порушаються, то наближаються до себе, то віддаляються. Вони ростуть, ростуть. — Це ворог — думає вояк і вже хоче вхопити кріс і стрілити „на трівогу“, але протирає собі очі і бачить, що це не ворог, що це маленькі корчики ялівцю, що ростуть перед ведетою. Вони, такі малесенькі, виросли в його перетомлених очах до людської величини. Вони стоять спокійно, бо найменший вітерець ними не ворушить, а йому здавалося, що вони підходили до нього. Він бачив їх щодня зі закопів, він знає їх. Він знає кожний корчик краще, як свою подерту кишеню.

— Ігій — подумав Яким. — Щастя, що я не стрілив. Булаби біда.

І Іван дивився в передпілля, але його очі нічого не бачили, його уха нічого не чули. Він стояв тілом тут, але його думки перенесли його геть далеко-далеко, в рідне село. Він думав.

Від тої хвилини, коли йому було привиділося рідне село, коли він в задумі аж сплакнув, від тоді він зовсім перемінився. Перед тим простий і рівний, тепер скулився, згорбився. Перед тим любив до кожного заговорити, хоч сумно, але любив. Тепер як пень замовк.

— Щось сталося з нашом Іваном — говорили вояки. — Занадто він про своїх думає.

— Слухайте Іване — сказав на ведеті Яким — та дайте вже раз спокій тому сумованню. Та ми всі маємо діти і якось витримуємо.

— Вам інакше. А я таки не видержу. Або на себе руку наложу, або щось гіршого зроблю. Слухайте, Якиме, щось вам скажу, як свому найліпшому камратові. Якби я так тепер з ведети перейшов на тамту сторону, перекрався через їх боєву лінію і потім в запіллю пішов до свого села, чи довго требаби йти?

— Я міркую, що хоч з місяць. То шмат дороги — відповів Яким. — Але бійтеся Бога, Іване! Що вам на голову приходить. Перелапають і розстріляють.

— Хто перелапає?.. Ви мене не зрадите — сказав Іван.

— Я не зраджу, але побачуть з другої ведети — відраджував Яким.

— Я полізу рачки — сказав Іван. — Мене від цього не відмовите. Я вже сказав так і так зроблю. Нині темна ніч. Буде добре перекрадатися. Я вже все на те собі приготовив.

— Робіть, як хочете! Але я вам цього не раджу — сказав Яким.

— Ну, бувайте здорові, Якиме.

Оба сердечно розпрощалися.

Яким відвернувся в ліву сторону, аби не бачити, що діється…

Хвилинку було чути глухий шелест, наче хтось посувався по землі, а потім і те затихло…

— Стій — закричав нараз різкий голос в передпіллю. — Хто йде?

Забули, небораки Яким і Іван, що в передпіллю була ще стежа з першої сотні. Було заповіджено, що вона буде вертати до закопів коло полевої сторожі четвертої сотні. Не знали, бідолахи, що стежа ще не вернула. Якраз тепер підходила вона до їх ведети, коли Іван вийшов в передпілля і приловила його.

— Ах, до москаля тобі захотілося. Ходи з нами, ми тобі покажемо, як втікати до ворога — говорив якийсь молоденький голос по німецьки.

— Ось як попався бідний Іван — майже заридав Яким. — Згине ні за цапову душу. Шкода камрата. Ліпшої людини в цілій сотні нема. А все через ту любов до дітей.

III.

Станув Іван Окріп перед полевим судом. Суд щось шварґотів по німецьки і по мадярськи. Щось заговорив коротесенько по німецьки установлений з уряду оборонець. От так, аби збутися. Зрештою Іван того не розумів.

Казали вставати, казали сідати. Він все те робив наче непритомний.

Йому було вже все одно. Не дістався до своїх дітей, до своєї рідної хати. Тепер нехай діється Божа воля.

Присудили на кару смерти через розстріл.

Ґенерал Надь був радий з вироку. Вже кільканадцять вояків перебігло до москалів. Хотів відстрашити других, що ще не втікали. Попався бідний Іван.

Ще вечером перед вироком вийшов острий приказ, що розстріл відбудеться в запаснім становиську. До тої церемонії мали станути всі запасні частини, а фронтові висилали по кілька відпоручників. Вони мали про все розповісти по частинах і сіяти між камратами жах.

Прийшов з припілля маленький відділ полевої мадярської жандармерії. Вони мали виконати присуд. Ті нелюди тішилися, що будуть розстрілювати людину.

Зібралися старшини. Приїхав сам ґенерал.

Привели бідного Івана.

Як він змінився? Як згорбився? Наче всунувся сам в себе. Ішов похилений, згорблений. Ледви тягнув ноги за собою. Якісь стали важкі, важкі. Очі пустив в стовп. Мутно дивився в землю. Здавалося, що вони вже мертві.

Коло нього йшов військовий духовник і молився.

Іван нічого не думав. Голова була наче порожна. Наче якась тьма залягла в її середині. Це не про нього тут ішло.

Коли станув на лобнім місці, приступив до нього духовник, поблагословив і подав до поціловання маленький, металевий хрест.

Іван зняв шапку, перехрестився три рази, поцілував хрест, потім священика в руки, знов перехрестився три рази і надів шапку.

Приступив до нього якийсь вояк і шматою завязав очі.

В тій хвилині, коли перед ним запанувала темінь, він стрепенувся. Він знов побачив рідне село, свою хату, свою жінку, свої діти і сина Василька, як в ґімназійнім однострою ішов з ним до церкви. Так живо, так гарно змалювала йому уява все, що здавалося йому, що він дома. Хотів сказати щось до найстаршого сина і його уста залебеділи:

— Васильку…

Та нараз щось наче патиком ударило його по голові і грудях.

Дорогий образ розвіявся і запанувала кромішня темінь.

IV

Поховали бідного Івана. Поховали без хреста, без священика.

Викопали діл на роздоріжжі при рові. Там, де вояки мусіли переходити, коли йшли до закопів. Там як пса закопали Івана, аби кожний вояк бачив, як закопують тих, що переходять до ворога.

На могилі не поставлено хреста, а тільки забито стовп, а на нім приліплено картку з написом: „Тут закопано Івана Окропа, якого розстріляно за те, що втікав до ворога“.

А недалеко від цього місця, яких триста кроків, під горбком, було кладовище, де ховано упавших вояків. Неначе з розмислом вибрано це місце при дорозі, аби Іван Окріп ще по смерти терпів муки, аби дивився на те кладовище, де спочивали його товариші і аби терпів важкий біль, що він не між ними, що закопали його тут при рові, як падлину.

Закопали вояки і забралися.

Прийшла ніч і минула. Знов заблестіло на небосклоні сонце і освітило могилу Івана Окропа.

Та як вона змінилася. На могилі стояв великий березовий хрест з видним написом, а сама могила була вкрита полевими квітами. Це ніччю прийшли вояки і вшанували камрата. Вони знали, що не до ворога він утікав, що на смерть загнала його безмежна любов до дітей, до рідної хати.

А чеські вояки з третьої сотні кинули на його могилу вінець з лентою, а на ній напис: „товаришеві — товариші“.

Команда казала все це негайно усунути, але хоч загрожено строгими карами, вояки по ночах відновлювали могилу нещасного Івана Окропа.

Ото дослужився на цісарській службі наш Іван. Ото дістав бефердерунок[1] аж на тамтой світ — говорив раз з жалем фрайтер Стратійчук.

Тай ще дістав медаль; раз лопатою по задку — зауважив чура Орищук.

— Такий добрий чоловік і так марно згинув — докинув хтось третій.



↑ підвищення



——————





ВІЙНА — ВІЙНОЮ





Гей хто на світі кращу долю має,

Як той, що вірно цісареві служить…



(Старий галицький вірш)





Вже від кількох днів шаліла битва під Карчево й Скробово. Було це одно з найзавзятіших змагань в часі відомої офензиви російського ґенерала Брусілова в 1916-ому році.

Російські ґранати знесли з лиця землі два паралєльні полки Н-того австрійсько-мадярського полку, так, що з них обидвох зложено тільки один слабонький курінь. Не тяжко було їх знести. Тут при джерелах двох річок Щари й Сервеча копано позиції в мочароватій і глинковатій землі. Через те закопи не могли бути глибокі, аби в них не підступала вода; до того глина не давала залозі ніякої охорони перед стрільнами ворожої не тільки важкої, але й легкої артилєрії.

На підкріплення знищеної боєвої лінії вислано поручника Боровича з першим курінем Х-того полку. Вже він мав таке особливе щастя, чи нещастя, що коли треба було йти з курінем в безвихідну ситуацію, тоді дійсний курінний командант, або розхорувався, або з иншої причини бував перешкоджений і таке немиле завдання спадало на Боровича.

І тепер вже від двох днів лежав він в першій боєвій лінії разом з цілим своїм курінем.

Цілу минулу ніч била ворожа артилєрія барабанним вогнем на його відтинок. Спершу ворожий вогонь концентрувався на дротяних засіках. Там прали ворожі ґранати одна коло одної без устанку. Їх вибухи виривали землю разом з деревляними колами й куснями кільчастого дроту й розкидали їх на всі боки. Здавалося, що між гуком стрілів, їх відгомоном і дальшими стрілами, нема ні найменшої перерви. Земля й небеса гуділи й стугоніли.

В міру цього, як ґранати нищили щораз дальші дротяні засіки, стіна куряви, колів і пірваних дротів підсувалася щораз близше до австрійських закопів. Вже вибухи так наблизилися, що викидувані кусники кільчастого дроту з свистом падали до стрілецьких ровів і страшно ранили людей, вириваючи їх скіру з кусниками мяса.

А люди поприлягали до стін закопів, прикучнули й апатично чекали смерти. Вже два дні тревала та пекольна мука. Вони вже стільки разів за тих два дні були в страшнім барабаннім вогні, вже стільки бачили мук і смертей товаришів, стільки натерпілися морально й фізично через цих два дні, що скора смерть видавалася їм миліша, як таке страшне вичікування її. Вониж знали, що смерть іде до них і мусить прийти.

Вони мусять згинути всі до одного.

Закопи, копані в глинкуватій землі засипалися в барабаннім вогні до половини. Вони вже не давали майже ніякого захисту. Вояки, прикучнувши, притулювалися до передньої стіни розсипаного закопу і в судорожно затиснених руках держали свої кріси. Деякі молилися, инші дивилися перед себе широко розплющеними очима, в яких малювався безмежний жах. Инші позамикали очі й здавалося, що вони вже не жиють.

Від двох днів не довожено ні харчів ні води. Недостача харчів не дошкулювала зовсім. Але води, води! Коби хоч каплиночку можна було напитися. Страшна спрага мучила всіх. А добре, благородне сонінько Боже ще так немилосердно палило, якби завзялося, щоби стократно збільшити муки тих нещасних. Горяч від недалеко вибухаючих ґранатів ще прибільшувала ту безконечну жару.

Борович, всі старшини й передні чати напереміну вихилювали від часу до часу з окопів голови й дивилися вперід. Їх обовязком було слідити ворога поза лінією вибухів артилєрійського вогню.

Вони бачили, що стіна куряви, дротів і колів наближується все більше й більше. Бачили, що за тою стіною підсувається кільканаднять ліній ворожої піхоти в розстрільній. Туди била австрійська артилєрія й замикала ворогові ґранатами й шрапнелями дорогу до позицій. І вони, ті „вороги“ мали також гіреньку хвилю, тяжке завдання: перейти через цей густий град заліза й вибухів аж до окопів було нелегко.

Вже ворожий барабанний вогонь знищив останню полосу дротяних засіків і вибухи ґранатів з страшним ревом і стогоном, викидаючи землю високо вгору, підійшли бистро до самих закопів.

Хоч як хотіли люди швидкої смерти, то всетаки притулилися ще більше до передньої стіни закопів, ще кріпше стискали свої кріси. Позатискали зуби, позамикали очі й чекали. Коби хоч не мучитися. Нічого не бачили, тільки чули стогін землі, вибухи розриваючихся ґранатів та шрапнелів і страшні крики й зойки тяжко ранених.

Але й це проминуло. Ворог перетовк позиції й переложив артилєрійський вогонь поза них, щоби здержати резерви, які могли підходити для скріплення перебитої залоги.

Тепер стрепенулися прибиті люди й висунули голови з ровів. Та рови були вже так знищені, що були за низькі, щоби могли їх закривати. Ворожа піхота перебиралася через зруйновані дротяні засіки. Підступаючи, стріляла. У повітрю, таки от тут, коло самого вуха, чути було без перестанку протяжне:

— Пііів, пііів! — Це перелітали крісові кулі.

Аби охоронити себе перед стрілами живі, неранені люди витягали з ровів трупів своїх товаришів і з них робили для себе новий охоронний вал. Та не тільки трупів там клали. Піднимали своїх ранених товаришів, клали на верху стрілецького рова і з них робили собі заслону. Піднимали тих важко ранених без жадної осторожности, без пардону. Тих нещасних боліло тяжко поранене тіло. Вони благали, плакали, кричали, проклинали й своїх товаришів і рідну неньку, що в лиху годину їх на світ привела; кусали по руках тих, що з їх тіл робили для себе захист. Та це нічого не помагало.

За тим напів живим, конаючим валом крилися живі й неранені й посилали перед себе смерть. Стріляли з крісів, скорострілів, кидали ґранати до наступаючого ворога.

І знову відбили його.

І так день в день; по кілька разів в день.

Сонце пражило нині ще кріпше, як попередніми днями. Люди просто відходили від памяти зі спраги. В ротах позасихало. Ніхто не мав ні щипочки тютюну, аби його глодати й хоч в цей спосіб заспокоїти спрагу.

Трупів поляглих вояків ніхто не міг зібрати й вони скоро розкладалися в горячих лучах сонця. Був такий сморід, що людям робилося недобре. Вони напиналися, аби віддати з себе те, що в собі мали. Та нічого не віддавали, бо їх жолудки були порожнісінькі вже від двох днів. А цей страшний, млісно-солодкавий сопух неначе осідав на очах, в носі, в устах, всюди, всюди. Жовнірам здавалося, що вони його не тільки вдихують, що мають його повний рот, що його їдять, що поликають якусь смердячу, ослизлу масу.

Ніхто ні словом не обзивався один до одного. Дивилися на себе вовком. Кожному здавалося, що його сусід має краще, безпечніше становище від нього й кожний дивився, щоби це становище заняти як найскорше. Коли котрий з них впав убитий, то другий в душі радувався, що це впав той, а не він і скоро занимав становище убитого, в тім загально знанім віруванню, що ані ґраната ані шрапнеля ніколи в те саме місце другий раз не впаде.

Страшне сонце закотилося за їх плечима десь далеко за гори. Настав сумерк, а по нім прийшла прекрасна, зоряна ніч.

Нині під вечір ворог припинив на хвилину свої піхотні наступи, хоч його артилєрія била по позиціях, розривала молоденьке, біле, людське тіло, несла смерть, рани, муки, зойки, плач.

Від сходу зі всіх сторін блискали дула ворожих гармат. Від часу до часу підносилися ракети й освітлювали передпілля. Десь здалека на заді пустив ясну струю світла рефлєктор. Воно помалесеньки пересувалося по передпіллю й по ворожих позиціях. Треба було стежити, щоби ворог в темряві не підсунувся до боєвої лінії.

Та нараз від сходу почало щораз то більше гудіти. Одна за одною стали перебігати по небосклоні лискавки. Наближалася туча.

— Господи! Буде вода. Коби хоч нас не оминула! — зітхали вояки в окопах, хоч не мали до чого ловити води, бо їх їдунки в часі битви пропали.

Туча наближалася все більше та більше. Вже густі хмари заслонили зірки над позиціями. Настала страшна темінь. Ворог бив дальше без милосердя по окопах. Ракети без перерви вистрілювали вгору. По передпіллю перебігало яскраве світло рефлєктора. В тій темряві міг ворог дуже легко підсунутися.

Нараз люнув дощ. Та це не був дощ. Неначе великий водопад летів згори на землю. Це не були струї, але ріки води. Ракети вистрілювали вже без перестанку, та в їх світлі нічого більше не можна було перед собою побачити. Була тільки одна велика рівна ясніюча стіна води.

Громи били в землю один коло одного так густо, що вже не чути було поодиноких грохотів. У повітрю трівожно гуділо.

Не зважаючи на це, російська артилєрія пражила дальше по позиціях. Австрійська команда боялася, щоби ворожа піхота не використала цеї катастрофальної зливи й не пішла до наступу. Рішено замкнути їй доступ артилєрійським вогнем. Та команданти батерій не числилися з тим, що в такій зливі треба наставляти гармати на більшу віддаль і тому їх ґранати й шрапнелі почали густо падати у власні піхотні закопи.

Злива, громи, чужі ґранати, свої ґранати й шрапнелі, все це посипалося на голови нещасних австрійських вояків.

Борович не брав з собою до боєвої лінії ні плаща, ні полотна від шатра. Стояв в окопах серед цеї зливи так легенько убраний, як був за дня. В одну мить перемок до нитки. Притулився в кутику між траверзою й передною стіною стрілецького рова і з зимна цокотів зубами.

— Боже, Боже! Це вже направду приходить кінець світа — говорив молоденький жовнір, Антін Кониш, що тісно притулився до самого Боровича й огрівав його своїм молоденьким тілом. Кониш почав щиро молитися.

Борович не відтручував Кониша від себе. Він бачив у тій позиції для себе велику користь, бо коли з лівого боку закривала його перед стрільнами траверза, то всеж таки тіло Кониша було з правого бок охороною принайменше перед кульками з шрапнелів. Та і Кониш мав у тім свою користь, бо тіло Боровича й траверза давало йому захист з правої сторони.

Вкінці перейшов і хмаролім. Небо розяснилося. Артилєрія перестала бити. На сході почало зоріти. Ставало щораз ясніше.

Залога почала рушатися. Рови були повні води; в ній купалися трупи й лежали живі. Все було жовте від глини.

Передпілля заляли води. Ворожа піхота відступила на свої позиції й через далековиди можна було побачити, що й там не було добре. Солдати котеликами вичерпували воду з стрілецьких ровів і виливали її в передпілля. Тепер стало ясно, чому ворог перервав наступ. Страшна туча змусила його до цього.

Нараз приповз вістун з відомістю, що за пів години прийде зміна залоги й курінь Боровича відійде до своєї дивізії.

На перемучених лицях перебитків засяла усмішка радости. Вкінці вирвуться з цього пекла.





ЗМІНА ПРЕСТОЛА

Проминула велика офензива в 1916-го року. На східнім фронті запанував спокій. Але він був якийсь нервовий. Ні командування, а тим менше вояки, не знали, чи ворог на довше покинув думку наступу, чи тільки набирав віддиху до нових змагань. Звіти ріжних розвідчиків віщували це останнє. Вони без перестанку алярмували прихід на фронт нових ворожих сил, великі транспорти муніції тощо. Як звичайно розвідчики. Хотіли заробити гроші і сіяли паніку.

Це не залишалося без впливу на долю вояків.

Командування денервувалося. Дальше і частіше видавано ріжні суперечні зі собою накази, які вже перестали в закопах виконувати. З аритметичною точністю можна було знати, що коли нині зробиться щось згідно з нинішнім наказом, завтра прикажуть роботу збурити. Тож краще не робити, як робити і бурити. Розбудовувано дротяні засіки до просто неімовірних границь. Густішим ланцюхом стійки опоясували власні позиції. Літаки майже щодня кружляли над власними позиціями і їх фотоґрафували. Горе було тій частині, в якої відтинку літак зробив знимку якої кладки на річці Сервеч. Тоді ніччю виходили в передпілля сильні стежі, аби забрати цей марний кавалок дерева. Та це не обходилося без густої крісової і гарматної стрілянини і без жертв.

Непотрібне денервування команд переходило на вояцтво. Вонож перше і воно головно терпіло при кожнім наступі і протинаступі і при кожній забаві обох артилєрій.

А вояки, що вертали з запілля, з відпусток, приносили зі собою щораз менше веселі відомості.

Якраз вернув цуґсфірер Лагодяк, людина, що майже ніколи на ніщо і на нікого не відказувала. Він терпеливо чекав на свою першу відпустку. Поїхав і навіть і не перечислив добре свою численну родину, як вже знов опинився в закопах.

— Кажу вам: біда в краю — говорив він своїм камратам. — Голод тай годі. Я був у Львові через два дні, та надивився на ті гаразди, на людську нужду. Нічого не можна купити. Все продають тільки за квітками. Але й то не легко дістати. Люди вистоюють довгими рядами по цілих днях, аби дістатися до склепу. Військо робить лад, аби не побилися. Декотрі стають в лаву вже з вечора, аби рано могли бути в склепі. Беруть зі собою крісла і подушки і таки на вулиці сплять, аби не припізнити черги.

— А які з тих гандлярів поробилися пани — докинув Іван Гардабура, що також вернув з відпустки. — Давніше перед війною, як христянин ішов по місті вулицею, то не міг обігнатися. Той бувало тягне за полу тай кричить: „Може потребуєте кожуха на зиму?“ А вже з другого боку тягне другий тай верещить: „Ходіть до мене. У мене дешевше!“ Тепер на вулиці не побачиш ні одного купця. Все сидить по склепах і розпирається за столом, а коли увійдеш до склепу, то ще ніби велику ласку зробить, як щось продасть. А кілько за таке взолить, то аж голова заболить.

— Голод, кажу вам голод в краю — панькався дальше Лагодяк. — Збіжжя і так не богато, а вони ще позаводили, що якісь ріжні старшини господарюють. А ті тільки капарять і все нищать. Десь там за Львовом зять якогось мадярського міністра, казав звозити все збіжжя з поля разом на один лан. Спровадив парову молотілку, вимолотив і вичищене збіжжя казав зісипувати в одну велику стирту на полі, без накриття, під голим небом. Пішов дощ через три дні і все збіжжя зігнило. А була сама вибирана пшениця. А в Городку, на стації, звозили з цілого повіту всю капусту і виложили з неї велику стирту. Якось раз переходив коло неї командант і занюхав, що зі стирти дуже смерділо. Він казав, аби вояк виліз на гору подивитися, що сталося. Приложили до стирти драбину, поліз бідолаха вояк на саму гору і як станув на хребті стирти, запався і пірнув в капусту. Заки головки розкинено — вояк вже був удусився. А в стирті вся капуста вже була загнила. Була тільки чорна смердяча мазюка. Вона так смерділа, що на двірці не можна було і хвилини устояти. Знаєте, як смердить зігнила капуста.

— Але качани остали? — спитав фрайтер Стратійчук. — Їх пошаткують нам на „цюшпайз.[1]

— Літом казали збирати по полю конюшину. Потім те сушили і тепер ту сушену конюшину будуть нам давати на „цюшпайз“ — сказав цуґсфірер Лагодяк.

— Ой тож то ми на тій цісарській службі довоювалися, довоювалися. В животі гуде, якби ціла ляндштурма йшла до штурму і „гура“ кричала. А як зі себе випустиш, то таке ріденьке гей вода, а так далеко як видно, а таке тоненьке гей нитка — бідкався Гриць Колодій.

— Не журися; якось воно буде. От, чекай мине зима, прийде весна, а як тільки зазеленіє, як випустять нас на конюшину пастися, то будеш брикати як лошак. То не то що сушена. От тоді ти підфутруєшся — сказав фрайтер Стратійчук.

— Ой будуть мати доктори роботи, роботи, як ляндштурма поздуваємся на зеленій конюшині. Не знати, чи хоч мають трокарі — сказав чура Степан Орищук.

— Слухай Степане. Там тепер такий голод, ще дівчата за пів комісняка цілу ніч кохаються — додав Гардабура.

— То я вже від нині зачинаю шпарувати і складати комісняка, аби на цілу відпустку вистарчили — відповів Орищук.

А в животах вояків пси грали марша. Страва ставала щораз гірша. Пайки були щораз менші.

— Чоловік ще й до губи не доніс, а вже їдунка порожна — говорили бувало вояки.

Вони худіли і марніли таки на очах. Ходили наче тіні. Зразу декому присилали з дому через полеву почту посилки. Бував там чорний разовий хліб, часами грудка масла, рідше кусник солонини, а для богатших часом навіть була й ковбаса. Дістав вояк пакунок з почти, утішився і ішов до землянки його розбирати. Легесенько брав своїми твердими руками. Наче якісь святощі. Наче боявся, аби не роздавив тої скриночки від дорогої рідні, з рідного краю. Як скло брав. Ставали довкола камраті і завидним оком дивилися, як той розгортав в скринці папір, потім шматки і клоччя…

— Най то грім побє! Скринка порожна. На почті знов викрали все ті маркіранти прокляті — кричав ще перед хвилиною такий щасливий вояк. Тепер стояв перед порожнісінькою скринкою.

Так було завсіди. Ані одна посилка з дому не прийшла до нещасного фронтового вояка, аби ті запільні злодії її не обікрали, аби в ній хоч трохи чогось було. Хіба оставав лист, а в нім родина виплакувала свою недолю, дерла серце і душу вояка. Там писали, що йому посилають трохи своєї тяжко запрацьованої мізерії і докладно вичислювали гостинця. Хіба тільки на те, аби вояк міг пізнати, що в нього вкрали, і аби ковтав слинку на згадку про ті дорогі лакомини.

Пізніше заказано висилати посилки до вояків з фронту, бо мовляв, вояк має доволі.

Так в голоді і за працею минала осінь 1916-го року.

Небосклін залягали важкі оловяні хмари. На землю вже від довшого часу майже без перерви лляв дощ. Глина в закопах розмокла, так, що важко було витягнути з неї ногу. Аби зайти на відпочинок з закопів до резервових землянок, на тих марних три кільометри, потребував вояк тратити три години часу і то ще з вершком. Всі ходили жовті і вимазані глиною.

Так плило їх життя монотонно.

Та нараз прийшла відомість, що цісар важко захорів, що лікарі не мають надії удержати його при житті. Треба було приготовити вояків на його смерть. Командування боялося, що смерть старого цісаря некорисно вплине на настрій вояцтва. Старшинам наказано, аби завели з вояками про це відповідні розмови.

— А щож — сказав фрайтер Стратійчук. — Абож йому вже не час. Жиє тай жиє. Ні початку ні кінця тому життю не видно.

— Нехай зробить місце другому, молодому — докинув Іван Гардабура. — Може молодий скорше зробить мир.

— Молодий схоче довше воювати. Все молоде більше бутне — сказав цуґсфірер Лагодяк.

— Таке то все говорили, що наш цісар, то наш татунцьо, а от куди нас завів той наш татунцьо. До чого довоювався сам і ми разом з ним — зауважив Гардабура.

— Може якби був скорше настав той молодий, то булоби ліпше. Таж то таке старезне, що десь з нього тільки порох сиплеться. А який розум у такого старого? Як у курки. Може молодий бувби навіть війни не допустив — говорив фрайтер Стратійчук.

— Файний татунцьо. Нема що казати! — докинув Юрко Бугай.

Так міркували старі ополченці в ту хвилину, коли довголітній володар австрійської держави замикав очі на вічний сон.

Перед Боровичем і прочими старшинами сотні вояки з нічим не таїлися, нічого не скривали. Любили їх, шанували, вірили їм і знали, що нікому на нікого не донесуть. Тому старшини тої сотні завсіди знали дуже добре, що їх вояки гадають, який настрій панує серед вояцтва. Смуток вояків був їх смутком, а їх радощі були радощами для всіх їх вояків. Зжилися як товариші, як камрати. Там в обличчю смерти не було ні старшини ні простого вояка ні старшого ні молодшого, ні степенів ні навіть командантів. Старшин слухали так якось самі від себе, без криків, без погроз, без кар. Вояцтво слухало, бо знало, що старшини сприяли воякам, що не вели їх на зле, що щиро хотіли рятувати від смерти.

— Як змінилися погляди наших людей — говорив до Боровича хорунжий Колодницький. — Перед війною наша інтеліґенція впоїла була в загал просто почитання цісаря. Його всюди уважали за як найліпшого батька всіх своїх підданих. Колиб так він був помер перед війною, весь край бувби плакав ревними сльозами. А тепер…

— Війна не на одно отворила людям очі — сказав хорунжий Хмара. — В дійсності ваші люди щойно тепер прозріли. Вониж бачуть, до чого цей чоловік довів нас всіх, а зокрема ваш нарід. За що вони мають його любити? За що мають бути йому вдячні! Що він доброго їм зробив? А скільки лиха він вам накоїв! Ви це самі найліпше знаєте. Виж тямите, як він трактував ваш нарід. Памятаєте те славне „Бувайте здорові мої панове!“ Ви думаєте, що це, що ваші люди стрінулися з чехами, що це не вплинуло на них додатньо. Вони хоч не любляться за песяче мясо, але з собою таки сходяться і говорять. А наші чехи не подарують йому нічого і на один волос. Я сам тут таки в сотні говорив вашим людям, скільки і чого вартий той старик. Ви українці повинні спеціяльно бути раді з тої війни. Через неї ваші люди прозріли. Вони тепер зовсім інакше дивляться на світ, як два роки тому взад.

Такі толки пішли по закопах.

Вкінці одного слітного дня, в другій половині місяця листопада 1916-го року завізвано всіх командантів сотень до полкової команди. Там серед відповідного настрою сповістив полковник, що старий цісар помер, що треба про це дуже осторожно повідомити вояків, аби не викликати в них якої зневіри.

— Слухай, Борович! Знаєш, як буде називатися новий австрійський цісар? — спитав йдучи від команди полку капітан загального ополчення, Др. Фішер, віденський німець. Він від двох місяців перебрав команду першої сотні.

— Ні, не знаю — відповів Борович.

— Карль дер ерсте унд дер лєцте[2] — сказав Др. Фішер.

— Як то „дер лєцте“?

— Бо Карло буде останнім цісарем Австрії. Держава до року-двох напевно розлетиться і він тим самим буде останнім цісарем Австрії — відповів Др. Фішер.

— Слухай, Фішер, а не забудь про це все розповісти своїм воякам — зажартував Борович.

— Вони про все краще знають, як ми. Якби ти знав, що вояцтво проміж собою говорить. Такі річі, що аж волосся стає дубом. З них кожний повинен дістати акт обвинувачення за головну зраду і обиду маєстату. То знак часу. Зле з нами, мій любий, дуже зле. Але почекай. Чи ти запримітив, що як ми йшли до команди полку, то ніхто нам не давав знати про смерть старого, а вояцтво вже перед нами про все знало.

Борович скликав своїх вояків, що були вільні від служби і оповів їм про все, про що довідався в команді полку. Він живо глядів на лиця вояків, аби з них вичитати, яке вражіння викличе ця відомість. А відомість була дуже інтересна, бо вже від сімдесяти літ в державі не умирав ніякий пануючий і ніхто від сімдесяти літ такої відомости не чував. Вмирали діди, вмирали батьки, вмирали їх сини, ба, вмирали їх внуки, а він жив тай жив.

На лицях вояків не вичитав Борович ні найменшої турботи. Більше вражіння викликувало, коли їм подавав до відома, що переходять до запасу, або що котрогось дня дістануть десять декаґрамів більше комісняка.

— Прецінь раз — сказав фрайтер Стратійчук.

— Слава Тобі Господи — додав Гардабура.

— А який той новий — спитав цуґсфірер Лагодяк.

— Богато вам щось з того прийде, як будете знати який він. Або ви будете з ним в сусідстві господарювати — сказав фрайтер Стратійчук.

Так прощали в закопах старого і витали нового володаря.

— Скажіть мені, пане поручнику, хто властиво все те робить, що наші люди такі стали — спитав вечером Колодницький.

— А хтож інший, як не чехи — відповів Борович.

— Але чи це для нас добре чи зле? — спитав молоденький Колодницький.

— Певно, що добре. Люди раз побачили дійсну правду, а пізнання правди може тільки вийти на користь. Вони ще не тільки побачуть. Нехай війна трохи довше потреває. Наш загал винесе з неї великий досвід і науку. Хоч війна коштує нас дуже богато жертв, але це не пропаде безслідно.

— Коби тільки ваші політики чогось на тій війні навчилися — сказав хорунжий Хмара.

— Це вже просто виключене! Це неможливе! — закінчив Борович і всі розійшлися по закопах.



↑ Ярина додана до мяса.

↑ Карло перший і останній.



——————





ЦУКОР

Зима з 1916-го на 1917-ий рік була дуже люта. Особливо допекла вона воякам в другій половині січня і першій половині лютня. Через чотири тижні майже без перерви держав твердий мороз, що доходив до тридцятишести ступнів Цельзія. Вояки не стояли довше на стійках як пів години. Кожний старався не виставляти з землянки навіть свого носа. Колиж хто і виходив, то обгортався в коц, бо старий і ріденький військовй плащ рішучо не вистарчав. З димарів землянок цілими днями і ночами садив дим білими клубами, що сріблилися в соняшних лучах. Вони давали знаменитий приціл для ворожої артилєрії. Щодня падали ґранати побіч землянок, та і цим разом вояцтво мало щастя. Ґранати майже не вибухали. Зрештою їх падало дуже небагато. Були відомості, що ворогові брак муніції, що вистріляв її в літі в часі офензиви. На диво ні одна ґраната не поцілила в жадну землянку. Не знать чому вояцтво назвало ворожі ґранати „дурними кирилами“. Як тільки стрільно засвистіло у повітрю, говорили вояки:

— Тю, тю! Вже летить дурний кирило!

Від часу до часу перепадував сніг. Він був такий густий, що в однім менті засипував закопи, злучні рови. Великим валом укладався на гребені бойниці і нищив достріл. Вояки без перестанку змітували його віничками з гребеня. Дуже важка була робота, коли приходилося викидати сніг із закопів і злучних ровів. Він падав в часі морозу і був сипкий, так що вояк не вспів ще його викинути, як вже сніг розсипався з маленької полевої лопатки.

— Тими полевими лопатками кидати сніг, то якраз так, як діравим ведром воду носити — говорили бувало вояки.

Вони тяжко працювали, а сніг наново засипував закопи.

В спокійних хвилях, коли через цілий день і цілу ніч не падав ні один стріл, коли від ворожої сторони не могла надлетіти ні найменша комашка, тоді часами почали появлятися в закопах висші команданти. Скоренько бігли вони по закопах.

— Тільки швидше, бо за пів години мушу бути в команді — підганяв високий гість.

Голов поза закопи не виставляли і не призволювали, аби це робили вояки.

— Як наші команданти є в закопах, тоді не вільно і пальця виставити поза рів, а як тільки вернуть да своєї команди, зараз пишуть накази, що вояки декуються, що немають відваги і таке інше — говорив фрайтер Стратійчук.

— Овва, хтось собі этого щось робить, що вони там пишуть. Тепер того навіть ніхто не слухає. То не так як за мирних часів — говорив Лагодяк. Йому також вже навтямилася та трусливість вищих командантів.

Якраз появився в закопах дванадцятої сотні поручника Банаха-Прислопського ґенерал Надь. Прислопський ішов перед ним, водив по закопах і вияснював. Від часу до часу він ставав на ступені закопа, виставляв голову в передпілля і хотів дещо сказати і показати.

— Ах, це тепер злишне — говорив Надь. — Я прийшов, аби тільки оглянути закопи в їх нутрі. Не показуйтеся, пане поручнику. Не вільно без потреби провокувати ворога — говорив ґенерал Надь.

— Але, пане ґенерале! Ворог тут ніколи не бє. Зрештою його позиції в тім місці дуже далеко і нас ніхто навіть не може доглянути — сказав Прислопський.

— Дуже не люблю жадних дискусій. Я сказав. Наказ є наказом — терпко відповів ґенерал.

Нараз десь вгорі засвистіло гарматне стрільно і ґенерал скулився, аж майже присів на землі.

— Пане ґенерале! Це стріляє власна артилєрія — зауважив Прислопський.

— Пощо вони стріляють і непотрібно провокують. Ходім скорше, бо вже пізно. Я мушу бути зараз в команді дивізії — принаглював пополотнілий ґенерал.

Якраз виходив він ізза траверзи, та раптовно відступився, показав поручникові Банахові-Прислопському палицею на вершок траверзи і закричав:

— Пане поручнику! Був виразний наказ від дивізії, аби всі гарматні набої, що не вибухнули, негайно розсаджувати. Вони дуже небезпечні. А у вас на самім вершку траверзи лежить собі преспокійно ворожа ґраната. І то певно вже Бог-зна від коли; а ви не казали дотепер її розсадити. Цілком природно мусять бути у нас непотрібні втрати. Це просто каригідне.

Палиця ґенерала тряслася або від страху або від злости. Бо дуже злісний був.

— Пане ґенерале, голошу слухняно, що це не ґраната, а порожна фляшка від мінеральної води — зголосив поручник Банах-Прислопський.

Фляшка лежала денцем до ґенерала. Її навіть не присипав сніг. Можна було зараз пізнати, що це проста фляшка, а не ґраната.

— Ах, так це справді фляшка. А я думав, що це ґраната. Дуже не дописує мені мій зір. Треба буде змінити мої скла — відповів ґенерал і швидко побіг до четвертої сотні, що була зараз сусідна.

Вояцтво взагалі не любило в закопах висших командантів. Вони робили тільки богато галасу, кричали ганьбили без жадної причини і спричинювали замішання. Тому вояцтво тільки чекало, аби такий командант забрався як найскорше, а коли треба було, то часами навіть „викурювали“ його із закопів.

Вояки четвертої сотні вже були добре приготовилися на заповіджений прихід ґенерала Надя, котрого всі спеціяльно „любили“. Проміж вояками все було докладно умовлене. Кожний знав, як має витати високого гостя, аби він як найскорше вибрався.

Коли тільки ґенерал станув на відтинку сотні і Борович зложив приписаний звіт, нараз таки недалеко між закопами і дротяними засіками загриміла одна експльозія по другій. Греміло, як підчас ворожого наступу.

— Поручник Банах-Прислопський говорив, що це стріляє власна артилєрія, а тут перед нами на яких двадцять кроків падуть ворожі ґранати. Це найкраще свідчить, як панове визнаєтеся в ситуації. Прошу це записати. Треба буде в найблищім наказі про це щось сказати — кричав ґенерал до адютанта. — Але панове! Цеж вже дуже пізно. Вже добігає одинадцята година. Точно о одинадцятій мушу бути в команді дивізії. Де тут найблищий злучний рів?

А близенькі експльозії повторювалися без перерви.

Злучний рів найшовся таки зараз під рукою і ґенерал швидко покинув закопи четвертої сотні. Мав ще іти дальше, але волів податися до своєї команди.

Хоробре вояцтво четвертої сотні „викурило“ ґенерала Надя зі своїх закопів. Цеж не била ворожа артилєрія. Це „ляндштурмісці“ взяли на відвагу. Вони поховалися за найблищими траверзами і сердечно кидали в передпілля ручні ґранати та страшили свого ґенерала.

— Видиш, який мені відважний той наш ґенерал. А як літом по тім страшнім барабаннім вогні приїхав до нас німецький ґенерал, сам принц баварський, то він в густім гарматнім вогні не боявся виглядати перед рови — говорив Кониш.

— Навіть оком не кліпнув — додав Чинило.

— І з такого високо роду, а такий був відважний. А такий старенький. Кажуть, що має вже щось понад сімдесять літ — додав Лагодяк.

— Кажуть, що німецький цісар так раз сказав до нашого: „Дай ти моїм ґенералам свою ляндштурму, але без твоїх ґенералів, то я цілий світ завоюю. Так кажуть, любить німець нашу ляндштурму. Каже, що то найліпше військо, а наших ґенералів не хоче. Тай не дивниця — закінчив фрайтер Стратійчук.

Зима далася таки добре в знаки. Так допекла воякам в закопах, що вони цим разом хотіли як найшвидше вийти до запасної позиції. Замножилася була страшна насікома, можна було пригорщами згортати. Хотіли вже раз піти до купальні обмити грішне тіло, позбутися бруду і нужди, що їх немилосердно гризла. Хотіли вже раз мати правдиву воду із студні, бо тут в закопах набирали до їдунок і котелків снігу, розгрівали його над вогнем і пили ту воду або варили на ній каву.

Дуже врадувалося вояцтво, як вкінці прийшов той час, що воно відійшло до запасу. Там вони вже із землянок не виходили, хіба тоді, коли мусіли. Цілий час сиділи при вогні і грілися. Робіт не було майже ніяких. Копати нових позицій не було можна, бо земля замерзла більш чим на метер. Доносити муніції також не було треба, бо її було доволі в закопах. Перший раз вояцтво в запасі добре відпочивало. Вилежувалося, висиплялося коло ватри так, як пан Біг приказав. По господарськи.

Якось раз зайшов до Боровича фельдфебель Крамер.

— Пане поручнику. Люди нарікають, що дістають замало цукру. Кажуть, що пайки щораз менші. Вони жаліються, що їх хтось обкрадає і в першу чергу обвинувачують мене.

— Чи весь цукор розділюється проміж людей, чи може маєте підозріння, що хтось частину забирає собі? — спитав Борович.

— Рішучо ні. Цеж просто неможливе. При кожнім побиранню харчів аж до їх розділу між вояків є двох відпоручників від вояцтва. Вони дуже строго все провірюють. Про змову не може бути також мови, бо що дня їдуть інші вояки як відпоручники — говорив Крамер.

— А чи цукру дійсно замало? — спитав Борович.

— Так рішучо замало. І не можна знати, де і хто його підбирає — відповів Крамер.

— Накажіть збірку цілої сотні. Всі вояки мають станути в однім ряді — наказав Борович.

По хвилині в ліску, де була запасна позиція, стояло двісті люда в однім довжезнім ряді. Борович вийшов. Хорунжий Колодницький здав звіт. Борович обійшов фронт, потім станув по середині напроти сотні і наказав:

— Всі мають зняти рукавиці.

Вояки здивувалися, бо ще такого дивного наказу не було. Але ріжні дивацтва траплялися на тій війні, а ще в тім війську. Вони познимали рукавиці.

Тоді Борович схилився, зробив зі снігу доволі велику кулю і сказав:

— Панове „ляндштурмісці“! Слухайте, що вам буду казати. Ось бачите цю кулю сі снігу. Я її дам на правому крилі цуґсфірерові Лагодякові. Він її подержить в руці одну хвилину і передасть свому сусідові, той знову потримає хвилину в руках і знову подасть свому сусідові і так дальше кожний буде робити аж куля дійде до лівого крила! Маєте пане цуґсфірер.

Вояки виконали цей дивний наказ. Куля зі снігу помаленьки переходила з рук до рук і посувалася з правого до лівого крила. Вона помало топилася в теплих вояцьких долонях і чим дальше посувалася, тим була менша. Коли вкінці опинилася в руках послідного вояка, була вже дуже малесенька. Тоді взяв Борович кулю зі снігу до своїх рук, станув перед сотнею, показав її своїм воякам і сказав до них таке мудре слово:

— Панове „ляндштурмісці“! Ви жалуєтеся, що дістаєте за малу пайку цукру і кидаєте підозріння, що зі сотні хтось вас кривдить. Так воно не є. Ваші власні відпоручники провірюють щодня харчі. Бачуть все те, що видають для вас. Просто неможливе, аби щось пропало в сотні. Ви бачили, яка велика була ця куля зі снігу і як вона топилася і маліла, коли переходила з рук до рук. В кожній руці трохи стопилося і коли вона прийшла до послідного вояка, то стала оттака малесенька. Так само є і з вашим цукром. Пан цуґсфірер Лагодяк то є так, начеб найвисша команда армії, а той вояк на лівім крилі, це наша сотня. Між сотнею і найвисшою командою є ще безліч ріжних команд і установ, через які мусить переходити ваша порція цукру. З найвисшої команди іде до команди армейської ґрупи, потім до команди армії, потім до команди корпуса і так дальше аж до сотні. Всюди та пайка цукру трохи топиться, а коли дійде до ваших рук, то стопиться до такої дробини, як ви її дістаєте. Чи ви тепер вже все зрозуміли? — спитав Борович.

— Зрозуміли! — відповіли вояки.

— Як зрозуміли, то не обвинувачуйте нікого в сотні, що краде ваш цукор. Ніхто не краде. Цукор топиться по дорозі.

Вояки розходилися.

— От втяв штуку наш Борович — говорив Іван Гардабура.

— Значить, що всюди крадуть, але він того не міг так виразно сказати — додав фрайтер Стратійчук.

— Від тепер не можна вже говорити, що крадуть, тільки, що по дорозі топиться — додав хтось інший.

— Отжеж то все так топиться. І хліб, і цукор, і мясо, і цвібак, тільки муніція не хоче топитися — сказав ще інший.

— Цікаво булоби знати, чи і ґенеральські пайки так топляться? — спитав фрайтер Стратійчук.

— Пан фрайтер занадто цікаві. То не добре, бо швидко постарієтеся. А ви ще парубок — жартував чура Орищук.

Весело розходилося вояцтво по землянках. Кидалися кулями зі снігу, штовхали один одного і валили в сніжні заспи.

Хоч богатьом вже і пятий хрестик був за плечима, одначе бавилися як маленькі діти.





ГРІЗНА НЕБЕЗПЕКА

I

Минула гостра зима. Запахло весною. Але цього року вона якось не хотіла приходити. Хоч вже пізно було, не пригрівало тепленьке сонце. Не мали до чого вигріватися вояки. Сніг не хотів топитися. Зимний північний вітер переганяв по небесах порозривані темні хмари, а вони сипали по землі то снігом, то дрібними білими крупами. Не справдилося пророцтво старих вояків. Вони говорили, що по гострій зимі наступає ранна і тепла весна. Не справдилося, як богато воєнних пророцтв.

Вже була пізна година вечером. Запищав телєфон і Боровича завізвали, аби негайно явився в полковій команді.

Дорога була дуже болотниста, а до команди полка було якого півтора кільометра. По дорозі натрапив він на інших сотенних командантів, що чалапкали по розмоклій і розмішеній глині. Їх всіх також завізвано до полкової команди. Ішов і новий курінний командант, майор Манцоні, італієць з роду.

— Щось дуже важного і наглого мають нам сказати — говорив Манцоні.

— Я не догадуєтеся, що? — спитав Др. Фішер.

— Не маю найменшого поняття — відповів перший.

Всі зібралися в адютантурі, куди по хвилині увійшов командант полка. Він поздоровив всіх і почав говорити:

— Нині перед вечером прийшла з команди дивізії дуже тайна відомість, що в Росії вибухла революція. Там збунтувалися ґвардейські полки і зложили царя Миколу II-го з престола. Нема ще відомостей, чи і кого окликано царем, але кажуть, що Росія переміниться в республику. Як воно там буде, це наразі для нас рівнодушне. Головне те, що революція може бути заразлива. Тому, панове, мусите пильно глядіти, аби рішучо не було ніякого контакту між нашими вояками і тими з другого боку. Це моглоби викликати дуже немилу пропаґанду. Дальше прошу рішучо ні з вояками ні зі старшинами не говорити про це, що тепер діється в Росії. Вони про це не сміють нічого знати. Команда зарядила дуже строгу цензуру листів, а кромі цього не допустить до закопів ніяких часописів. Прошу добре допильнувати, аби ця відомість не розходилася проміж людьми, а коли почуєте, що вони щось про те говорять, прошу чутки в зародку здавити. Про найменші сплетні прошу негайно повідомити команду полка. Більше не маю панам нічого сказати.

Як завсіди так і тепер, по тій офіціяльній частині почалася звичайна, товариська розмова. Полковник був дуже товариський, гарний командант і охотно заходив зі старшинами в балачки.

— Вже нераз приходили алярмуючі відомості про революцію в Росії, а навіть про бої між частинами російської армії і завсіди виявилося, що це була чиста видумка. Може і тепер так буде — сказав поручник Банах-Прислопський.

— Ні, мій любий. Цим разом відомість зовсім певна і офіціяльно стверджена. Інструкції прийшли мабуть з Відня або Бадену — відповів полковник.

— Яка ціль, аби все те закривати перед нашими вояками. Як вони не довідаються нині або завтра, то певно довідаються правди день швидше чи пізніше. Як вояцтво побачить, що ми перед ним закривали дійсний стан справи, тоді взагалі не буде мати до нас ніякого довіря — говорив Банах-Прислопський.

— Такий наказ згори і ми мусимо його виповняти — відповів полковник.

— Пане полковнику, а я бю об заклад, що наше вояцтво вже про все добре знає. Я ще й заложуся, що вони знали про все далеко швидше, чим команда полку — сказав сотник Др. Фішер.

— Цеж немислиме. Хтож мігби їм про те донести — говорив полковник.

— Вже є такі пташини, що заносять до них відомості і то відомості певні і правдиві. Абож зрештою, наше вояцтво таке темне, аби не могло знати, що діється в світі. Цеж дозрілі люди; будь-що-будь з високою вродженою інтеліґенцією. Я ще нині вечером, як тільки верну до сотні, зачну з моїми вояками розмову про відносини на фронті, потім перейду на відносини в Росії і коли побачу, що вони про революцію вже знають, тоді зателєфоную до команди полка: „Муніції доволі, доповнення не треба“. Колиж люди про ніщо не знають, тоді зателєфоную, що муніції замало і прошу о її доповнення.

— Всі панове сотенні команданти увійдуть в розмови зі своїми людьми і ще нині зателєфонують до команди полка так само, як це сказав сотник Др. Фішер.

— Бачиш, Борович. Вже наші висші команди починають тремтіти. Вони бояться, аби наше вояцтво не пішло слідом російських солдатів. Нічого їм не поможе. Коли не завтра, то за місяць, за рік, або за два буде те саме у нас — говорив сотник Др. Фішер.

Борович пішов до своєї землянки і казав закликати цуґсфірера Лагодяка, фрайтра Стратійчука, Івана Гардабуру і ще декількох вояків. Чура Боровича сидів на своїй лежанці, сербав з їдунки чорну каву, закусував цвібаком і цямкав на цілу землянку.

Вояцтво зійшлося і виповнило невелику землянку. Борович покликав ще хорунжого Колодницького і наказав йому, аби без перестанку сидів при телєфоні, держав слухавку коло вуха і без перестанку підслухував, які звіти про запаси муніції будуть посилати до команди полка всі сотні і аби йому про це дав знати.

— Дійшло до мого відома, що люди знов нарікають на те, що дістають замало цукру, що хтось в сотні їх обкрадає. Я вас тут закликав, аби вам пригадати, що в сотні вам рішучо кривда не діється. Ви врешті це самі добре знаєте, але я хочу, аби ви поучили про те все вояцтво — говорив Борович.

— Пане поручнику, голошу слухняно, що тепер вже ніхто в сотні не жалується, хоч порції щораз менші — сказав цуґсфірер Лагодяк.

— Ви переді мною нічого не закривайте. Я маю дуже добрі відомості про все. Переді мною нічого не затаїться — говорив дальше Борович.

— Алеж, пане поручнику, це все неправда — запевнював фрайтер Стратійчук.

Від того почалася розмова, а потім перейшла на відносини в закопах, на службу в передпіллю. Тут сказав Борович:

— Тепер такі темні ночі, та ще до того слітні. На два кроки нічого не видно. Чи не булоб добре скріпити стійки перед дротяними засіками?

— Пане поручнику, їх тепер можна всіх стягнути до закопів. Ніяка стійка непотрібна. Де тепер москалі схочуть наступати. Вони мають у себе досить свого власного клопоту — сказав Стратійчук.

— Який клопіт? — запитав Борович.

— Якто? То пан поручник не знають ще нічого? Таж про це говорить кожний вояк. В Росії революція. Скинули царя. Там тепер буде республика — вияснював фрайтер Стратійчук.

— Ет, що ви дурниці говорите. Я був тепер в команді полка і там нічого не знають. Булиби хіба мені щось сказали — говорив Борович.

— Таж ми всі про це вже від самого ранку говоримо і тільки не знали, чи маємо про все сказати пану поручникові, чи ні — зауважив цуґсфірер Лагодяк.

— То дивне! Звідки ви про те все довідуєтеся? — питав дальше Борович.

— Один одному говорить, а хто перший таке приніс, цього ніхто не знає — сказав фрайтер Стратійчук.

— Ну, а якби навіть була правда, то що ви на те все кажете? — питав дальше Борович.

— Добре зробили московські солдати. Так йому й треба було. Тепер вже певно буде мир, бо не буде царя, що хотів війни — відповів фрайтер Стратійчук.

— Говоріть що хочете, але я в це не вірю. Чи ми маємо досить муніції, бо я мушу зараз здати звіт до полкової команди — спитав Борович, хоч сам добре знав, що муніції є доволі і що не тих людей, тільки фельдфебля Крамера треба про це питати.

— Є досить. Вистарчить для нас — знехотя сказав цуґсфірер Лагодяк.

— Так я більше не маю що з вами говорити. А своїм товаришам скажіть, що в сотні ніхто їм цукру не краде — закінчив Борович і вояки розійшлися.

Поручник Борович пішов зараз до телєфону і викликав команду полку.

— Слухай, Камінський, подаю до відома полкової команди, що в четвертій сотні муніції доволі, доповнення не треба.

— Не може бути? Це дивне! — сказав полковий адютант, четар Камінський.

Пізно ніччю прийшов до Боровича хорунжий Колодницький і сказав:

— Пане поручнику, всі сотенні команди нашого полку зголошували, що муніції доволі і доповнення не треба і що такі звіти могли переслати ще рано.

Значить, що все вояцтво ще рано знало про російську революцію. Знало далеко ранше, як всі старшини, знало далеко скорше, як всі висші і низші команди. Якою дорогою дійшла та відомість, про це зараз довідаємося.

II

Фронт просто занімів. Ані з одної ані з другої сторони не падав ні один стріл. По обох позиціях вояки ходили зовсім безпечно, як в часі мира. В день вилазили із закопів, прокидували в передпіллю нестоплені звали снігу, виходили навіть перед дротяні засіки. Ніхто нікому цього не боронив. Ніхто до себе не стріляв. Тут запанувала беззглядна тиша.

До закопів почали показуватися ріжні старшини ґенерального штабу. По полю лежав ще сніг грубою верствою. Вони для безпеки убиралися в білі полотняні плащі з капузами.

— Диви, диви, які тепер відважні. Їх дотепер тут ніхто не бачив — посмішковувався Іван Гардабура.

— Що мені за відвага. До закопів ідуть в білих плащах. Ми ще такого дива не бачили. Варта це сфотоґрафувати — сміявся фрайтер Стратійчук.

А кожний старшина ґенерального штабу мусів сказати якесь мудре слово. Треба було виявити свої спосібности.

— Ті бестії там так безпечно ходять. Вони показують цілу свою стать. Це просто безличність — говорив один.

— Не допускати, аби наш скот (фігер) братався з ними, або взагалі в якийнебудь спосіб входив з ними в контакт — сказав другий.

Знов приходили старшини ґенерального штабу і знов далекозорами приглядалися ворожим позиціям.

— Чого вони там шукають? — питався хтось з вояцтва.

— Може хочуть робити наступ? — відповів другий.

— Вже вони встружуть якусь дуже мудру штуку — додав Гардабура.

На мудру штуку не треба було довго чекати.

— Пііі, пі-пі, піііі — запищав телєфон.

— Пане поручнику — говорив в нім полковий адютант — висші команди мають зовсім певні відомості, що на позиціях проти нашого полка стоїть польський лєґіон і що він хоче перейти до нас. Аби їх заохотити до того кроку, придумала дивізійна команда ось що: нині пополудні прийде на ваш відтинок військова оркестра. Ви маєте для неї вишукати в закопах відповідне місце. Вона буде грати польські краковяки, „Єще Польска нє зґінела“ і інші польські пісні. Вояки дістануть біло-амарантові прапори і будуть ними вимахувати над закопами. Команда дивізії каже, що російсько-польський лєґіон буде думати, що по тій стороні стоять наші польські лєґіони і зараз перейде на нашу сторону.

— Слухай, Камінський, якраз вчера бачили мої люди тут в закопах старшин ґенерального штабу, поприбираних для відваги в білі плащі. Нас всіх врадувала та страшна хоробрість наших ґенеральштаблєрів. Тільки бідне вояцтво трівожилося одним, що ті панове далекозорами дуже приглядалися ворожим позиціям. Вояки сказали, що старшини ґенерального штабу певно придумають якусь мудру штуку. От і придумали. В якімсь гумористичнім німецькім часописі бачив я раз образки, як лапати в лісі живого медведя. Тепер мимоволі згадав я ті образки. Але то було трактоване гумористично, а це робиться зовсім поважно. Зрештою, про мене. Місце для оркестри вже маю. Воно дуже добре. Зараз коло самої лятрини. Як москалі пустять пару ґранатів, то ті по нашій стороні не будуть потребувати далеко нести свою симфонічну відвагу. Раджу, аби при тім був також наш командант дивізії з цілим своїм штабом. Це піднесе торжественний настрій. Але що бачу. Наша команда дивізії має свою оркестру. Це новина — говорив Борович.

— Ви, пане поручнику, маєте завсіди якісь свої терпкі уваги. Є такий наказ і його треба виповнити. Звертаю увагу, що нашу розмову слухають всі телєфоністи від сотенних почавши, а на дивізійнім кінчаючи — відповідав Камінський.

— Алеж все виповню дуже радо. Тільки я ще хотів додати свою пораду. Так для піднесення того свята і аби цей мудрий плян найкраще удався.

Вже було добре зполудня, як до поручника Боровича зголосився грубезний фельдвебель, що привів зі собою членів оркестри. Післанці принесли від полкової команди біло-амарантові прапори на високих жердках. Оркестру уставлено в такім місці, аби не була близько землянок. Прапори роздано по цілій сотні. Воякам, що не були в службі, наказано вийти далеко поза закопи, аби не наражувати їх на несподіванки.

— Чи буде також пан ґенерал? — спитав Борович.

— Ні, пана ґенерала не буде. Він сильно занятий — відповів в телєфоні Камінський.

— І нікого з команди дивізії не буде? — питав дальше Борович.

— Ні, не буде — відповів Камінський — казали, аби зачинати без них.

— Я вже все розумію. На наслідки цеї мудрої штуки, мабуть, не довго треба буде ждати. Панове не хочуть бути при тім — відповів Борович і кинув слухавкою на стіл.

Музиканти уставилися. Фельдвебель дав знак і в повітрю понеслися веселі звуки підскочного краковяка. Рівночасно піднеслися біло-амарантові прапори і замаяли над закопами. Оркестра грала вже доволі довго. Прапори повівали без перестанку. Телєфон був постійно в руху. Команди без перерви допитувалися:

— Як реаґують на демонстрацію солдати?

— Тільки трохи терпеливости. На реакцію не треба буде довго чекати. Успіх буде повний — відповідав Борович.

По краковяках заграла оркестра інші польські пісні.

Нараз зашуміло щось зі всіх сторін і недалеко від оркестри загреміли здорові вибухи. Це московська артилєрія відповіла на демонстрацію команди дивізії.

— Гальо, Камінський. Вже реаґують. Слухай тільки ліпше. Вони також грають, але там інша якась оркестра — говорив до телєфона Борович.

Ґранати експльодували одна по одній. В повітрю появилися малесенькі білі хмаринки. То тріскали у воздусі ворожі шрапнелі.

Члени оркестри не чекали на кінець демонстрації, але покидали свої інструменти і повтікали із закопів.

— Гальо! Команда полку? Можу вже зголосити повний успіх мудрої штуки. Маю одного убитого, фрайтра Цмоця, і до тепер трьох важко ранених. Навіть при густім барабаннім вогні з 13-го червня цього року не було в моїй сотні стільки втрат — лютився Борович.

— Пощож люди стояли в закопах? — питав полковий адютант.

— Деж має вояк в часі війни стояти? Може коло команди дивізії? Зрештою був приказ, аби вояки вимахували в закопах прапорами. Був спокій на фронті. Пощо було викликувати вовка з ліса. Панове команданти добре пронюхали небезпеку і ніхто з ініціяторів навіть носа не показав на відтинку. Завтра, коли успокоїться, певно знов прийдуть сюди ті відважні панове в білих плащах і будуть видумувати якусь нову штуку — кричав до телєфонічної слухавки лютий Борович.

В ночі перебіг з тої сторони якийсь молодий солдатик-жидок. Ніхто не міг навіть додумуватися, яку йому дано місію. Бородич вспів від нього тільки допитатися, що напроти полка, ані взагалі в околиці не було і нема жадного польського лєґіону. Напроти відтинку полка стояв якийсь піхотний полк з глибокої Росії. В нім був тільки один поляк і той служив при команді. Йому було там так добре, що навіть не думав перебігати на другу сторону.

Мудра штука удалася вповні.

III

Знов фронт занімів. Знов почали вештатися по закопах старшини з численними відзнаками хоробрости на грудях і з шапками обліпленими ріжними металевими значками.

— Цікавий я, що вони нового придумають — говорив фрайтер Стратійчук.

— Може тепер скажуть для відміни грати козачка або гопака. Тожтоби ви собі, пане фрайтер, скочили, скочили — відповів чура Степан Орищук.

— Так не піде. Треба щось нового. Другий раз музика не пасує — говорив Іван Гардабура.

— Добре вам жартувати! Бідний Цмоць лишив жінку і пятеро дітей. Так пішов зі світа ні за що ні про що. Тому, що їм захотілося грати — говорив фрайтер Стратійчук.

— Піііі, пі-пі, піііі — запищав телєфон.

— Пане поручнику, до вас іде післанець. Він несе відозву до російських солдатів. Вона виписана на твердім картоні. Ніччю має вийти з передпілля стежа. Вона має зі собою взяти жердку, піти в передпілля як найдальше, там забити жердку і на ній повісити ту відозву — телєфонував Камінський.

— Я можу післати стежу аж до самих ворожих дротяних засіків і казати на засіках повісити відозву, а з нею ще може кого. Солдати тепер зовсім не бережуть засіків — відповів Борович.

— Робіть, як уважаєте — відповів Камінський і перервав розмову.

— Вечером зібралися в землянці Боровича всі старшини четвертої сотні. Прийшов також командант першої сотні сотник Др. Фішер.

— Я дуже цікавий на те, що наші висші команданти напишуть до російських солдатів — говорив Борович.

— Я на це зовсім не цікавий. Можна вже згори знати, що там буде. Нічого путнього. Це буде вершком їх розуму і вершком їх мудрости. А ми їх розум і мудрість аж надто добре знаємо. Я більше цікавий на те, що відповідять їм вояки з того боку. Це для мене дуже інтересне — говорив сотник, Др. Фішер.

До землянки увійшов післанець від полкової команди і передав Боровичеві великий аркуш звиненого в рульон білого картону. Борович розвинув його і читав:

„Товариші Вояки!

„В хвилину, коли ви томитеся тут в стрілецьких ровах, коли своєю кровю зрошуєте рідну вашу землицю, коли стелите свої буйні голови, там в запіллі ваші ґенерали і високі чиновники допустилися страшної і подлої зради.

„Вони позбавили прадідного престола вашого улюбленого пануючого, вашого найдорозшого батька, вашого Богом вам даного царя, Його Величество Миколу II-го. Зроблено це за те, що він хотів для вас добра, що хотів мира, що хотів, аби ви всі здорові і дужі повернули на свою родину.

„І тепер ті зрадники престола, зрадники вітчини хочуть вам приказувати, хочуть вас провадити в кровавий бій проти нас — таких самих вояків, як і ви.

„Товариші Солдати! Не пора давати водитися якимсь проклятим зрадникам, приблудам і пройдисвітам. Кидайте громадно оружжя, переходіть до нас і закінчім вже раз ту непотрібну, прокляту війну.

„Хай між нами запанує любов і братерство!

„Хай в нашій і вашій країні зацарює мир!“





Відозва була написана по російськи. Борович, як умів, переклав її на німецьке.

— Отже браво! — крикнув сотник Др. Фішер. — Зачинається кореспонденція. Між нашою командою дивізії і простими солдатами з того боку. Що за демократичний жест. Знаєш Борович, що війна зачинає бути дуже комічна. Дай мені знати, коли буде відповідь. Я прийду її послухати.

— Не тільки вам, пане сотнику, але всім нашим сотенним командантам з полку подам це до відома, аби прийшли читати, що відпише та друга сторона — сказав на прощання Борович.

Сотник Др. Фішер відійшов. Це був вже старший, поважний старшина загального ополчення. Він мав до шістьдесятки літ, але з початком війни добровільно зголосився до фронту і не покидав його до тої хвилини. Він був укінченим правником і правним дорадником якоїсь великої фінансової інституції у Відні. Визначався свобідним гумором, великим обсерваційним талантом і бистрим умом.

Фрайтер Стратійчук і ще двох вояків забрали ручні ґранати, жердку, шнурок і відозву і зникли в передпіллю.

На другий день далеко, ген аж перед ворожими дротяними засіками, вигойдувався на високій жердці великий аркуш білого паперу.

Це був лист писаний через команду дивізії до солдатів російського фронта.

Знов приходили до закопів в білих плащах старшини ґенерального штабу. Знов гляділи далекозорами в передпілля. Вони слідили, чи виповнено наказ як слід.

IV

На відповідь треба було доволі довго чекати. Приписи поступовання в таких випадках були вже давно між вояками обох ліній устійнені. Наче виписані в цивільній або карній процедурі. Вояки обох ворожих ліній вже давно зі собою в цей спосіб переписувалися.

Поступовання було зовсім просте. Першої ночі вояки виносили в запілля картку і вивішували її на жердці. Щойно другого дня могла противна сторона ту картку побачити і другої ночі висилала в передпілля свою стежу, аби вона цю картку забрала. Зараз таки тої самої ночі укладено відповідь, нова стежа відходила в передпілля, старалася підійти найблизше до дротяних засіків другої сторони і там на високій жердці вивішувала відповідь на письмі. Другого дня вояки в закопах мали нагоду побачити, що відповідь вже наспіла і найблизшої ночі стежа забирала її. Так на одноразову виміну тих дипльоматичних нот між вояками обох ворожих ліній треба було два, а часами три дні. Коли противник не прислав відповіли зараз, але щойно на другу ніч, тоді час виміни продовжувався о одну добу.

Здається, що в цей спосіб вояки швидше довідалися про революцію в Росії, як всі висші команди.

Ранком другого дня по висланні письма до солдатів, стійки зауважили, що на яких двіста кроків перед власними дротяними засіками гойдався на жердці великий лист білого паперу. Це був знак, що в ночі прийшла так нетерпеливо вичікувана відповідь.

— Піііі, пі-пі, піііі — пищав телєфон.

— Пане поручнику, чи є вже яка відповідь з тої сторони? — питав полковий адютант.

— Вже є в передпіллю. Скоро тільки западе ніч, вишлю по неї стежу відповів Борович.

— Але прошу не давати нікому читати і негайно в запечатаній коверті через осібного післанця вислати до полкової команди.

Ще не запала була ніч, а вже до землянки Боровича почали сходитися команданти фронтових сотень. Кожний був цікавий, яку відповідь дадуть прості російські солдати високій команді дивізії.

Жидок, капраль Йойна Берковіч, дамський кравець з Будапешту, що був тепер надворним кравцем Боровича, добровільно зголосився піти зі стежою по відповідь.

— Пане поручнику, я вже стільки разів ходив зі стежою, вже навіть мене трафив в таке паскудне місце — нехай його шляґ трафить. Позвольте мені і тепер піти.

Вислано капраля Берковіча і ще двох вояків зоружених в ручні ґранати і старшинські револьвери. Стежа поринула в пітьму.

— Піііі, пі-пі, піііі — пищав що хвилини телєфонічний апарат.

— Чи вже стежа вийшла? Чому ще не вийшла? Як можна бути таким тяжким? Чи вже стежа вернула? Чому не вернула? Ах, якіж ті люди повільні! — що хвилини денервувався хтось з висших команд в телєфонічнім апараті.

А в землянці зібралися вже всі сотенні команданти. Прийшов і Др. Фішер. Аби скоро проминув час, він приніс зі собою фляшку „аєрконяку“, яку тогож дня дістав з Відня. Сам нічого не пив, але був добрий товариш і розділив між других.

Час минав дуже швидко. Вони навіть не оглянулися, як вже доволі пізно до землянки влетів задиханий і розрадуваний капраль Берковіч:

— Пане поручнику, голошу слухняно, що приношу відповідь від москаля; але цімес відповідь. Варто було ходити. За це належиться мені золота медаля хоробрости — сказав Берковіч і цмокнув устами.

— То ви Берковіч вже її читали? — спитав Борович.

— Певно, що читав. Яж її перший взяв, то мав право перший прочитати. На те я зголосився на команданта стежі, аби першим прочитати. Але читайте самі. Файна відповідь. Варто було іти — говорив Берковіч. Його очі злобно сміялися.

Борович розгорнув папір. Всі старшини згуртувалися коло нього і пильно гляділи на листа:

Борович читав:

„Ти дурна ляндштурмо! Ти нам про нашого царя не говори. Він нам ні… (непарляментарне слово) не стоїть. От ліпше ти, дурна ляндштурмо, набери сама розуму, та зроби зі своїм царем, так як ми зробили з нашим. Долой з ним. А коли його скинете, тоді всі переходіть до нас. Аж тоді буде мир.

„У вас голод і нужда, а в нас всього доволі: і борошна і білого хліба і сала і сахару.

„А своїх ґенералів не слухайте. Ми своїх також не слухаємо, хоч наші мудріші були. Не такі дураки, як ваші.

„Ми з вами так довго не будемо миритися, як довго ви ще вірите в царів.

„Така вам наша відповідь, дурна ляндштурмо.

„Солдати такогото піхотного полка“.





Відповідь була писана великими буквами, невправною рукою. Зразу можна було бачити, що писав її не старшина, але хтось із вояків.

— То парадне, то прекрасне. Особливо ті слова „ти дурна ляндштурмо“. Це мені дуже подобається. Це просто досконале — сміявся Др. Фішер.

— Пііі, пі-пі, пііі — пищав телєфон.

— Ну і щож, вже вкінці припленталася ваша стежа? — питав полковий адютант.

— Слухай, Камінський! Вам дуже легко при зелених столиках, особливо при бріджу, скоро ходити на патрулі. Це війна. Це не площа вправ. Нехай хто з високих командантів вибереться раз на стежу, а тоді побачимо, як довго треба буде на нього чекати. Здається за дротяні засіки навіть носа не виставивби, або і зі закопів не виліз. Відповідь вже є. Якраз її читаємо і по прочитанню пішлю до вас — говорив Борович.

— Ах, милий Боже! Був виразний наказ, аби ніхто її не читав і аби сейчас вислати до полкової команди. Ніхто, ніколи не виконує жадного приказу як слід. Тут люди нетерпеливляться, а ви там собі спокійно читаєте. Прошу зараз вислати — лютився Камінський.

— Камінський! Сотник Др. Фішер хоче з тобою говорити. Я передаю йому слухавку — сказав Борович.

— Здоров був, Камінський. Ми якраз тут студіювали відповідь на вашого високого листа. Щось прегарного. Я ще так гарної річи в своїм життю не читав. Приготуй цілу команду на правдивий духовий пир. Дивує мене та велика щирість російського солдата. Зоружся на кілька хвилин терпеливости, бо дійсно варто прочитати — говорив злобний Др. Фішер.

Борович запечатав письмо до коверти і вислав через післанця до полкової команди. Але в межичасі майже всі старшини поробили собі на спомин відписи.

При дверях стояв ще капраль Берковіч.

— Чого ви ще чекаєте? — спитав Борович.

— Бо я ще не дістав наказу, аби відійти — відповів капраль.

— Гарного листа дістали ви всі ляндштурмісти від солдатів. Кажуть до вас „дурна ляндштурмо“ — сказав Борович.

— То не до нас. Ми до москалів нічого не писали і вони нам нічого не відповідали. Вони таке написали до того, хто до них писав, не до нас. То писане до висших команд. Ми прості вояки до того не признаємося — сміючися сказав капраль.

— Славно капраль! — крикнув Др. Фішер. — Ті слова не відносяться до вас, ані до нас, тільки до тих, що писали листа.

— Пане поручнику! Того першого листа ми майже всі читали. Фрайтер Стратійчук нам його показував. Бігме, аби я так своєї жінки не побачив, я такого листа не написавби. Я простий бідний жидок, але я стидавсяби щось таке в такий час посилати. Той лист не був вартий ліпшої відповіди — говорив капраль.

— Но, но, ви вже занадто розговорилися — сказав Борович. — Можете відійти.

Капраль відійшов, а старшини ще остали.

— Я ще мушу запитати Камінського, як команді припала до вподоби та відповідь — сказав Др. Фішер.

В якої пів години взяв телєфонічну слухавку і закликав:

— Слухай Камінський. Подобалася тобі відповідь з тої сторони?

— На такі питання не відповідаю — сказав Камінський і перервав розмову.

— Чого він так лютиться. Таж ми всі знаємо, що це не від нього вийшло, ані не від команди полку, тільки певно з команди дивізії — говорив на прощання сотник Др. Фішер.

Всі розійшлися.



* * *



На фронті знов запанував беззглядний спокій. Висше командування рішило вибрати з тих тихих сторін частину військ і вислати їх на італійський фронт, над Сочу.

Там над береги Сочи, на цей страшний фронт, на фронт, про який вояцтво створило страшні лєґенди, на той фронт поїхала стара „ляндштурма“.





ХТО ЩО МАЄ…

I

Урвалася Н-та італійська офензива на фронті над Сочею (Ізонцо). Устали могутні змагання. Затих страшений рев лявінового гарматного вогню, безпереривних вибухів ріжної величини і рода ґранатів, шрапнелів, мін, бомб і хто його знає ще чого. Замовк зловіщий шум великих італійських літаків „Капроні“, що мов стада бузьків дотепер щодня клекотіли своїми скорострілами над головами перетомлених і перебитих австрійських вояків.

Зовсім несподівано урвалася та офензива. Ще вчерашнього дня лягали покотом італійські хлопці, аби здобути велику гору Гермаду, що була ключем до Трієсту. Ще вчера не мало австрійське командування найменшої надії, аби вдержати цю гору і видало було наказ аби підготовити відворот аж — здається — по Дівачча, — відворот що мав оставити Італійцям вільну дорогу аж до Трієсту.

Та італійське командування поспішилося, цим разом трохи аж надто воно не визнавалося у відносинах, що запанували були по цей бік фронта. Воно втратило надію заняти Гермаду і раптовно застановило офензиву.

Урвалася офензива. Відітхнули бідні вояки по душних кавернах[1]. Розрадувалися лиця старшин приділених до командування цього фронта. На їх головного команданта спала велика ласка і честь. Дістав найвисше відзначення, про яке міг мріяти австрійський командант за побіду над ворогом або за „уміле ведення“ цілої акції. За ним посипляться відзначення на них. А це найголовніше для них з цілої війни. Не бувби італійський головний командант непотрібно поспішився з перерванням офензиви, булоби все пропало — і Гермада, і Трієст і відзначення. За незорієнтованість італійського команданта дістали нагороду австрійські старшини ґенерального штабу.

Бої за гору Сан Марко, що лежала на полудневий схід від Ґориції (Ґерц), були в часі тих послідних змагань дуже завзятущі. Італійські війська намагалися за всяку ціну відібрати її австрійцям і в цей спосіб опанувати долину Розенталь, а разом з нею рівнину, що простиралася ген далеко на схід аж по Трієст.

В однім місці їм удалося вдертися до перших закопів австрійської залоги. На невеличкому відтинку. І відси дивним дивом ніяка сила не могла їх викурити.

Витворилася цікава ситуація. Італійці заняли навіть частину одної каверни з одним входом до неї. Решту каверни з другими двома входами удержали австрійці в своїм посіданню. Австрійські вояки наскорі поставили з мішків, наповнених піском, стіну і відгородилися в каверні від свого ворога. Ні одна ні друга сторона не хотіла рушати цеї стіни. Каверна залишилася в посіданні обох сторін.

Зараз при середнім вході до каверни, що залишився був в австрійських руках, була могутня траверза[2]. Вояки закидали закіп коло траверзи великими мішками з піском, на гору накидали перепони з кільчастого дроту. І так з одної сторони траверзи були австрійські, а з другої сторони італійські вояки. Їх ділила траверза з глини, широка найбільше на півтретя метра.

Взаїмна ситуація була просто страшна. Днем і ніччю перекидували вояки обох армій одні до одних через ту „страшну“ траверзу ручні ґранати. Коли хто вже мусів вийти з каверни, або коли когось який наказ приневолював іти до неї, цей підкрадався тихцем до попередної траверзи, там ставав, набирав віддиху і відваги і потім бігом таким скорим, на який тільки міг здобутися, біг до входу каверни. Ворог за „страшною“ траверзою чув відгомін подертих австрійських черевиків, що скоро клапали по дні закопу і посилав через траверзу ручну ґранату. Але австрійський вояк біг так скоро, що вже давно був в каверні, коли нарешті італійська ґраната вибухала і не робила йому ніякої шкоди.

Напроти входу до каверни була після приписів викопана лятрина. Це є вояцький кльозет, що складається з довгої і вузької ями, поздовж котрої, над нею, перекинений здоровий дручок чи там бальок, аби вояки могли собі певно і безпечно на ньому сідати.

Італійці підслухували за траверзою, коли австрійський вояк був на тім вояцькім кльозеті. Не тяжко було підслухати. На фронті прохарчовувано вояків дуже лихо. Тамошнє населення закопувало по ямах порізані на кусники цукрові буряки. Там вони киснули і квасилися на корм для рогатої і нерогатої худоби. Тепер інтенданти обрабували корови і свині з того корму і дали його своїм воякам. Не дивниця, що по окопах майже все військо хорувало на бігунку і не дивниця, що італійські вояки ізза траверзи добре чули, коли австрійський вояк під траверзою з другої сторони пішов на лятрину. Вона на російськім фронті була місцем розважувань, роздумувань і товариських розмов, була своєрідним касином вояків, яких спільна доля зігнала до одної і тої самої частини і на ту саму лятрину.

Тут коло Ґориції, зокрема на тім малесенькім відтинку, не можна було ані роздумувати ані розважувати. Тут зараз летіла ворожа ручна ґраната і в кусники розривала тих мислителів з лятрини. Вояк приготовляв свою ґардеробу ще в каверні. Він вискакував одним сусом, в млі ока полагоджував, що треба і знов одним сусом був в каверні, де приводив до порядку ґардеробу. Ціла виправа не тревала довше пяти секунд. Коли міжтим навіть впала яка ворожа ручна ґраната, то мала вона замало часу, аби могла вибухнути. Вояк був вже давно в каверні, як роздавався здоровий гук. Це ворожа ручна ґраната експльодувала на лятрині і розприскувала на всі сторони це, що там ще було.

Саме прийшов під Ґорицію з російського фронту полк загального ополчення. Поручник Борович мав те щастя, що його компанія мала заняти якраз цей дуже небезпечний відтинок.

Вже на чотири дні перед тим, як сотня мала війти в заколи, вечером, коли вже стемнілося, пішов Борович оглянути приділений йому відтинок. Він перебув цілу ніч в закопах; перейшов цілий відтинок з тими невідступними скоками, сусами, підбіганням, причаюванням, схилюванням, перескакуванням і иншими руханковими вправами, що були так добре знані воякам на італійськім фронті, воякам, що стояли в закопах, майже до щенту розбитих ворожою артилєрією і ще не направлених. Над ранком вернув він до своєї сотні, що стояла ще в дивізійній резерві. Вечером пішов знов до закопів, але цим разом вже з командантами своїх чет, яким мав показати місця для їх чет і взагалі зорієнтувати у відносинах. Знов повторилися ті самі руханкові вправи, при яких неодин старшина подер на собі вбрання і засвітив голим тілом. Третього вечора четарі повели роєвих, аби їх поучити. Щойно четвертої ночі вечером рушила сотня до свого відтинку, де мала перестояти повних чотири тижні. На тім фронті дуже рідко стояли частини в позиції через так довгий час.

Доступ на позиції на фронті над Сочею був навіть для власного війська дуже важкий. Італійці завсіди знали, коли була зміна залоги в австрійських закопах. Аби змилити ворога, зміни ті переводжено в неправильних відступах часу, але всетаки італійці завсіди знали про зміну. Не можна було навіть додуматися, чи це було вислідом неосторожности австрійських вояків, чи тому що ворог мав знамениті апарати до підслухування, чи з иншої якої причини.

Кромі цього ворог знаменито знав кожну дорогу, кожну доріжку, кожну стежечку, якими підходили австрійські частини на зміну. Нераз цілими днями і ночами був на фронті „спокій“ якщо можна було говорити про спокій на цьому фронті — а нараз саме на доріжки і стежечки того відтинку, де приходила зміна, — ворог отвирав пекольний вогонь з гармат і мінометів саме в той час, коли зміна підходила.

Тому дуже тяжко було дістатися до своїх власних закопів. Борович вже перед тим, коли ще його сотня разом з цілим курінем стояла в резерві бачив, як підходили инші частини до позицій. І дивне диво. Хоча була велика небезпека, хоча богато з вояків мало з позицій не вернути, ішли наші галицькі хлопці зі співом на устах. Вони півголосом виспівували ріжні українські патріотичні співанки. А гарні були ці наші хлопці, опалені майже до чорности горячими лучами полудневого сонця. Вояки ішли або одинцем або по двох, найбільше по трьох. Борович мав таке вражіння, що в двійках і трійках ішли найдорозші товариші, що не хотіли розлучатися в цій незвичайно грізній хвилині. Тут вже не рішала дисципліна. Тут ішли разом ті, що між собою найбільше любилися. Кожна така мала ґрупка ішла у віддаленні яких пятьдесять або навіть і сто кроків від себе.

Борович перевів щасливо свою сотню до закопів. Не вважаючи на сильний, ворожий вогонь, не була в сотні ні одного убитого і ні одного раненого. Сотня заняла свій відтинок.

Вояки розгосподарилися. В ночі ніхто майже не спав. Все було в поготівлю. Стійки змінювалися дуже часто, аби вояки з перетомлення і духоти не позасипляли на стійках. Над ранком все засипляло твердим сном і щойно десь коло девятої години вояки почали вилазити з каверн і в закопах зачинався рух. Там, де було можна, сідали в закопах і грілися в лучах горячого сонця. Одні стягали сорочки і підштанки, пильно нишпорили по них і завзято вибивали воші, а тимчасом горяче полудневе сонце осмалювало їх біле тіло. Інші виносили в їдунках з каверн воду і варили її над пластинками якогось вибухового матеріялу. Його діставали вони від гарматників, що надбирали цей матеріял майже що не з кожного гарматнього ладунку. В цей спосіб вони чимало причинювалися до цього, що австрійська артилєрія стріляла не завсіди цільно. Та кава була важніша понад все. До завареної води всилували вояки кавові консерви і пили цю не конче смачну рідину. Кожний знав, що паленої кави вже давно не було. Говорили, що консерви роблено також з палених буряків, жолуді тощо. Каву закушували хлібом, який до половини був перемішаний з бараболями і іншими суроґатами. Чистого хліба вояк вже давно не діставав. Але й того хліба не завсіди удалося донести до уст. Не завсіди мав вояк чим закусити каву. Товариші вояка над Сочею — щурі, які жили з залогою по закопах у великих громадах, тільки й чекали на те, аби бідний вояк хоч на хвилину поставив коло себе на лавочці хліб, а вже вискакував здоровенний щур, хапав хліб в свої острі зуби і зникав, заки вояк вспів оглянутися, що хліба вже нема.

Так ішов день за днем. Інспекцій не було ніяких, бо висші команданти не конче спішилися зі своїх сильних і безпечних захорон до вояків в закопах.

II

Ополченець Іван Гардабура вирвався щасливо з каверни коло „страшної“ траверзи, пішов до сусідної чети і був радий з того, що може посидіти і покрутитися на трохи безпечнішому місці.

Хоч вже немолодий, був він дуже непосидючий. Мусів усюди вторкнути свого носа, мусів вмішатися до кожної розмови і сказати своє слово. Товариші називали його „фільософом“.

Він повертівся по чужій четі, заглянув до чужої каверни і під одною траверзою щось знайшов… Що можна було під той час знайти в австрійських закопах такого, на що міг звернути свою увагу вояк, а ще до того „фільософ“? Валялися по закопах набої, але цих мав вже кожний аж забогато. Валялися порожні луски від набоїв, та і це вже не манило ополченців, бо вже кожний з них мав бензинову запальничку зроблену з луски від крісового набоя. Валялися відломки ґранатів, але це все збирали на спомин з війни тільки старшини і то ніхто не знав, пощо того. І ще валялися такі річі, яких ніхто не потребував, або яких ніхто не міг до нічого ужити. Хто потребував ушкодженого кріса, що лежав десь в куті коло траверзи, коли кожний мав свого власного доброго кріса і той надто тяготів йому на перетомленім рамені. От якби так пачка тютюну, тоді кожний був би її підняв; та не то пачки тютюну, але навіть недокурка з папіроски ніхтсо тут не покидав.

Та знайшов „фільософ“ Іван Гардабура в австрійськім закопі щось такого, що навіть не пожалував зігнутися, підняти, хоч сонце душе припікало і кожного вояка огортала страшна лінь. „Фільософ“ підняв австрійського „комісьного“ черевика, що спокійно дотепер лежав на дні закопу. Не було нічого дивного, що дотепер ніхто на нього не тільки не полакомився, але навіть не звернув своєї вояцької уваги, що була на всякі річі дуже ласа. Який черевик міг спокійно лежати в австрійськім закопі?

„Фільософ“ підняв його і оглянув. Був це кусень підошви, а пришва була така подерта, що не знати було, чого на ній більше: дірок чи скіри. Черевик був такий, що рішучо до нічого не годився. Ані кусника золі, ані кусника пришви не можна було ужити навіть до якої найменшої направки.

Але „фільософ“ підніс його, оглянув і сказав до нього:

— О, цей вже відробив свою службу. Акурат як старий ляндштурміста.

Він забрав його і ішов до себе, до своєї каверни.

— Слухайте Іване, а пощо вам такого штібелєта — запитав фрайтер Колодій, що сидів на деревляній лавочці коло „своєї“ каверни і пакав люльку, до якої місто тютюну набив засушеного листя з їдомого каштана.

— Пане фрайтер, я вже з ним встружу таку штуку, що ви ще такої не бачили і не чули — відповів „фільософ“ і пішов до своєї чети.

Він тихесенько підступив до передпослідної траверзи, пристанув перед нею, набрав повні груди повітря а опісля — хоч немолодий — скоро залопотів своїми черевиками по закопі, майже одним сусом перебіг небезпечну частину закопу і впав до каверни. За ним загремів вибух ворожої ручної ґранати.

— Стріляй мамі своїй в — сказав „фільософ“. — Я тобі зараз не так стрілю — і вмішався проміж своїх товаришів.

Не довго прийшлося ждати на це, яку „практику“ зробить Іван Гардабура зі знайденим, подертим, австрійським, комісьним черевиком. Квашені, худобячі буряки почали говорити в його животі і почали проситися на світ. „Фільософ“ не виходив цим разом до близенької лятрини, але в каверні ужив знайденого черевика як кльозету вистеливши його перед тим якимсь твердим папером.

Опісля той повний черевик перекинув через „небезпечну“ траверзу до ворогів.

Минула спокійно ніч. Спокійно, значить, що „він“ хоч стріляв, кидав ручні ґранати і посилав міни, то нікого не забив і не ранив. Минув вже майже цілий другий день. Вояки роздумували над тим, що ворог робив з подертим черевиком і з тим, що в нім було. Вони дивувалися, що черевика не перекинуто назад до їх закопу.

Вечером з каверни коло „страшної“ траверзи вибрався з російським котелком по воду молоденький ополченець, Микола Машталір. Він станув при вході каверни, розглянувся вправо і вліво, аби дати суса в безпечніще місце і вискочив…

Та в тій самій хвилині, коли тільки він відвернувся був плечима до „страшної“ траверзи, щось тяжкого сильно ударило його в плечі. Машталір впав лицем до землі і не знав, що він має робити, чи лежати, чи вставати і утікати. Він чекав, аби ворожа ґраната вже раз експльодувала.

Але експльозія не приходила. Секунда, десята або й сота частина секунди ставала Машталірові роком; а вибуху не було.

Вкінці він осторожно підніс голову. Оглянувся то в ту, то в другу сторону і побачив, що ніде не було ніякої ворожої ґранати, зате зараз таки коло нього лежала пара, звязаних зі собою, новісіньких жовтих черевиків з правдивими, новими ремінними шнурівками. Не так як у австрійців, де вояки шнурували черевики телєфонічними дротами.

Машталір скорше схопився, як був упав. Він вхопив черевики і одним скоком був вже назад в каверні. Там він відсапнув і приглянувся тому, що найшов. Це були новісінькі, військові черевики італійської армії. По їх нових підошвах було легко пізнати, що ще ніколи не були вони на людській нозі. А в обох черевиках?.. О Господи! Оба вони були напхані свіжими, великими, здоровими… помаранчами.

При однім черевику теліпалася на шнурку привязана тоненька дощечка, а на ній було написане читким, виразним почерком по українськи:

— Хто що має, тим кидає.



↑ „Каверни“ — це були на італійськім фронті великі підземні домівки, в яких під грубою верствою каміння і глини мешкала залога. До них хоронилася вона в часі ворожого барабанного вогню. Каверни мали часами по два-три входи, аби залога швидше могла вибігти на позицію

↑ „Траверзи“ — це неначеб припічки в закопі, високі як стіна закопу, а такої ширини, аби ворожа артилєрія не легко могла їх розбити. Їх ціллю було хоронити залогу від ворожого артилєрійського вогню з боку



——————





ТАКОЖ ЩАСТЯ

I

Гриць Чинило вже давно не був дома. Ще як вийшов з першою мобілізацією. Вже минуло три роки. Другі вояки що кілька місяців їхали до дому на відпочинок, тільки він один не бачив так довго своєї рідної стріхи. Його село було весь час під російською владою і він не міг до нього дістатися. Інші товариші милувалися над ним і забирали його на відпустку до своїх сіл. Та що з того. Всюди добре, а дома найліпше. Всі наші села гарні, а своє таки найгарніше і наймиліше.

Боліла Гриця душа, стискалося серце, та не було ради. Нераз він ковтав гіренькі сльози, коли камраті їхали домів, коли діставали від своїх діточок листи. Тільки він один не знав, що сталося з його нестарою, доброю і ще гарною жінкою Ганною і пятерма молоденькими діточками.

Ще ваще ставало Грицеві на серці, коли котрий його камрат забирав його до свого дому. Він бачив, як другий вояк радів, коли їхав до своїх дітей, власними очима мусів дивитися на ту велику втіху, яка огортала його товариша, коли той переступав через поріг рідної хатини, коли звитався зі своїми найдорожчими. Все те бачив Гриць і серце його тріскало з жалю. Він не хотів більше завдавати серцю тугу і вже від двох літ не їхав навіть до камратів. Оставав цілий час в боєвій лінії. Тільки зі сумом дивився за відходячими товаришами і говорив до них:

— А щож мої бідні сиротята? Що моя Ганна? Що з ними? Чи жиють ще вони? Чи не зробили їм вороги якої пакости? Боже, Боже, вже три роки з горою і немаю ніякої відомости.

Товариші-камраті любили Гриця. Вони співчували його тузі і ніхто не поважився пожартувати, покепкувати з нього. Навіть збиточний Степан Орищук, молоденький чура поручника Боровича, не жартував з нього. А він хоч добрий хлопчина, любив кожного зачіпити і з кожного посмішковуватися. Як звичайно в боєвій лінії. Сміх крізь сльози і жарти з власної недолі.

Та прийшло літо 1917-го року. Революційне, російське правительство зачало велику офензиву на східногалицькім фронті. Офензива Керенського.

І до затовчених вояків на фронті над Сочею дійшла відомість про страшні звірства, яких тоді допускалися російські війська в полуднево-східній частині Галичини. Про Калуш і інші місцевості.

Дуще защеміло Грицеве серце і ще більше безнадійно спитав сам себе:

— А щож з моїми діточками-сирітками? Іванко вже повинен бути трошки великий. Вже повинен мамі помагати в господарстві. Та чи жиють мої дрібенята? Чи жива ти, моя Ганно?

Не повелася офензива Керенського. Російські війська опускали новозаняті области. Ба, що більше. Вони мусіли поступити ще дальше і стратили і ті рештки Східної Галичини, які від 1914-го року були під їх окупацією.

Грицеве село звільнено. Він ще не дістав листа з дому, але йому заблисла надія, що аж тепер поїде на відпустку до рідного села, побачить свою Ганну, свого найстаршого синка Іванка і решту дрібних діточок.

Він розвязав наплечник, викинув з нього своє марне вояцьке майно, а із самого дна наплечника осторожно виймив якийсь невеличкий клуночок, завичений в грубий, бронзовий папір. Він розгорнув його. Перед його очима заясніла гарна, червона, „шалінова“ хустка. Ще в 1915-ім році літом, коли як виздоровець був в кадрі в Стирії, купив ту хустку в Юдендорфі на гостинець для Ганни. Тоді австрійська армія пішла була вперід і він сподівався, що і його село звільнять і він його побачить і принесе своїй Ганні гостинця. Та тоді австрійські війська станули не дійшовши до села. Хустка лишилася Грицеві в наплечнику. Від часу до часу витягав її бідний Гриць з наплечника, розкладав і сушив на сонці, аби не зігнила у вогких землянках та кавернах. Тоді сумними очима дивився на неї і думав, думав. Про що він тоді не думав і чого тоді не передумав.

А з хустки випав гарний ножик на два вістря. Це гостинець для Іванка. Він купив його разом з хусткою в 1915-ім році в Юдендорфі. Отворив вістря ножика і до сонця приглядався, чи де не заржавіли. Але ні! Добра сталь зеркалом вилискувалася в соняшних проміннях. Ножик навіть не міг заржавіти, бо Гриць смарував його тим самим смаровилом, яким всі вояки натирали кріси, аби не ржавіли. Ножик був новенький як просто зі склепу.

— Тож то врадується Іванко, врадує — думав бідний Гриць і горяча сльоза радости і любови сплила по його брунатнім, запеченім лиці.

Він загорнув хустку і ножик в папір як які святощі. Осторожно брав це все в руки, начеб боявся, аби його невправні тверді вояцькі пальці не зломили, або не роздерли чого.

Та зараз таки зійшов на нього сумнів. А як він приїде домів і не застане всього в гаразді? А може Ганну і дітей поубивано? А може, може пішли всі в далекий незнаний світ на людську поневірку як „валковані“[1]. Він бачив стільки тих „валкованих“ і бачив їх сумну і незавидну долю.

II

По скінченій Н-тій італійській офензиві командування армії знов „отворило“ відпустки, які були „замкнені“ щось від двох місяців. Поручник Борович пішов „сваритися“ до команданта полку, що його людей упосліджувано при уділюванні відпусток. Вояки з західних країв були вже по кілька разів дома, а дехто з його людей був ще тільки по разу, а один навіть не був ще ні разу, тому що край був занятий через ворога.

І цим разом удалося йому щось виторгувати. З його сотні мало піти на відпустку два рази стільки вояків, що з кождої иншої сотні. Звіром дивилися на нього другі сотенні команданти, головно чехи. Але він не робив собі багато з того. Його тішило це як дитину, що міг справити радість своїм людям.

Як перший між „урльопниками“ був записаний Гриць Чинило. Про нього тямили всі. Колиб навіть ніхто інший не мав був поїхати домів, аби зробити йому місце, то і на це булиб всі камраті радо згодилися. Так його шанували, так йому співчували, так любилися між собою. Краще рідних братів.

А Гриць Чинило підголився чистенько, підкрутив русявого вуса, документно витовк всі воші і ходив якось скорше і дуже легесенько. Усміхався до всього; і до того проклятого кріса, що своїм ременем без перестанку вїдався в його рамя, і до їдунки, і до наплечника. Все було йому миле, все було для нього дороге. Все до нього сміялося.

Декотрі, що веселіщі, вояки вже почали собі з Гриця кепкувати. Вже не треба було панькатися з камратом.

— Слухайте, пане Чинило! А як ви прийдете до хати і довідаєтеся, що ваша Ганна заходила собі з хлопцями, або може навіть з козаками, то що тоді зробите з тою червоною хустиною? Чей до коханки її не понесете, бо коханки не маєте? — кепкував собі чура Степан Орищук.

— Моя жінка не така. Вона побожна і в таке собі не заходить — відтинався Гриць.

— Стидайся Степане! Як можна таке говорити про чесну невісту — поучував цуґсфірер Лагодняк. Він учився на дяка і був споріднений з якимсь високим церковним достойником. Уважав своїм обовязком глядіти, аби вояки навіть не думали про неморальні річи. Всі називали його „біскупом“ і сміялися з нього, що вічно говорить воякам „казання“.

— О, вже наші пан „біскуп“ зачинають своє казання. Та що в тім злого, якби собі баба зайшла з яким файним, молодим хлопцем. Таж чоловіка не було аж три роки дома. А вони не з глини. І що комусь це пошкодить? От так як колиб хтось колотив патиком воду. Як довго колотиш, так довго йдуть круги, а як перестанеш колотити, зараз вода вирівняється, і навіть не знати, що в ній був патик, — говорив Степан Орищук і хитро усміхався.

Старі вояки, що полишали дома жінки, тільки зпід лоба злісно подивилися на нього і розійшлися. Дехто з них з пересердя аж сплюнув. Не можна було упізнати, хто з них лютився тому, що Степан обидив честь його жінки, а хто тому, що не одному з них сказав просто у вічі гірку правду, якої жадний з них ніколи від нікого не хотів чути і не хотів про неї знати.

Ті бідні вояки дурили себе. Вони не хотіли про це і чути, що тоді діялося по їх селах. Коли вояк крівавився в боєвій лінії, його жінка брала за нього „засілки“ [2], вбиралася в шовкові панчохи, лякеровані черевики і з молодими підпарубочими пропивала цей гіренький гріш в місті по шиночках.

— Моя жінка не така. Вона побожна жінка. Їй навіть не прийде до голови гріх, — міркував собі Гриць Чинило і пішов з каверни.

III

Вкінці Гриць Чинило станув до сотенного звіту, аби зголосити свій відхід на відпустку. Поручник Борович побажав йому щасливої дороги і веселого побуту в хаті і Чинило відійшов. Камраті відпроваджували його аж до виходу з закопів. Кожний мав якусь просьбу, кожний мав до полагодження якусь орудку в ріднім краю. Коли вже не що іншого, то хоч передавали листи, аби вкинув на почту, бо там в запіллю не було такої строгої цензури листів, як тут на фронті над Сочею.

Не так то дуже легко було видістатися на тім фронті з боєвої лінії. Рови, якими вояки доходили і відходили з позиції, ворог обкладав безнастанно і днем і ніччю велитенськими мінами.

— О, вже летить — говорили вояки і по хвилині недалеко за ними, за боєвою лінією, розлягалася страшна експльозія. Це вибухала здоровенна міна і ширила довкруги себе страшне знищення. Стіни глибокого рова обсувалися і живцем гребали неодного нещасного вояка. Навіть самого сотенного команданта, Боровича, раз „присипала“ міна, як вертав зі звіту в баталіоновій команді. Тоді ледви живого його відкопали, але якось він по трьох днях вилизався. Від цього часу вояки його сотні дуже осторожно переходили ровами за фронтом. Вони уважали, що Борович має страшне щастя і вони при нім. Тепер віра в те сліпе щастя захиталася. Тому вояки стали більше обережні. На позицію і з позиції через ті небезпечні рови бігли бігцем і майже не ставали на відпочинок, аби тільки швидко перейти ту небезпечну полосу.

Вже минув Чинило ті страшні рови, вже минув і команду полку, що притулилася була в каверні викопаній за склоном гори коло палати „Крістальнік“, і коло цеї палати вийшов на битий гостинець, що йшов з Ґориції на схід. Ліворуч за палатою „Крістальнік“ минув велике кладовище тих вояків, що полягли на позиції, з якої він тільки що вийшов. Були тут тисячі-тисячі хрестів, магометанських стовпів і кілька жидівських памятників. Під кожним хрестом лежали сотні людських тіл. Ті що зважилися тут заходити, казали, що головно були там самі хрести. Жидівських памятників майже не було. Якось жиди не хотіли накладати головою на фронті. Це викликувало велику лють серед вояків на верховну команду, що тримає жидів в запіллю.

Тут на кладовищі не ховали одинцем, але гуртрм. Тут лежали всі в згоді, разом один коло одного, чи товариш чи ворог. Ніхто не сварився і не бився. Ніхто не стріляв до себе смертоносними стрільнами. Тільки часом живі люди висилали з тої сторони фронту тяжке гарматне стрільно. Воно руйнувало святий спокій в тій оселі умерлих. Виривало з могил кости тих нещасливців і ще по смерти не давало їм спокою. Але це було діло живих.

Це місце оминали і минали живі вояки завсіди з якимсь острахом. Вони навіть боялися туди подивитися. Якийсь забобонний жах огортав їх. Вони боялися, що як подивляться туди, то щось немов потягне їх до поляглих товаришів. А вони щеж хотіли жити, жити.

І тепер Чинило перейшов попри кладовище скоро-скоро і відвернув голову на праву сторону. Не хотів дивитися тути, де закопано стільки людських мук, стільки людської недолі, стільки людського нещастя. Цеж саме чигало на нього кожного дня, кожної години, кожної хвилини, на кожному місці, на кожному кроці. Ідучи, він тихесенько, ревно молився. Безконечний раз повторював „Богородице Діво“. Ані разу не сказав „Отче наш“, ані якої іншої молитви. Він вже мав досвід, що коли тільки молився до Богородиці, тоді завжди йому щастило, колиж говорив іншу молитву, то нераз нещастилося. Тому забобонно вірив, що тільки Богородиця йому поможе вийти з цього пекла і тільки до неї молився.

Хід гостинцем був також дуже небезпечний. Тут вже вправді не падали страшні міни, але зате доволі густо експльодували стрільна ворожої артилєрії! Чим дальше від ворожого фронту, тим ващі падали стрільна.

В Шенпасі допав Чинило якогось тягарового самохода, що привіз був муніцію і тепер вертав на схід. Вже добре стемнілося, коли вони виїхали зі Шенпасу.

На заході, на горах Монте Ґабрієлє, Сан Марко, Файті Ґріб, на далекій Гермаді раз-по-раз блискали вибухи стрілен ворожої артилєрії. Самохід туркотів і не чути було згуку експльозій. Здавалося, що там на горах, здавалося що от-от недалеко, улаштовувано якісь літні забави і саме тепер спалювали прегарні штучні вогні. Це у воздухах експльодували ворожі шрапнелі.

Це не була забава. Це був якийсь чортівський танок. Чинило хрестився і був радий, що вирвався з цього пекла. Може як він поверне, буде вже по війні. Що може в тих двох тижнях статися. Війна може так нагло закінчитися, як нагло вона прийшла.

А тимчасом щось гнало Гриця вперед, як найдальше на схід, як найдальше від цього чортівського танку. Ще і тут, вже доволі далеко від закопів ніхто не був певен життя. Аж сюди долітали важкі стрільна так званих „Здобба-батерій“. А зрештою Гриць боявся і просто вмовив в себе, що кожної хвилини може зачатися новий ворожий наступ і що його завернуть з дороги, на позицію, до закопів, до каверни.

— Коби дальше, коби дальше. Звідти вже мене не завернуть. Там я вже дам собі раду — говорив він сам до себе.

IV

Два тижні проминуло швидко, мов з батого луснув. Ще не оглянувся Гриць добре, ще не поговорив про все зі всіма сусідами, як вже знов опинився на фронті в боєвій лінії. Його сотня стояла саме на тім самім відтинку, що перед його відходом. Навіть не рушилася з місця за цей час.

Вже пізно ніччю війшов він до каверни. Як звичайно ніхто не спав. Горіла сильна карбідова ліхтарня і наповнювала неприємним смородом каверну, в якій повітря вже і так було дуже густе, нечисте. Вільні від служби вояки сиділи на своїх лихих причах і говорили про те, що вже сотню разів говорено, а що їх найбільше боліло. Про війну, про це коли вже раз буде їй кінець, про це, що в запіллю ховаються протеґовані молоді жидики, а вони старі батьки родин мусять мучитися на фронті, про те, що дальше і буряків не стане і не знати, чим командування кормитиме військо, а головно йшли балачки про революцію в Росії і про те, які надії вояки до неї прикладали.

Від часу до часу гопали ворожі ґранати на каверну, вона здрігалася, а замкненим в ній воякам здавалося, що хтось тяжким обухом валив по їх головах — Добрий вечір! — сказав до них нараз Гриць Чинило, що появився в дверях каверни.

Він кинув свій наплечник на причу, приступив до кожного і подавав руку.

— Як маєшся Грицю, що там чувати у нас дома? Як ти застав свою хату? Жінку, діти? — посипалися зі всіх сторін запити.

— Ет, ліпше і не говорити — відповів Гриць.

— Та що такого сталося? Говори! Тільки людей їздило на урльоп, а ще ніхто не приїздив такий посоловілий, як ти, — казав цуґсфірер Лагодяк.

— Кажу вам щиро, що ліпше і не згадувати. Колиб я був знав, що я таке застану у себе в дома, то волів навіть не їхати. Ліпше було тут сиру землю гризти, як там показуватися. Кажу вам, що жити мені не хочеться. Боюся, що сам наложу на себе руку — бідкався Гриць. Він сів на лавці і спустив голову.

— Говориж Грицю, що таке сталося! Може хто вмер? Чи Ганна жива? А діти як там — питав дальше Лагодяк.

— Діти живі і здорові. Попідростали. Малі навіть не пізнали мене. То ще малесеньке було, як я йшов на війну. Але Іванко зараз мене пізнав і так страшно утішився. Такий гарний з нього хлопець зробився. А який господарний. Коби хоч та війна не протягалася, бо ще готові мені і його взяти до окопів. Досить з них, що я вже тут мучуся — говорив Гриць і його очі зайшли сльозами.

— Ну то все гаразд! Чогож сумувати? Так бануєш, як колиб тещу поховав, або як колиб тобі корова згинула — докинув ляндштурміст Петро Бугай. — А щож твоя жінка?

— Ет! Ліпше і не питайте. Волів я її на лаві застати, як мала мені такого сорому наробити. А то аж стидно між людей показатися… То шельма якась!.. Зайшла собі з якимсь козаком, що стояв у нас на кватирі і найшла собі шесту дитину. Якогось хлопця. Люди добрі, чи це не соромно для мене, аби у мене по обістю крутився козацький байстрюк? Таж я був господарем на все село. Мене всі шанували, а тепер все з мене сміється. Кажуть: Грицю маєш козачка.

Так жалівся Гриць перед своїми камратіма. В своїм ріднім селі він цього не робив. Він утікав від людей. Майже не виходив зі свого обістя. Навіть до церкви не ходив. Стидно було показатися між людей. З ніким про своє горе не говорив. Заховав його собі глибоко в серці як свою тайну, не зраджуючи її навіть перед найблищою ріднею. Але тут в каверні між камратами не було ніякої тайни. Кожний ділився з другими своїм щастям, своїм горем. І щастя кожного було щастям всіх, а горе кожного було горем всіх. І розповідав Гриць камратам про своє горе і чув, що йому легче стає на душі, що тягар звалюється кудись з нього.

— Ось, бачите, що то баба. То чоловік тут бідькався за нею, три роки носив на своїх плечах для неї подарунок, а вона тимчасом москаля носила. То він по ночах не спав і про неї думав, а вона тоді там в дома москаля кохала. Файно віддячилася — говорив цуґсфірер Лагодяк — я-б таку жінку до кінського хвоста привязав і пустив на чотири вітри.

— Слухайте! Що тут дивуватися! Баба молода, здорова. Хлопа через три роки не було в хаті. Трапився молодий, здоровий козак, тай сталося. Таж вона також жива, а живий живе думає — потішав фрайтер Стратійчук, якого не знать чому називали в сотні „радикалом“.

— А я сиджу на війні вже також більше як три роки і ані разу не згрішив. Терплю — кинувся Гриць.

— Ото мені велика штука. Терпиш, бо мусиш. З ким тут будеш грішити. А якби тебе пустили до Трієсту між дівки, то там ти тільки нагрішивби, що й на воловій скірі годі булоб помістити. Хто знає, може ще той молоденький козачок буде найліпшою твоєю дитиною. Не нарікай, бо не знаєш, який з того всього буде кінець — говорив фрайтер Стратійчук і ласими очима поглядав на Гриців наплечник.

— Він ніколи не буде моєю дитиною. Не хочу його мати у себе в хаті між моїми рідними дітьми. Я їй сказав, аби зараз мені забиралася з хати разом з ним. На чотири вітри. Вона мені не жінка. Нехай шукає за своїм козаком!.. Шельма якась! — гостро сказав Гриць і зачав нишпорити по наплечнику за гостинцями, які привіз своїм товаришам.

Щож міг тоді вояк привезти з дому в дарунку для своїх товаришів? Він виложив малу плесканочку сира. Дальше уважно розвинув зі шматинки грудку масла. Виймив кільканадцять на твердо варених яєць і два бохонці разового хліба. От і все. Ні, ще не все. Зі споду наплечника вигребав Гриць ще папірчик, а в ньому жмінку соли. Це також було дорогоцінним скарбом на тім фронті. І соли тут майже не було. А з кишені від штанів витягнув він ще літрову фляшку, а в ній чисту, білу горілку.

— Пийте камраті, тай кушайте! Вибачайте, що так мало навіз, але не можна було більше. Нема камраті! Геть та мадярня вирабувала села. Стріхи з дахів здирають і коні ними кормлять. Самі гонведи під корову лізуть ранком і заки хто оглянеться, то вже молока й крапельки нема. Чоловік в своїй хаті як той злодій. Мусить ніччю закрадатися до стайні, аби трохи молока вдоїти. Пийте камраті за здоровля! То добра горілка. Мій Іванко бігав в пятницю аж до міста, аби вам купити. Я не ходив до міста, бо стидно мені. Страх мені стидно. Добрий хлопчина той Іванко. Та чому не зачинаєте. Таж це не на празнику — припрошував Гриць товаришів.

Зпровола прибиралася братія до Грицевих гостинців. Кожний з них аж слину ликав, аж щось в горлі давило, аж якась млість находила на кожного. Всі були голодні як вовки. А тут зявився разовий хлібець аж зі самої рідної сторононьки. Цуґсфірер Лагодяк витягнув з кишені ножика, отворив його, взяв бохонець хліба до рук, перехрестив його ножиком, поцілував і вкраяв собі шматочок. Невеличкий. За ним брали інші і краяли і кушали цей дар з рідного краю. Але потрошки. І помаленько. Хоч жолудок з голоду аж корчився. Треба було додержати прабатьківських форм і церемоній.

— Знаєте камраті, що так якось мацьок мені на тім фронті стягнувся, такий став маленький як горішок. Навіть ніщо не хоче до нього лізти — говорив Микола Бубела, якого всі знали з того, що ніколи не міг насититися.

— Говориш так, як колиб тебе ніхто не знав, У твоїм мацьку можна возом зі снопами навертати — засміявся чура Степан Орищук і всі зареготалися.

Пішла від рук до рук флящина. Кожний отирав рукою вершок від шийки, дивився до світла на фляшку, прикладав до уст і набирав повний рот, потім отирав уста, поликав, поликав і кривився.

— Нічого собі. Добра горілка — хвалив кожний.

— А я тільки одну хлопську мірку випю. Повний писок. Більше не хочу — сказав фрайтер Стратійчук.

— То не штука, бо у пана фрайтра такий писок, як тік в попівській стодолі. Ви як гулькнете, то відразу пів фляшки — сміявся чура Орищук.

Але фрайтер ликнув делікатно. І всі їли і пили потрохи. З повагою, солідно, відповідно до торжества хвилі. Кожний розсмаковував рідні дари. Часами утихало в каверні і тоді чути було тільки голосне цямкання. Бо чоловік як цямкає, то страва робиться йому смачнішою. Пани цього не знають.

— А ти, Грицю, не журися. Може воно довго не протягне. Тепер дуже щось діти гинуть — потішав Гриця фрайтер Стратійчук.

— Ет! Біда не згине — відповів Гриць і посягнув з фляшки.

Так виталися камраті по двотижневій розлуці. Так вони потішали Гриця. Забава протягнулася до пізна в ніч, а оповіданням про рідний край не було ні початку ні кінця.

Дуже вони злюбили свою рідну сторононьку.

V

Не минуло й два дні, як вернув Гриць Чинило з відпустки. До каверни несподівано зайшов сотенний командант поручник Борович. Цуґсфірер Лагодяк крикнув „гаптах“! Все повставало і стояло на позір так, як ляндштурмак уміє на позір стояти.

— Слухайте Лагодяк! Ви не робіть мені кепських жартів. Я тут в каверні ані в закопах не потребую ніяких ваших „гаптахів“. Люди перетомлені, а ви будете їх мучити. Будете з ними робити вправи як скінчите війну — сказав Борович.

— Слухаю, пане поручнику, — сказав цуґсфірер Лагодяк і завстидався. Борович вже нераз казав йому таки при всіх, що він за великий лизун.

Борович почав дальше:

— Послухайте люди, що вам буду казати. Вийшов новий приказ від самого цісаря…

— Ого вже знов буде якась біда, якась нова воєнна позичка. Будуть дерти з людей, — шепнув фрайтер Стратійчук свому сусідові. Борович почув це, але удав, що не чує і говорив дальше.

— Вийшов такий приказ від самого цісаря, що хто з вояків у боєвій лінії має понад пятеро власних дітий, того треба негайно забрати з боєвої лінії, з фронту і відіслати до запілля. Аби ви це ще ліпше зрозуміли, то вам ще виясню. Хто з вас має шестеро, семеро або більше дітей, той зараз, таки сьогодні іде з фронту геть. Він вже ніколи не буде служити на фронті, тільки десь там далеко в запіллю, де кулі не свищуть. Тепер питаю вас, чи ви зрозуміли, що я сказав?

— Зрозуміли — відповіла гуртом каверна.

— А коли ви зрозуміли, то тепер питаю вас дальше, хто з вас є тут такий, що має більше як пятеро дітей?

— Пане поручнику. Голошу слухняно, що я маю аж дванадцятеро. Одні трояки, три рази близнята, а решта…

— А решта дрібними — перервав йому чура Орищук і всі засміялися.

— Решта поєдинци, пане поручнику — скінчив Лагодяк.

— Ов! А ми навіть не знали, що пан цуґсфірер Лагодяк такі дітні. Але чого пан цуґсфірер так спішилися з мельдунком. Таж ви могли мені половину позичити. Тоді я також пішовби до гінтерлянду — говорив фрайтер Стратійчук.

— Тобі і так це нічого не помоглоби, бо ти старий парубок — відтявся Лагодяк.

— Пане поручнику! Мельдую покірно, що я маю шестеро дітей — зголосив Гриць Чинило.

— Чекай, Грицю. А тобі, що сталося? Таж то неправда. Ти маєш тільки пятеро дітей. Та шеста то така твоя, як і моя. Ти нам ще передучера казав, що ти не хочеш його знати як свою дитину. То козацьке — сміявся хтось з гурту.

— Чому не моє? Моє власне! Моя жінка вродила і на мене в метриках стоїть, то моє — переконував Гриць, якому аж очі світилися з радощів, що вирветься з каверни. Але рівночасно найшли на нього сумніви, чи командант сотні признає його батьком шестеро дітей. Він-же сам непотрібно передвчера признався, що шеста дитина не його і не хотів признати її за свою.

— В метриках записане на мене, то моє. А тобі нич до того — сказав він твердо.

— Чи ще хто зголошується? — спитав Борович.

— Пане поручнику, голошу слухняно, що я маю щось з пів копи, але жадне на мене в метриці не записане — зажартував чура Орищук.

— Ти щось як воробець — сказав хтось з гурту, а цуґсфірер Лагодяк додав поважно:

— Фе, Степане! Мавби ти трохи чести і не говорив таких дурниць при пану поручникові.

— Більше нема? — спитав Борович — То ви два збирайтеся і зараз нині відїдете до Львова. Документи на їзду дістанете в полковій канцелярії. Я від себе сердечно вас прощаю і бажаю вам всего найліпшого. Може ще коли в життю подибаємося.

Борович подав кожному з них руку і відійшов.

Цуґсфірер Лагодяк і ляндштурміст Гриць Чинило скоро „рихтувалися“ до дороги. Гриць скоренько скинув все, що мав до наплечника і прощався з камратами.

— А памятай Грицю! Як прийдеш до дому на урльоп, то не забудь своїй Ганні добре вилатати боки — сміявся фрайтер Стратійчук.

— Добра жінка моя Ганна! Я все говорив, що вона мудра жінка. Що я нещасний бувби робив, якби вона не була собі придбала шестої дитини. Дай їй Боже здоровля — говорив Гриць Чинило, як в посліднє виходив з каверни.



↑ „Валковані“ перекручене: евакуовані.

↑ запомоги.



——————





НА ВІДПОЧИНОК.

Вояки дуже посумніли. Всі ходили зі звішеними головами. Щось проміж собою перешіптували. А було про що шептати.

Часописи писали, що стара Росія розліталася, що повстала українська держава; що там твориться власна армія, своє рідне військо; що воно стануло проти австрійської армії.

— Коли то військо нашої рідної держави буде битися з цим панством[1], то значить, що це панство є нашим ворогом. Коли ми служимо в його війську, то ми помагаємо нашому ворогові — говорив фрайтер Стратійчук.

Надлітали великі італійські літаки „Капроні“. Вже здалека було чути їх металічне гудіння. Вони кружляли над позиціями і розкидали відозви писані в українській мові. В них взивали вояків, аби кидали зброю і переходили до них, бо осередні держави воюють з Україною.

— Правду пише той таліян — говорили вояки.

Защеміло і Боровичеві коло серця. І йому захотілося покинути фронт над Сочею і піти на Велику Україну.

Був такий звичай над Сочею, що коли старшина перебув на фронті шість місяців, мав право домагагатися, аби його вислано на якийсь час на відпочинок до його кадри, в запілля.

Борович майже без перерви був на фронті через три роки з горою і скористав тепер з того права. Його відіслано до кадри. Звідти хотів старатися о командування на східний фронт.

Він сердечно розпрощався зі своїми вояками, зібрав скромні клунки і не вичікуючи а аж буде свитати, зараз звечора вийшов із закопів і пірнув в злучнім рові. З ним ішов його чура Степан Орищук і сотенний післанець Іван Кониш.

Злучні рови ворог безперестанно, щодня обкладав здоровенними мінами. Особливо під вечір вогонь густішав, бо тоді був в тих ровах густіший рух: довозили до закопів харчі, доносили муніцію.

Скореньким кроком пішли всі три.

— Коби хоч добитися до команди полку. Там вже буде легше — говорив Борович.

— Ліпше було перечекати аж до світу — сказав Кониш.

— Бабавх — гримнула десь таки близесенько міна.

— Отче наш, іже єси — щиро молився Орищук.

— Коби як найскорше вирватися з того чортівського пекла — говорив Борович.

— А я все кажу, що треба було трохи почекати, аж до світу — повторював Кониш.

— Бабавх — гримнула міна ще блище.

Всі здрігнулися і приспішили кроку.

— Ходім швидше, аби минути це місце, тут все найбільше бє. І отпусти нам долги наші — молився Орищук.

— Бабавх — гримнула міна коло самого рова, аж кусники глини обсипали всіх трьох.

— Скорше, скорше. Ще тих сто кроків. А там дальше вже безпечніше — говорив Борович.

— Богородице Діво — молився дальше чура.

— Ще ніколи так не бив. Ліпше було за…

— Бабавх — гримнула міна в самісенький рів.

Сильна струя воздуха відкинула далеко Кониша і він непритомний упав на дні рова.

По добрій хвилині прийшов до себе. Піднявся і почав розглядатися. Перед ним міна засипала рів. З купи глини виставили рештки ніг, а з них спливала кров. Піднявся і заволікся назад до закопів.

Лапайдухи[2] розкинули завалений рів.

Зпід глини добули Боровича і чуру Степана Орищука. Орищукові міна урвала обі ноги, а Боровичеві голову і руки. Оба вже не жили.

Знайшов наш поручник відпочинок — сказав фрайтер Стратійчук.

— Вже більше не встане — додав Гардабура.

— А ми так казали, аби зачекав аж до світу. Тоді безпечно йти, бо ворог спить. А він ні тай ні. Спішився по свою смерть — жалував Іван Гардабура.

— Шкода його. Ось так пішов ні за цапову душу — закінчив фрайтер Стратійчук і вояцтво розходилося аби їсти менажу, яку якраз їм довезено.

Більше про це вже не згадували ані не говорили.

Боялися.

Боялися говорити про смерть, аби не викликувати вовка з ліса.

Тільки в куті поплакував молоденький Кониш. Йому було дуже жаль за Орищуком. Вони оба дуже злюбилися.



* * *



— Жууу-жууу — загуділо на другий день в полудне в каверні.

— Дивися, диви, чміль, такий звичайний наш чміль — сказав Стратійчук.

— І звідки він тут взявся? Я чмелів тут ще не бачив — сказав Ватаманюк.

— Ой, чи то не душа Боровича блукає по закопах і залетіла до нашої каверни подивитися, що ми порабляємо. Аби тільки якого нещастя не спровадила — говорив Кониш.

— То викиньмо його — сказав Бучма.

Вояки взяли полотно від шатра і зачали помаленьки виганяти чмеля.

— Але уважно, аби не убити — говорив Ватаманюк.

Чміль вилетів з каверни, загудів ще хвилину в закопі, потім піднісся вгору і зник в синяві небес.

— Пішла Боровичева душа до раю — сказав Кониш, що стояв у вході до каверни.

Він зняв шапку, перехрестився і вернув до камратів.

КІНЕЦЬ

