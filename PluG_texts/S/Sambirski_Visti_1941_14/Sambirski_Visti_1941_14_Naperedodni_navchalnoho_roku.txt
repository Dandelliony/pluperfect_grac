НАПЕРЕДОДНІ НАВЧАЛЬНОГО РОКУ
До початку навчального року осталося вже всього декілька днів. Навчання почнеться в нашій окрузі в усіх народніх школах 1 жовтня ц. р. Покищо будуть урухомлені тільки народні школи за такою системою як була в б. Польщі. Де є до 120 дітей у шкільному віці, там будуть школи І ступня, з I, II, III і IV кл. Там, де є дітей від 120-220 будуть школи II ступня з І, II, III, IV, V і VI кл. У місцевостях з кількістю дітей шкільного віку понад 220 будуть школи III ступня, з клясами від І до VII.
Шкільний обов'язок обіймає дітей у віці від 7 до 14 року життя, цебто в цьому році всіх дітей народження 1934—1927 рр.
Найважнішою справою сьогодні підготовити все до нового навчального року. Поперше, громадські управи та управи шкіл мусять подбати, щоб закінчити в цих днях ремонт шхільних приміщень (вибілити будинки, понаправляти печі, повставляти вибиті вікна, направити дах і т. ін.) Подруге, всім батькам треба допильнувати, щоб усі діти шкільного віку вписати до школи. Нашим гаслом повинно бути: ані одна дитина поза школою! У тих селах, де будуть школи І ступня, цебто чотириклясові, потрібно подбати завчасу про те, щоб учні, які закінчили вже IV кл., не ходили вдруге до тої самої кляси, а вступили до V кл. найближчої школи II або III ступня. Те саме відноситься до учнів, які закінчили VI кл., а в їх місцевості не буде VII кл. Потрібно за всяку ціну вступити цим учням до VII кл. Закінчення повної народньої школи (III ступня) має для нашої молоді дуже велике значення, бо воно дає можливості вступу до середніх загальноосвітніх і фахових шкіл.
Управи шкіл одержали вже в цих справах відповідні зарядження. Якщо до цього часу вписів ніхто у школі не проголосив, треба батькам звернутися негайно з такою вимогою до управи школи та повідомити про це окружну шкільну референтуру в Самборі. Справа вписів для нас тепер дуже важна ще з тої причини, що від кількости записаних до школи дітей буде залежати, яка буде в даній місцевості школа І, II чи III ступня. Тому цієї справи не можна легковажити ані відкладати. Третьою важною справою є своєчасне призначення для всіх шкіл управителів та вчителів. Про це також потрібно своєчасно потурбуватися управам громад у шкільній референтурі, яка займається цими справами. Річ зрозуміла, що для всіх учителів потрібно також завчасу підготовити мешкання, щоб вони могли спокійно віддатися роботі в школі.
Мусимо пам'ятати, що всякі простої школи будуть мати для навчання дуже шкідливі наслідки. Треба вжити негайно всіх заходів, щоб навчання в кожному селі почалося нормально, а це буде залежати у великій мірі від організаційної підготовки на місцях.
