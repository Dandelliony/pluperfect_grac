ІСАІЯ. ГЛАВА 35
(ПОДРАЖАНІЄ)
Радуйся, ниво неполитая!
Радуйся, земле, не повитая
Квітчастим злаком! Розпустись,
Рожевим крином процвіти!
І процвітеш, позеленієш, 
Мов Іорданові святії 
Луги зелені, береги!
І честь Кармилова і слава 
Ливанова, а не лукава, 
Тебе укриє дорогим 
Золототканим, хитрошитим, 
Добром та волею підбитим, 
Святим омофором своїм,
і люди темнії, незрячі, 
Дива Господнії побачать.
І спочинуть невольничі 
Утомлені руки,
І коліна одпочинуть, 
Кайданами куті! 
Радуйтеся, вбогодухі, 
Не лякайтесь дива, — 
Се Бог судить, визволяє 
Довготерпеливих 
Вас, убогих. І воздає 
Злодіям за злая!
Тоді, як, Господи, святая
На землю правда прилетить
Хоч на годиночку спочить...
Незрячі прозрять, а кривії,
Мов сарна з гаю, помайнують.
Німим отверзуться уста;
Прорветься слово, як вода,
І дебрь-пустиня неполита, 
Зцілющою водою вмита, 
Прокинеться; і потечуть 
Веселі ріки, а озера 
Кругом гаями поростуть, 
Веселим птаством оживуть.
Оживуть степи, озера,
І не верстовії,
А вольнії, широкії 
Скрізь шляхи святії 
Простеляться; і не найдуть 
Шляхів тих владики,
А раби тими шляхами, 
Без ґвалту і крику, 
Позіходяться докупи, 
Раді та веселі.
І пустиню опанують 
Веселії села.