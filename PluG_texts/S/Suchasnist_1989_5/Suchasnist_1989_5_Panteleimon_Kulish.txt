ПОКОБЗАРЩИНА
Не славте кобзаря словами золотими,
Повісьте ви над ним його тридцятиструнну,
Нехай між липами пахущими, густими
Із вітерцем веде розмову тиходумну,
Нехай Еол її тихесенько гойдає,
Як із сестрою брат, про нього розмовляє,
Обнявшись, шепче їй і душу розважає.
І, хлиплючи, вона про все йому розкаже: 
Якого щастя з ним і горя вдвох дознали, 
Як ополчалося на них єхидство враже, 
Як мерли обойко і знову воскресали.
І буде він її тихесенько гойдати,
Як із сестрою брат про нього розмовляти, 
Обнявшись, плакати і тугу розганяти.
Не славте кобзаря піснями голосними: 
Дзвенить йому хвалу його тридцятиструнна. 
Колись він заблищить між душами ясними,
І зникне вся хула ворожа, нерозумна.
І буде дух його із віку в вік сіяти, 
Серця зцілющою водою покропляти,
І рани гоїти, і сльози обтирати.
