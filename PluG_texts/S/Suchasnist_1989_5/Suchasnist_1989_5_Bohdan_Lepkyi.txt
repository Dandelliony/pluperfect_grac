НА ТАРАСОВІЙ МОГИЛІ
Тут той дужий дух,
Що почав наш рух,
Що підняв українську ідею,
Тут лицем пади,
Грудь свою кріпи,
Знемощілий, безсилий пігмею.
Той, що тут спочив,
Жизнь свою віддав,
Як Спаситель для рідного люду
А ти спину гнеш 
У ярмі сопеш
І чекаєш "небесного чуду?"
Той, що тут лежить,
Муки в вік терпить,
Дивлячись на таке покоління,
Що втеряло честь,
Позабуло месть
І приспало народне сумління.
Деж той заповіт
З перед сорок літ,
Щоб порвати ворожі кайдани? —
Нині, як колись
Кривда морем ллєсь
І лютують ще гірше тирани!
Деж той заповіт
З перед сорок літ,
Щоб єго в сем'ї вольній згадати?
Люди в нужді мруть
І цілують кнут
І блукають без власної хати.
Деж той заповіт
З перед сорок літ,
Деж тоті незабуті глаголи? —
Всьому винні ви,
Плеканці Москви,
Скандинавські нащадки, монголи!
Замість люд вести,
Перед ним іти,
Як стратеґи до бою за волю,
Ви задля вигод,
Як безумний скот
На ворожий бік претесь юрбою.
Що вам честь, що люд?
Там достатки ждуть,
Там відзнаки, хрести, нагороди!
Патріотизм — сміх,
Зрада то не гріх,
Ви і батька вб'єте для вигоди!
Та прийде кінець,
Та урвесь терпець
Та настане день слушний відплати! —
Тож у кого честь,
В кого сором єсть,
Хай за вчасу виходить на чати!
Бо життя і час
Не чекає нас
Тільки вічно іде своїм ходом —
Тож у кого честь
В кого сором єсть
Хай іде з своїм власним народом!
