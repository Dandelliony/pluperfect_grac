ОСЬМИЙ ПОМЕННИК ТАРАСОВІ ШЕВЧЕНКОВІ НА ВІЧНУ ПАМ'ЯТЬ!
И слышах глас с небесе, яко 
глас вод мног, и яко глас 
грома велика, и глас слешах 
гудец гудуших в гусли своя, 
и поющих, яко песнь нову.
Апокаліпсис

І ти, Батьку, возопів нам 
Таку пісню нову 
Чистим серцем, чистим духом, 
Чистим рідним словом.
І собрав нас свойов гуслев
У собор великий,
І здригнулись на престолах 
Черлені владики, 
Бо почали попускати 
На залізних главах
Ті сльозами насаджені 
Корони криваві.
І почали валитися
Ті катуші люті,
А на гробах поборників 
Зелена, як рута, 
Стала воля виростати, 
Здойматися д горі.
Не здоймилась, затолочив 
Тяжкий її поріг. 
Затолочив? Всі тирани 
З усійого світа 
Не годні їй затолочить,
У землю убити.
Бо вна, як озиме жито,
Корчем розростаєсь, —
А над житом пісня пієсь 
І день зустрічає.
І що прийшло з того всього 
Багровому звіру?
Він тя убив та й задумав,
Що і твою ліру
Розбив о стовп своїй тюрми!
Не розбив'єсь, кате,
Лиш ударив нев — і тілько!
А вона, проклятий, 
Задзвеніла тим сильніше — 
Ввесь дух стрепенувся!
А ти поблід, бо провертись 
На всій святій Русі 
Зачаровані сини їй, 
Що закляті спали
Під нечистов твойов лудов. 
Проверглись, устали, 
І до мечів своїх ясних 
Простягнули руки,
І віддадуть кару в кару
 І муки за муки.
І подеруть на онучі 
Ті ваші соболі, 
І посадять на престолі
Не вовка, а волю.
А ти се все заподіяв, 
Великий наш святе!
О, не зійшлись ми сьогодні
Мерців споминати,
А прийшли ми спом'янути 
Воставшу од гробу 
Нашу славу, наше слово 
І нашу свободу.
І живого спом'янути 
Тебе в наших душах! 
Жива є Русь, і живі є 
Всі душі на Русі, 
І воспоють таку пісню, 
Як згойдане море,
І поведуть твої речі, 
Як вічнії зорі,
Нас у лиман той безпечний 
Просвіти і миру,
А могили лиш кайдани
Та ніч будуть крили.
Достойно єсть, пани-братя,
Святих споминати;
Достойно єсть їм молитись,
Да ще краще, братя,
Ті діла їх послідувать
І речі святії,
І на їх гробах великих
Садити надію.
І виросте та надія,
Умита росою, —
Не росою, а сльозою
Тов чистов, святою;
І здойметься, як ті дебрі,
Годовані ріки,
Не рікою, але кров'ю
Вовіки і віки;
І здойметься, і виросте,
І зазеленіє,
І зацвіте, і уродить
Велика надія —
Діла добрі, діла нові,
Діла неминуті,
І розіб'є на шматочки
Тиранськії пута.
І почує нова душа
Нову в собі силу,
і посадить — не надію
На святих могилу,
Але голови тиранів
Посадить вна, братя!
І віддасть вна волю волі,
А катові ката.
Й позбирає свої діти
В хатах на помості,
І приїде правда, воля
Навік до їй в гості.
Спом'янімо ж, пани-братя,	
Святого ми нині!	
Не вмерлого, а живого, —	
Бо слово не гине.	
Форма в форму міняється	
Від віка до віка, —	
Да без краю і без міри	
Жив дух чоловіка.
