Ст. Килимник
Державне і громадське життя Гетьманщини за гетьмана Івана Мазепи
ОСВІТА
Як відомо з перших двох розділів монографії „Доба Мазепи” — у світогляді Гетьмана закладені засади: Україна стане на ноги, звільниться від Москви й Польщі лише тоді, коли матиме високу культуру, широко розвинену освіту; коли своєю культурою перевищуватиме своїх ворогів. Тому то Гетьман Мазепа, як гарячий патріот і вірний син України та православної церкви (хоч народ докоряв йому „ляхом”, називав його чужою златинізованою людиною), віддав максимум уваги засобів і свою любов національній освіті, мистецтву, науці та церкві.
Нечисленні багатства, що залишилися після Гетьмана Самойловича, максимум засобів Державної Скарбниці й свої необмежено велетенські засоби віддав на українську освіту, будівництво та церкву.
Освіта за Мазепи піднеслася на високий ступінь.
Головним і основним центром освіти в Україні була славнозвісна Києво-Могилянська Академія (перед цим Колегія), відкіля виходили вчені світової слави, не лише для України, але й для всього слав’янського світу, в тім числі і для Московщини.
Пригадаймо, що Києво-Могилянська Колегія після Хмельницького надзвичайно занепала, майже припинився приплив учених до Колегії, мало було студентів; більшість з них з патріотичного почуття одягли зброю і ставали до козацьких рядів; не було й засобів для її утримання. Москва раділа з такого стану Колегії, висловлювала своє задоволення й вже готова була закрити це вогнище слав’янської культури.
Гетьман Іван Мазепа заопікувався Києво-Могилянською Колегією і в 1694 році реорганізує її в Академію, щоб довести до стану західних університетів. Тоді вона прийняла назву „Могило-Мазеповіянська Академія”. З Державної Скарбниці були призначені щорічні асиґнати на утримання Академії. А власним коштом гетьмана розпочато новий величавий будинок 1703 року. Цей будинок був лише, на жаль, частково викінчений, бо Мазепа не встиг його закінчити цілком через розрив з Москвою. Це вивершив — будинок закінчив 1740 р. — Митрополит Рафаїл Заборовський.
Гетьман Мазепа значно поповнив академічну бібліотеку, побудував за власний кошт Богоявленську церкву при Академії 1693-1695 рр.
Братський Манастир, як основоположник Могилянської Колегії та її фундатор (утримувач), щедро вивінуваний Мазепою й обдарований маєтностями. Манастир одержав у „вічне володіння” такі села: Більмачівку, Виповзівку, Плісецьке та містечко Стайки.
Академія за Гетьмана Мазепи відрадно поповнилася новою талановитою професурою та дійшла рекордного числа студентів — 2000. (Правда, після Полтави зійшла на 160, але трохи пізніше знову дійшла до 1000).
З ініціятиви і допомоги Могило-Мазеповіянської Академії та ініціятиви гетьмана Мазепи Україна вкрилася середніми школами колегіями та семинаріями. Тоді ж відкрито колегії в Чернігові, Переяславі, Білгороді, Полтаві, Харкові (хоч Харків і не належав тоді до Гетьманщини): свої філії Академія мала — у Вінниці, Гощі на Волині (це, правда, з 1-шої половини XVII ст.).
По багатьох містах Гетьманщини, зокрема при манастирях, закладені були середні школи та семинарії. У вищих та середніх школах учили вихованці Києво-Могило-Мазеповіянської Академії, а в народніх — члени причту та мандрівні дяки. Вступ у вищі та середні школи був для всіх верств відкритий.
Початкові школи були відкриті майже в кожному селі та слободі з ініціятиви духовенства, манастирів, братств, а то й заходами сільських та козачих громад.
За свідченнями чужинців, майже все українське населення — чоловіки, жінки й молодь — були письменні, — в той же час Московщина, включно з боярами, була неписьменна.
Данський посол Юля Юста залишив такі спогади:
...„По українських селах ходять до церкви з молитовниками, себто грамотні, в той же час, сам князь Меншіков, не вмів ні читати ні писати”.
Іще повернусь до питання Києво-Мазеповіянської Академії з 1694 року. Академія згуртувала творчий і уславлений актив. Тут були професорами такі вчені того часу: Лазар Баранович, Йоанникій Галятовський, Варлаам Ясинський, Осип Кроковський.
А вийшли з Академії в ті часи знані культурні діячі, письменники, проповідники, полемісти, як Стефан Яворський, Антон Радивилівський, Дмитро Тупталенко, Теофан Прокопович, Семен Полоцький і другі.
Українські вчені, стали світочами науки не тільки в Україні, але і в інших словенських землях, зокрема в Московщині. Москва не змогла б піднестися до ступеня першорядної держави в Европі, коли б не допомогла їй культура України, українські вчені, що були не лише професорами-навчителями московських вищих шкіл, але були й порадниками самого царя.
До Київської Академії з’їзджалася на науку молодь з усіх слов’янських земель, в тім числі і московська.
На жаль, все таки умови Академії були не так сприятливі й вона не змогла піднятися до рівня Західних університетів. Але вона сприяла і допомагала отримувати молоді західну науку.
Українська молодь, всупереч московській з любов’ю їхала закордон і вчилася в університетах Західної Европи. Знала тоді українська суспільність і Паризьку Соборну, і Карлів університет у Празі, й інші европейські вогнища культури. Студіювала українська молодь і в католицьких і в протестантських школах, не боялася, і не вважала це за гріх, як на це дивилася Москва.
Правда, в Київській Академії у ті часи була схоластична метода навчання, а саме вчення провадилося „літературною” мовою. Цебто слав’янською з доброю домішкою народніх слів. Справжня українська літературна мова приходить аж 100 літ пізніше. У Академії добре вивчали грецьку, латинську, польську, а пізніше й нові европейські мови. Грецька та латинська у той час прийняті в Европі, — латинською мовою в багатьох школах провадився і виклад.
Основні предмети в Академії були: граматика, реторика, поетика, діялектика, логіка, філософія.
Підручниками в початкових школах — був часослов та псалтир. Треба відмітити, що Київська Академія відіграла велитенську ролю в українському національному житті. Це було „горнило”, де виховувалися українські національні громадські діячі, вчені, глибокі патріоти. Микола Гоголь у своїй безсмертній епопеї „Тарас Бульба” відмітив це велитенське значення Київської Академії.
НАУКА.
За доби Мазепи починає розвиватися й самостійна українська наука, зокрема історія та література.
До часів гетьмана Мазепи писалися літописи — щорічна запись історичних подій — при Мазепі вже маємо — Історію України, як науку, основану на аналізі історичних подій, на розвідках своїх і чужих, на пам’ятках, в цілковитій її історичній і логічній послідовності.
Найулюбленішим читанням тоді був Синопсіс — тобто історичний огляд — Історія України.
З’являється у той час — Літопис Самовидця, Літопис Величка, історичні та літературні твори вже наближаються до народньої мови, так талановито, так мистецьки написані, що й на сьогодні свіжі, живі й цікаві і для дослідників і для кожного українця.
Не можна не зупинитися на історії Самовидця — анонімного (не відомого) автора. Самовидець написав історію боротьби Богдана Хмельницького та його наступників і довів до 1702 р.
Аналізуючи його працю, вчені приходять до висновку, що Самовидець належав до української шляхти, негативно ставився до Запорожжя та низів, хоч пише історію об’єктивно.
Як видно автор цього літопису був людиною освіченою, але з незавершеною освітою, — і це пішло на користь українській мові, бо написав він свою історію мовою близькою до української народньої мови. Самовидець дуже добре знав Лівобережжя (Гетьманщину) у всіх її подробицях, але мова його — мова Правобережжя. Тому напрошується висновок, що з походження Самовидець з Правобережжя, але довший час прожив у Гетьманщині.
Історія Самовидця за висловом П. Куліша — це цінне історичне джерело, визначний пам’ятник української літератури та історії XVII в., що читався усіма в ті часи з великою любов’ю.
Літопис Самовидця зберігся в ориґіналі і в списках.
Другою надзвичайно цінною, повнішою історичною хронікою — це — Літопис „колишнього канцеляриста Війська Запорозького” — Самійла Величка. Його „сказаніє о войне козацкой с поляками через Зіновія Богдана Хмельницкого” доведене до 1700 року. Це дуже цінний документарний і історичний матеріял, з точки зору козацької старшини. Повістяр-мемуарист Величко, як високоосвічена людина свого часу, глибокий український патріот — як старозавітний пророк плаче над важкою долею своєї вітчизни, над її опустінням і руїною...
А коли „перед войнами Хмельницького була нашою другою обітованою землею, пливучою молоком і медом...”.
Самійло Величко бачить, що кожна країна має свою писану історію, а героїчна Україна, його славні предки залишаються невідомими... 
„поболів серцем і душею, що така гарна і всякими добрами багата земля й батьківщина українська, залишена Богом, а її мешканці славні наші предки, залишилися невідомими...”
Крім Самовидця і Величка, маємо історичні праці того часу й повістяра-історика Григорія Полетики й багатьох других.
Отже за гетьмана Мазепи закладено славний і твердий мур для нашої науки історії, на якому побудовано було сотки історичних праць, і який дав основу славетній „Історії Русов” — Полетики.
Але не можна не відмітити, що гетьман Мазепа, на жаль, не має придворного історика, як має кожний володар держави. Спогадані ж історики писали в часи його гетьманування, але незалежно від нього.
Крім історії, як науки, за доби Мазепи з’являється багато талановитих літературних та церковних філософських творів. Сам гетьман був великий книголюб, мав величезну бібліотеку, на знаних ним мовах — латинській, французькій, німецькій. Про це цікаво відмітив у своїх спогадах чужинець Балюз. Ми знаємо Мазепу як поета. Його „Чайка” та „Дума” й досі чарують нас.
Назву лише головні твори, написані й надруковані за часів Мазепи, в більшості присвячені йому як меценатові науки.
„Вінець Христів” Антона Радивилівського, 1688 р.; „Мислений Рай” — Атанасія Заруцького, 1688-89 рр.; „Четєї Мінеї” — Дмитра Тупталенка, 1689-1705; „Алкид Російський” — Пилип Орлик (писано в Польщі — польською мовою); цього ж автора „Гіпомен Сарматський” прославлення герба Мазепи, 1698 р.; „Виноград домовитом благим насаджений” — Самуїла Мокрієвича, 1697 р.; „Руно Зрошене” — Дмитра Тупталенка, Чернигів 1697 р.; „Весільне сказання” і „Виноград Христов” — С. Яворського, 1698 р.
З надрукованих і присвячених гетьманові творів треба згадати такі, крім згаданих —- „Апостол” — Київ, 1695 р.; „Канони Пресвятій Богородиці”, Київ 1697 р.; „Псалтир”, Київ 1697 р.; „Октоїх”, Київ 1699 р.; „Зерцало от писанія Божественного”, Чернигів 1705 р.
Чимало видав Мазепа й своїм власним коштом — пояснення Григорія Двоєслова на книгу Йова, 1700 р. (Батуринський манастир).
Згадується Мазепу й в рукописних творах та підручниках Академії, а саме: реторика, 1701-02 рр.; діялектика філософії, 1706 р.; політики, 1708-9 рр.; у рукописах Братськоро манастиря — „Устав або Око Церковне”. Невідомий архимандрит Атонської гори подарував Мазепі старий рукопис Євангелія — „Апракос”. Гетьман велів архимандритові Печерської Лаври надрукувати (1707 р.) і видав Євангеліє в арабській мові для Богослужень в Сирійській Церкві. Антіохійський патріярх Атанасій славить гетьмана за це і наказує священникам спогадувати Мазепу в молитвах під час літургії.
14 липня 1705 р., коли гетьман навідав Академію, на честь його була поставлена траґікомедія „Володимир” Теофана Прокоповича. У пролозі до цієї траґікомедії Мазепу порівняно з Володимиром Великим. Лаврентій Горка присвятив свою траґікомедію Мазепі — „Йосиф Патріярх”, 1708 р. Були писані твори на честь Мазепи й іншими мовами, зокрема латиною та польською мовами:
„Небесний Меркурій” — Івана Орновського, Чернігів 1686 р.; „Муза Роксолянська”, Чернігів 1688 р.; „Багата дорогих каменів опера” — 1693 р.; „Багатий Ворендар”, Київ 1705 р.; „Ехо голосу, що кличе в пустелі”, Київ 1682 р. і др.
Такій великій науково-літературній праці багато сприяла знаменита розбудова друкарні при Києво-Печерській Лаврі.
Друкарня була тісно пов’язана з Академією, видала в ті часи силу-силенну книг-підручників, наукових розвідок, поезій, літературних прозових творів, оригінальних і перекладних.
Книги видавалися на хорошім папері, оздоблювалися чудовими визерунками та гравюрами. Папір вироблявся у власних паперових фабриках у Києві та других містах. Оцінку тодішньої літератури досить докладно подає — Мих. Возняк та Дм. Чижевський.
БУДІВНИЦТВО ТА МИСТЕЦТВО ЗА ГЕТЬМ. МАЗЕПИ.
До Гетьмана Мазепи наше будівництво йшло спочатку під впливами Візантії; пізніше розвивалося самобутньо, але з помітним впливом Заходу.
Гетьман Мазепа любив мистецтво, відчував його у всіх галузях життя, й приділяв йому особливу увагу, — крім літератури й музики (в більшості церковної) ще й будівництву-архітектурі та різьб’ярству (штихарству).
З часів Мазепи архітектурна Україна виходить з вузьких рямців і ступає на світову арену. Гетьман твердо повернув Україну обличчям до Заходу. Заслуги його в цій справі так незспірно великі, що трудно дати в коротких словах оцінку. Але досить відмітити, краще сказати, підкреслити те, що за Мазепи створився український стиль, — називали його „козацьке бароко”, „Мазепинське бароко”, „українське бароко”.
Дослідник будівництва доби Мазепи Д. Антонович називає цю добу „Другою золотою добою українського мистецтва”.
Правда, усі гетьмани до Мазепи були меценатами українського будівництва та взагалі мистецтва, але цілком оформлено наше будівництво на основі справжнього мистецтва — це при Мазепі. Меценат — гетьман не шкодував ані державних, ані власних засобів на будівництво. Україна й до цього часу пишається чудесними перлинами-будовами Мазепи.
Чимало перлин-шедеврів нашого мистецтва знаного світом, на сьогодні поруйновано московським варварством.
У ті часи, треба віддати справедливість, і генеральна та полкова старшина були меценатами українського мистецтва: Кочубей, Дунін-Борковський, Мокієвський, Коровченко, Мирович, Горук, Лизогуби, Дмитрашко, Скоропадські, Полуботки, Милорадовичі й багато інших. Вони будували пишні церкви, оздоблювали їх чудесними іконами, портретами, різьбою, орнаментом.
Найбільше будівель фундував гетьман за свій рахунок. Дерев’яне будівництво занедбалося, а на його місце приходить кам’яне.
Дослідники будівництва доби Мазепи: Федір Ернст, Дмитро Антонович, уже спогаданий, Володимир Січинський і т. д. — захоплені архітектурою тієї доби.
Ф. Ернст вбачає у творчому будівництві Мазепи відродження візантійських традицій, а Дм. Антонович бачить тут зразок будівництва зах.-европейських барокових базилік. Мабуть приходиться погодитися, що є і те і друге.
Згадаймо хоч коротко основні будинки фундації Мазепи:
1). Закінчення церкви Мгарського манастиря коло Лубен, започаткованої Гетьманом Самойловичем; 2). Богоявленська церква при Братськім манастирі; 3). Церква в Пустинно-Миколаївському манастирі; 4). Миколаївський військовий собор; 5). Церква Всіх Святих над окономською брамою Києво-Печерської Лаври; 6). П’ятибанні собори в Ніжені; 7). Новгород Сіверська; 8). Прилуці; 9). Церква Вознесенського манастиря в Переяславі; 10). Миколаївський манастир у Батурині; 11), 12). Петра й Павла та Св. Тройці в Густинському манастирі; 13). Церква Теодосія на Печерську; 14). Св. Катерини в Чернігові; 15). Св. Юрія на Видубицьких горах в Києві; 16). Дзвіниця при Соборі Св. Софії; 17). Лаврська розмальована стіна при головному вході; 18). Будинок Київської Академії; 19). Друкарня в Києво-Печерській Лаврі; 20). „Мазепин будинок” в Чернігові; 21). Допоміг Запорожцям у будові Церкви Св. Покрови і багато інших.
Допомагав Гетьман Мазепа церковному будівництву й поза Гетьманщиною — відбудовував манастир Св. Сави в Палестині і обдаровував Церкву Воскресення при Гробі Господньому в Єрусалимі; подарував срібний, високої мистецької роботи антимінс у Церкву Гробу Господнього і т. д.
Добре показує Гетьмана Мазепу як мецената виказ його видатків, виявлений по його смерти у Бендерах.
Для повноти уявлення приводжу тут деякі зразки:
1.	На гору Синай та на Афонську гору 30.000 дук.
2.	Позолочення бані Печерської Церкви 20.000 дук.
3.	Мур навколо Печерського манастиря і церкви 1,000.000 дук.
4.	Великий дзвін і дзвіниця до Печерськ. Манастиря 73.000 зол.
5.	Великий срібний свічник для Печерської Лаври	2.000 імп.
6.	Золота чаша і золота оправа до Євангелії для неї-ж	 2.400 дук.
7.	Золота мітра для неї 3.000 дук.
8.	Позолочення бані Митроп. собору в Києві 5.000 дук.
9.	Золота чаша для Собору	 500 дук.
10.	Віднова Св. Софії 50.000 дук.
11.	Церква Київської Колегії з гімназіями 200.000 зол.
12.	Церква Св. Миколая в Києві 100.000 зол.
13.	Віднова церкви Кирилівського манастиря	10.000 зол.
14.	Вівтар у Межигірському манастирі	10.000 зол.
15.	Фундація новозбудованого єпископського собору в Переяславі з манастирем	300.000 зол.
16.	Церква в Глухові	20.000 зол.
17.	Рефектор Густинського манастиря 10.000 зол.
18.	Рефектор Мгорського манастиря 8.000 зол.
19.	Церква Св. Тройці в Батурині понад 20.000 зол.
20.	Церква Св. Миколая в Батурині (недок.)	4.000 зол.
21.	Манастирська церква в Діхтярях 15.000 зол.
22.	Манастирі: бахмацький, каменський; любецький і душницький з церквами ?
23.	Віднова Борисо-Глібського манастиря в Чернігові 10.000 зол.
24.	Докінчення будови церкви Св. Тройці в Чернігові 10.000 зол.
25.	Макошинський манастир із церквою Св. Миколая	 20.000 зол.
26.	На віднову манастиря Св. Сави в Палестині 50.000 зол.
27.	На руки Патріярха Єрусалимського Хризанта 30.000 дук.
28.	Для церков Палестини: золота чаша, лямпа, срібний вівтар для Божого Гробу	20.000 зол.
29.	Срібна таца з 5 срібними свічниками на мощі Св. Варвари — Михайлів Манастир 4.000 імп.
30.	Вівтар для церкви у Вільні 10.000 зол.
31.	Допомога Православію у Польщі на руки єп. Жабокрицького	3.000 зол.
32.	Євангеліє в арабській мові на руки Антіохійського Патріярха 3.000 зол.
33.	Для нього ж на руки 3.000 зол.
34.	Дерев’яна церква Івана Євангелиста, Чернігів	5.000	зол.
35.	Дві дерев’яних батуринських церкви 15.000 зол.
36.	Церква Івана Хрестителя в Рильську 22.000 зол.
...„Не могла старшина підрахувати щедрих пожертв Мазепи на милостині манастирям, церквам, митрополитам, архієпископам, єпископам, архимандритам і іншим духовним з Греції, Палестини, Молдавії, Волощини, Сербії, Болгарії, Польщі, Литви, на Україні, чужинцям духовній старшині, різним церквам, манастирям, ченцям, студентам і бранцям...”
Крім цього, старшина знала, що за 22 роки свого гетьманування він давав щороку 10.000 зол. на Київських бурсаків, 500 Густинському манастиреві та записав Печерській Лаврі 180.000 зол. і т. д.
Поруч церковного будівництва розвивалося й цивільне. Генеральна старшина та шляхта також будували для себе стилеві кам’яниці. Найцікавішим — це був палац-резиденція Гетьмана в Батурині. На жаль, ця перлина, шедевр українського бароко — не зберігся, бо Меншіков розгромив і спалив під час руїни Батурина „Мазепин будинок” в Чернігові (скорше арсенал-склад зброї часів Мазепи), палац Міклашевського на Ніженщині, палац Лизогубів у Седневі, будинок Академії Наук, пізніше перебудований Шеделем і т. п.
Започатковане в добу Мазепи кам’яне будівництво майже припинило дерев’яне. Лише де-не-де побудовані тоді й збереглися дерев’яні будівлі.
Пов’язане з церковним будівництвом розвивалося і малярське мистецтво. Розмальовані церкви, іконостаси, малювання образів, портретів — все це носить відбиток доби ознаки впливу західньої школи та власних майстрів часу.
Дослідник доби Мазепи Ернст вважає ропись (малювання) Свято-Миколаївського військового собору за шедевр тодішнього малярського мистецтва.
Цікаві пам’ятки залишилися по окремих церквах, як ікони, іконостаси, орнаменти. Треба назвати таку мистецьку перлину, як образ Покрови в Переяславській церкві.
Поруч з будівництвом та малярством розвинулося й штихарство (різьба). Крім різьби з дерева, розвинулася різьба на міді (граверство).
Видатні різб’ярі (гравери) були тоді в Києві, Чернігові, Новгороді-Сіверському, тощо. Знані імена Олександра і Леонія Тарасевичів, Іларіон, Міґура, Данило Галоховський, Щирський і др.
Дух Мазепи-мецената й благодітника вітає в Україні, в українській церкві й досі, його пісні про „Чайку-небогу”, „Дума” про єдність та рятування „неньки старенької” — бреніли й бренять на струнах кобзарів та бандуристів...
„Коли в селі сліпий співець
Виконує перед народом
Пісні Мазепи — то бува
Він і про грішну діву згодом 
Козачкам нашим заспіва...!”
З „Полтави” — Пушкіна
Ще треба згадати й таке:
На першій неділі посту в церквах проклинали Мазепу за наказом Москви — проголошували анатему, а разом, у тих церквах і молилися „за создателя і благодійника церкви...”!?
У багатьох церквах, зокрема Києво-Печерській Лаврі, був на запрестольній стіні портрет мецената Мазепи. У 1912 році (коли не помиляюся) з наказу Київського митрополита-москаля цей портрет знищено.