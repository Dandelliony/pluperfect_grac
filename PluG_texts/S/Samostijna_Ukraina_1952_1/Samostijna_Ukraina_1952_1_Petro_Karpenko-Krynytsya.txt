Петро Карпенко-Криниця
МОЄ НОВОРІЧНЕ
Так, це ти — не нью-йоркський бродвей, що мільйоном горлянок регоче.
Це лиш ти хуртовинням, тривогою вітру в завії густій
О дванадцятій рівно, на сутім краю несходимої ночі, 
Нагадала мені, що іще я живий.
У тісняві безбарвних облич, в божевільно розгойданім морі,
Що запрудило гулко бродвейський, преярко ояснений брук
О дванадцятій рівно почув я твій шелест крізь тьму і простори 
І стояв, як Бруно на кострищі, охоплений полум’ям мук.
Ніби в сні, простягались тополь твоїх руки — я виразно бачив —
І стискали за серце моє, і я слова промовить не міг. 
Озивалася молодість, дихала димом у вічі гарячі, 
Розбушованим димом, вогнем, переміряних пилом доріг.
І здалось поруч мене замислились друзі з Лієжських забоїв,
Із Оттави й Сіднею, з Парижу, де соняшний ранок зійшов.
І ступали із Мюнхену, з Лондону йшли, обмінятись журбою
І відчути так близько тебе, як сини — материнську любов.
Гіркота невмолима важкої утрати пекла до нестями,
Як отрута, що в кров заповзла і сколихує душу до дна.
— З новим роком і щастям за морем, за ніччю, за снігом з вітрами, 
Україно моя, мій загублений світ, і любов, і весна! —
І в цю ж мить, о дванадцятій, справа і зліва, за мною й навпроти —
Реготав і свистів мільйоновий бродвей, вигинаючи брук.
Не було ні знайомих, ні друзів, був сам я у кліщах скорботи
І стояв, як Бруно на кострищі, охоплений полум’ям мук.