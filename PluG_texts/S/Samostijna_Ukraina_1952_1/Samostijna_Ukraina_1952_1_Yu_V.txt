Ю. В.
Різдвяна Правда
Двадцяте Сторіччя! Широким річищем часу котить воно чорні води вперед і вічно топить їх у темну пропасть. Раз тут, раз там знімає несамовита ріка гори хвиль, щоб громом розбити їх об себе і разом накрити ревом водного сказу. Жадібно вариться в собі і без упину кипить дика течва. Неситий вуж дії невтомно пружиться, пожирає себе і назад видовжується для поновного повтору потворних своїх рухів. Велетенський давун прямує вперед у простір та ніяк неспроможен він добитись спокою і спочити, ізвитий в себе, в лігві своєї морської печери.
„Отут його середина” — покажуть рукою і позначать порядковим числом літопису людські жреці нову мету. „1952-ий почався” — скажуть вони й шукатимуть в хаосі хвиль тієї особливої, щоб вимовною подією записати початок нового року. Та він, отой грядучий 1952-ий рік, не почне нічого нового, бо він не межа, але тільки природне законне продовження невмірущої стихії, яка з кожним днем прибирає на силі, збільшує потужність пливу і поширює русло течії. Непомітно для зовнішнього ока відбувається наростання внутрішніх сил дії, що ледви дається розмежувати на своє вчора, сьогодні і завтра. Її насиченість вікородним змістом, сувора понурість вигляду і невблаганна рішеність збутись в стан безумовної дійсности, — говорить мовою твердого присуду, від якого нема відклику. З котрого боку до неї не підійти, завжди стане перед очима подоболюдська постать долі, в якої обличчя всюди таке саме — страхітне вчора, трагічне сьогодні і смертельно тривожне завтра. Печать невхильности позначила життя виразом зримого призначення, існування сталося для себе самого висловом розкритої тайни. Людина бачить сьогодні свою завтрішність і відгадує свою долю.
На спадщині віків культурно-історичного росту для сучасної людини бє довга, добова година проби, чи живе і діє вона як співтворець своєї долі, чи є тільки жертвою невідомих сил, що їх сама збудила до дії, якої не може ні внапрямнити ні зупинити. Ще ніколи не була вона втягнута так повно і глибоко у вир життєвої безпосередности, і ще ніколи не почувала вона себе так самітною і загроженою в гущі людської маси, у вогнищі масових змагів і дій. Жертвенно зусиллями довговікового поступу здобувана підметність людського становища в історії укладом життя, розкривається сьогодня як велика омана пристрасно самолюбної думки, яка замість сподіваної свободи щасливого існування принесла неволю безпросвітного, безособового, безрадісного і безнадійного животіння. Брутальний і до цинізму безтрадиційний 20-ий вік поздирав, порвав і подоптав всі написи, символи і прапори на те, щоб наглість обнажування і відразливу наготу існування зробити єдиним змістом життя.
Середина сторіччя застає людину в темряві понурих мислей про своє буття і будучність завтрішнього світу. В один страшний запит згустилась дійсність наших днів, в запит такої бездонної важности, що нема сміливих дати на його відповідальну відповідь. Думаючий дух людський не доводить головної думки до кінця, мовкне і покриває тишею саме найкритичнішу годину всієї людської історії, як би не почував себе досить сильним для вияву запобіжних починів та не вірив уже в себе. Тоді, коли їдка пітьма історичної ночі нависла над світом нерухомим запитом і чекає свого духового слова, від якого почався б її відступ.
Від ряду літ душа зацькованої людини чекає і надслухує гомону великого нового походу. Кожну зміну року супроводить її тиха надія в недалеке чудо визволу, що своїм воскресним світлом переможе ніч в день. Голосом вічної віри перекликається отак сучасність з давниною, шукає надхнення в предківських мітах, обрядах і святах, прагне збудити в собі вічні джерела життєвої снаги і бодай на короткий час жити та відчувати існування серцем вічної людини. Тієї, що в різні доби історії однаково надхненно, віддано і жертвенно починала свої дні і роки, зверталася до найвищої сили за благословенням своїх задумів і чинів, складала обіти і приносила жертви. Бо в душі людській горить вічний вогонь, не погасає він у ній і сьогодні в добу лютуючого безвірства, — але вітрам загибелі наперекір — розгортається щораз яснішим полумям в пожежу світового визволу. Споконвічна віра в перемогу сонця і весни жевріє в надрах життя від днів створення, і нема в світі ніяких сил холоду, від яких вона погасла б. Бо світ однозначний із світлом, і темрява всяка чекає його промінного блеску. Теж і наша доба пригаслої віри, доба відступства від правд і вартостей споконвічного людського ладу дозріває внутрішньо для вияву світлої природи своїх основних первородних сил. Серед людської маси вправді мало ще свідомого спротиву темряві, надто поквапно слухає вона облудних проповідей про щастя земного раю, дає себе обманювати обіцянками великих благ нерадо вислухує слів про саможертвенність життя. Не всюди досвід упадку і кари вже діткнув її особисто, вона ще не вірить, що небезпека дуже близько, що вона власне в ній самій, в її самолюбному почутті одиничного існування, в її непровіреній самопевності, для якої вона нічого не робить, покладаючи всю свою надію в непорушність того життєвого ладу, серед якого родилась, росла і живе. Її здається вистарчальним власний організм, забезпечений силами природи, що діють способом незмінної законности. Духового зусилля, душевної творчої снаги, моральної самосвідомости, що дисциплінує життя людини внутрішньо, та у суспільних взаєминах, етичного активізму в щоденній практиці існування — не доцінює доба тоталітарних устроєвих тенденцій і тотального поглинення людської одиниці волею маси. За невільничою працею в системі примусу, насилля і терору, як теж за висилюючим здобуванням життєвих засобів в умовинах свобідного вибору праці — людина забулася і добровільно приглушила свої внутрішні потреби, сталася працюючою і здобутки власної праці споживаючою та пережовуючою твариною. Пониження духового рівня є наявним фактом, а щораз глибший і повніший потоп людини в громаду, спільноту і масу є конечністю сучасної суспільної структури існування, що її ні заперечити ні оминути не можна.
Велике питання доби звучить: Як може людина в існуючому ладі загального сьогодні процесу всуспільнювання життя зберегти своє існування на рівні особистої гідности в усіх основних аспектах притаманної собі природно своєї вічної людяности? Відповідь і розв’язка можливі єдино як могутній творчий суцільно життєвий здвиг на міру релігійної ідеї життя. Її не видумати і не сотворити розумом, її коріння треба в собі та у світовому грунті власного існування відкрити і до творчого росту пробудити. Збудитись зі сну життєвої несвідомости душею, що свідома себе і призвання людського життя! На свойому історичному становищі, на свойому світовому місці оновитись з джерела життєвої невмірущости, з надрів вічної природи, з творчої потужности Божого промину. Із повного кореня буття, із повноти почерпнути віддиху і жити в пляні божественної повновимірности. Дану життєву основність, готову людяність власним духом відкрити і творчим зусиллям душі її життєво потвердити, розгорнути в живий час, викохати квіт і збутись в овоч! Подібні освідомні проблески назріваючої ідеї життя видаються нині на овиді людської дійсности чужі й далекі, проте насправді вони наявні в її корені, завтра зійдуть і проявлять зримо свою квітову свіжість і красу. Думки про ідейну основу життя близькі і вчасні на порозі кожного Нового Року, а найближчі вони в Різдвяну Ніч, в годину містичного переживання найбільшої події людської історії — Народин Богочоловіка і Сина Божого.
На 20-му сторіччі христіянського літочислення світ зазнав таких струсів духового і суспільного ладу, від яких похитнулась людська віра не лише в Божий порядок існування, але і в самого Бога. Від десяток літ йде жорстокий наступ пекельних сил проти твердині христіянства в душі віруючої людини. Діється і робиться все можливе, щоб досягнути кореня і в самому зародку вбити вічний вогонь людської віри в Бога та у вічний глузд буття. Руйнування храмів Божих, тортури і вбивства віруючих, влада кнутом і ножем, нова соціяльна політична диктатура і господарський розбій — не досягнули смертельно джерел віруючого життя, та не домоглись перемогти в людині Бога. В царстві пятикутної, на земний зразок придуманої і спорудженої червоної зорі світить біла зоря чотирогранного хреста і на чотири сторони світу голосить, що головна правда людської історії жива та має будучність. Як не вийшов-би грядучий двобій земних потуг, у висліді переможе розпнятий на хресті Бог. Тому бо звитяжну дорогу готує його найбільший ворог. Він, заклятий перечник, клеветник і руїнник, проти своєї волі — призначений своїм діявольським ділом дати посвід, що Бог вічний, а життя, почате із творчого слова, є невміруще і перетриває нищівну силу пекельного вогню. Своє криваве діло відступник мусить довести до кінця і послужити перемозі правди явно і певно. У завтрішньому світі буде більше правдиво віруючих христіян, ніж є їх сьогодні.
Сьогорічна Різдвяна Ніч є може остання перед великим боєм на землі за її імя. Вже близько дві тисячі літ душа людська вступає на Вифлеємський шлях і відбуває свою щорічну прощу до джерела життя, опроміненого зорею народження Богочоловіка. До тієї правди поверталась віруюча людина повсякчас, щоб утвердити в собі змагову снагу духа та могти двигнути на рамена хрест своєї долі і його гідно до кінця нести. Сьогодні впала людина на своїй дорозі і лежить придавлена непосильним їй тягарем великого призначення. В її очах пригас вогонь віри, дух її зневірився і померк в темряві, а душа близька піддатися і без одного слова передсмертного крику потонути в небуття. Бо ніч над нею світово велика і потворно темна. Лежачи на земній дорозі людина не знає, де, в котру сторону заховалося небо, бо вона не бачить зір. Послабла в неї сила зору, затерлась темність і вона забула, що дорога до зір на небі починається завсіди в душі земного паломника. І чудесна Різдвяна Ніч не розкриє сліпцеві очей на красу Божого неба та чарівно ясне світло Вифлеємської зорі, коли він життям своїм земним не йшов до Вифлеєму, не пробував навіть вступити на шлях Богочоловіка. Чого-ж надіятись людині від Великого Свята, на яке вона чекає як той злидар, що свою холодну душу зодягнув у лахміття свого безрадісного життя, а в серці не прогорнув попелу, щоб воно зіткнулось з подувом свободи, зажевріло своїм вічним вогнем і зогріло його самого від нутра. Такий не погріється навіть у берега світової пожежі, а згорить в ній без думки в животворну силу своєї жертви.
Різдвяна Ніч 1952 року світить над нашою землею, немов над безоднею, що отемніла від кровотечі і в хаосі лячних червоних видив захолола. To-ж між небом і землею простелилася червона „зоря” і своєю близькістю сліпить людський зір. Людині, зіпхнутій у вертеп світової безодні, найвища пора визнати своє положення останньою годиною і від себе, з власної душі, пробити собі шлях до завітних висот батьківського життєвого неба. Настав такий час, що Різдвяна Містерія мусить статись живою дійсністю, сповнити душі людські щоденним кормом, а дні довжити в роки зусилля, праці і жертви. Примирення з Богом може початись з людини, яка духа Різдвяної Містерії зрозуміла так, що сталася повинна і готова служити свойому Богові як син-воїн. Таке є завдання людської сучасности, взагалі всі люди і всі народи покликані сьогодні оборонити в світі і людині Христа — божеську суть вічної людськости і людяности.
Спір і змаг за людину дає біжучій добі підкреслено моральний і долевий наголос. В цьому найбільшому бою історії вирішною мірою заважить постава людини — в цілости її істоти. Переможцем вийде людина внутрішньо суцільніша, морально вища і бойово жертвенніша. На її долю випадуть важкі завдання відбудови і творчого формування подоби завтрішнього світу. Він буде певніший, чим твердше стане на первнях вічної людської духовости, себто — здійснюватиме ідею життя в людях і народах мірою найвищих вартостей богоподібного існування.
Різдвяна Ніч більше ніж казка, символ і міт. Вона — правда про живого Бога, переможця смерти і творця життя.