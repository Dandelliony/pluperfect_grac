С. Ю. Пр.
Енергетичне господарство України
II. Роля електроенерґії в господарстві України
Україна є в тому знаменитому положенні, що розпоряджає майже всіма видами первинної теплової енерґії (вугілля, нафта, земний газ та всі продукти їхньої переробки) і величезними джерелами водної енерґії. Хоч впродовж воєнного періоду та періоду останньої п’ятирічки (1945-1950) большевики всі більші індустріяльні, нові центри пересувають у центральні області СССР (Приуралля, Урал, Західній Сибір), то всеж таки Україна дає тепер і під оглядом виробництва електроенерґії близько одну четвертину всесоюзної продукції. Електростанції України повинні дати за пляном у 1950 р. 13,7 мільярдів кіловатгодин, значить стільки, скільки дав у 1933 р. ввесь СССР. Але з другого боку, коли взяти до уваги факт, що така маленька Швайцарія досягла вже в 1947 р. цифри 9,7 мільярдів kWZ, тоді бачимо, які величезні можливості лежать у цій ділянці перед українськими інженерами і господарниками. Це тим більше, що самі легко доступні ресурси водних сил України виносять 2,6 мільйонів кінських сил.
Ріст виробництва електроенерґії на Україні поступав разом з індустріялізацією України. Се зовсім ясно, коли зважити факт, що основним зуживачем електроенерґії є завод та фабрика, а зужиття енерґії потребами населення навіть у випадку повної електрифікації домашнього господарства є тільки малим відсотком загального запотребування. Тому маркантна й безперечно велика цифра 13,7 мільярдів kWZ електропродукції України є передусім мірою індустріялізації нашої батьківщини, а лише на дальшому пляні, після основної аналізи, можна витягати з неї висновки на тему електрифікації не тільки міст і сіл, але також, напр., залізниць.
Сітка електростанцій в Україні характеризується деякою нерівномірністю, обумовленою більше або менше промисловим характером поодиноких областей і районів. Області Донбасу й Придніпров’я є найкраще постачані електричним струмом. На другому місці йдуть такі центри промисловости та їх околиці, як Київ, Харків, Одеса, Львів, Миколаїв, Дрогобич. Але такі області, як Вінницька, Волинська, Житомирська, Ізмаїльська, Кам’янець-Подільська, Кіровоградська, Полтавська, Сумська, Станіславська, Тернопілська, Чернігівська, Черновецька та Закарпатська розпоряджають невеликою кількістю електростанцій, та й ті, що є, далеко не вистачають.
Найбільшими заводами електроенерґії в Україні є Дніпрогес (називана також Дніпрельстан) та Зуївська ТЕЦ в Донбасі; вони одночасно одні з найбільших існуючих взагалі в цілій Европі. Про Дніпрогес інформовано вже наш загал дуже часто і досить основно, проте слід тут пригадати деякі найважливіші дані. Конкретні пляни будови водної запори на Дніпрі постали вже безпосередньо після революції у 1919 р. (тоді інж. Ніколяї проєктував будову подвійної запори). У 1925 р. випрацював новий проєкт інж. Олександрів і в 1927 р. розпочато за цим проєктом біля Хортиці будівельні роботи. Водну запору побудовано в постаті луку, промінь якого виносить 600 м., її довжина виносить 766 м., вона має 48 скріплюючих ребер, грубих на 3,25 м. кожне. При допомозі запори піднесено рівень Дніпра на 37,5 м., при чому постало штучне озеро, довге на 100 км. і широке (в деяких місцях) на 16 км. З цієї причини треба було переселити 22 села, територія яких опинилася повністю або частинно під водою. Самий будинок, у якому приміщено машини, довгий на 240 м., а широкий на 68 м.; в ньому замонтовано 9 турбін типу Френсіс’а, — кожня з них має міць 90 000 кінських сил. Повна потужність Дніпрогесу виносить отже 810 000 кінських сил або 560 000 кіловатів. (Цікаво тут замітити, що відома велика американська ГЕС у Тенісі (Tennesee), яка постачає електроенерґією заводи атомної зброї в Оук Рідок (Oąk-Ridge) має потужність меншу, а саме 612 000 кінських сил). 18 серпня 1941 р. остання радянська зміна під проводом інж. Щацького, відступаючи, міцно знищила запору на Дніпрі. Дніпрогес був виведений з ладу, але тільки частинно й тимчасово. Аж німецькі загарбники, покидаючи 28. грудня 1943 р. свої позиції, висадили в повітря цілу електростанцію та важко зруйнували запору. Німці вжили коло 500 тонн вибухових матеріялів і дощенту знищили всі дев’ять турбоґенераторів. Про силу вибуху свідчить факт, що знайдено розламані сталеві вали діяметром 1 метра. Незабаром після прогнання німців розпочались відбудівні роботи під проводом інж. Логінова. На день 1. січня 1948 р. виконано дуже багато основних робіт, два аґреґати станції дають уже струм (разом 200 000 кінських сил), але повністю готова має бути Дніпропетровська ГЕС аж під кінець теперішньої п’ятирічки (1950 р.). На жаль, відбудівні роботи проводжено в більшості типічно большевицькою методою, значить — не звертати жадної уваги на лодь віком від 18 до 24 років. Хлопці були майже на 100% в армії, довелось працювати мало що не виключно дівчатам. Їх уживано до незвичайно важких робіт, при усуванні розвалин, при бетонуванні. Не зважаючи на морози, доводилось працювати по десять годин денно по пояс у льодово-холодній воді і дуже багато сільської молоді з Дніпропетровської та Запоріжської областей знищило собі при цих роботах здоров’я.
Відбудова Зуівської ТЕЦ тфивала багато коротше, особливо тому, що тут не треба було відбудовувати жадних бетонних водних споруд. Зуівська ТЕЦ матиме після модернізуючої реконструкції потужність 370 або й 400 тисяч кіловатів, значить — належатиме до одних із найбільших існуючих теплових електростанцій. За паливо служить у неї донецьке вугілля, при чому після війни побудовано казани, в яких можна топити т. зв. вугільними відпадками та також антрацитовим пилом. Вироблена електроенерґія зуживається переважно до погону машинових уряджень вугільних шахт Сталінської области та до погону збагачуючих вугільних фабрик та коксохемічних заводів. Крім Зуївської ТЕЦ, маємо в Донбасі ще три дуже великі ТЕЦ (ряду коло 200 000 kW кожня), а саме у Штерівці, Курахівці та Макіївці. Під час відбудови Курахівської ТЕЦ в роках 1944-47 її потужність була подвоєна. До дальнших великих ТЕЦ в індустріяльному Донбасі належать ТЕЦ ряду 50 000 kW у Сталіно, Лисичанську, Краматорську, Верхнім, ТЕЦ ряду 25 000 kW в Єнакієве, Рутченко, Горлівці, Серго, Ворошилівську та Ворошиловграді. В місцевостях Словянське Константинівка, Червоноармійське, Харцизське, Оленівка, Пантелеймонівка, Артемівське, Красний Луч, Дебельцеве, Володимирівка та Краснодонське існують поменщі електростанції (потужністю від 1 до 5 тисяч kW.). Під час воєнних дій вони майже всі були важко пошкоджені, але тепер їх у більшості випадків відбудовано, тільки ще не всі на повну довоєнну потужність. Донбас був получений також з Дніпрогесом лінією високої напруги (161 000 вольт). З неї брала струм більшість заводів Ворошиловграду, Сталіно та Макіївки. Запроектована довжина високовольтових ліній Дніпрогесу виносить 1500 км., але всеж таки найбільшу частину електроенерґії Дніпрогесу зуживають заводи і фабрики Дніпропетровська і Запоріжжя (заводи-велетні: металюргійні, ферро-стопів, електросталі, алюмінієві, хемічні і машинобудівельні). Також залізорудний басейн Криворіжжя та Нікопільський мангановий басейн одержують електроенергію з Дніпрогесу.
Дуже великі ТЕЦ (ряду 50 до 100 тисяч kW) мають міста Київ, Харків і Одеса. Інші українські міста, як Вінниця, Чернігів, Кіровоград, Полтава, Суми, Херсон, Станиславів, Рівне і багато-багато інших розпоряджають середними ТЕЦ ряду одного до п’ять тисяч kW. З великих ТЕЦ заслуговує ще на увагу Львівська ТЕЦ, яка мала вже на передодні війни, в 1939 р. потужність 28 000 kW, а тепер розбудовується до ряду 50 000 kW. Крім Львівської ТЕЦ, мають ще більше значення на ЗУЗ Бориславська ТЕЦ (у 1939 р. — 10 000 kW), Дрогобицька ТЕЦ та Янівська ГЕС (біля Теребовлі).
З наведеного перегляду бачимо, що в Україні абсолютно переважають ТЕЦ, а докладніше паротурбінні електростанції. Це причина того, шо вугільні шахти Донбасу можуть постачати оті електростанції потрібним паливом. Але електричний струм із ТЕЦ коштує пересічно в п’ять разів дорожче від струму, який одержують в ГЕС, і тому економічність енерґетичного господарства України вимагатиме саме побудови гідростанцій. Будова гідровузів відтяжує також дуже помітно транспорт, а передовсім залізниці, бо більші ТЕЦ потребують величезних кількостей вугілля, які треба перевозити нескінченними потягами на часом дуже далеких маршрутах (напр., Донбас — Львів — Перемишль). Порівняно високі кошти та труднощі транспортування донецького вугілля дуже лімітують роботу ТЕЦ. Це обмежує вироблення електроенерґії і приводить до того, що окремі підприємства багатьох українських міст споруджують власні, переважно невеликі, але часом і більші електростанції, які працюють в основному на рідкому паливі. Таке розв’язання проблеми дуже нерентабельне. Багато більше правильна будова ГЕС. Центральні московські міністерства не клопочуться, очевидно, цим питанням, вони тепер надто зайняті будовою Аблакетської ГЕС чи поширення Рибінської ГЕС біля Москви, а кошти залишені до диспозиції українським міністерствам, не дозволяють на жадні більші інвестиції. Найкращий доказ цього злосливо-благодушного ставлення московських центральних органів маємо з будовою Сабарівської ГЕС для Вінниці. Її пляни затверджено ще в 1946 р., а навіть українські республіканські підприємства доставили велику частину устаткування, але самих найважніших будівельних робіт так і не розпочато до кінця 1947 р. Ще досадніший приклад трапився в останньому часі, коли при нагоді дискусії на тему державного бюджету СССР на 1948 рік, на засіданні Верховної Ради СССР дня 2. лютого 1948 р. Запорізький депутат Пономаренко мусів аж додатково просити уряд асиґнувати 3 мільйони карбованців на будову лінії високої напруги з Запоріжжя до Великого Токмаку (в Донбасі). До цього всього це власне не новобудова, тільки відбудова, бо ота лінія існувала вже до війни. Так пребагата Україна мусить випрошувати в Москви отих 3 мільйони, які становлять до речі лише манюсеньку частину всесоюзних інвестицій на господарство (у 1948 р. — 149 000 мільйонів крб.!).
Також відбудова знищених німцями електростанцій республіканського значення поступає дуже пиняво, а найгірше явище, яке загніздилось майже що не на всіх комунальних електростанціях України та на великій кількості великих ТЕЦ т. зв. всесоюзного значення, це те, що вони працюють, не додержуючи правил технічної експлуатації. Першою причиною цього є, безперечно, факт, що електростанції доводилось відбудовувати на руїнах, без достатнього комплекту устаткування, часто з технічно малопідготовленими людьми. Дальше електростанції роками працюють за тимчасовими схемами і це неминуче веде до аварій. Оті аварії стали дійсним бичем електростанцій України. Напр., у квітні 1947 р. вийшла з ладу в Чернігові електростанція потужністю понад 1000 квт. Хто винен у цьому? Отож вина лягає на керівництво главка, на його аварійну інспекцію, на експертно-технічні комісії міністерства, які допустили до того, що в роботі станції не додержували мінімальних протипожежних заходів; бак з рідким паливом містився коло самого дізеля, чого не можна було допускати, вихлопна труба дізеля не була достатньо ізольована від машинного залу. — На такій Херсонській електростанції було, за офіціяльними даними в 1946 р., 26 аварій, в них 22 з вини персоналу станції. Така велика кількість аварій має свій корінь у недбальстві совєтських керівних чинників, які вміють викачувати з України кожне зернятко пшениці, але не хочуть і не вміють якісно працювати в тих ділянках, від яких передовсім залежить добробут населення, та в яких не вистане бути неосвіченим аґітатором, але треба показати своє дійсне практичне знання. Строго допильновується, щоб персонал електростанцій вивчав „Короткий курс історії ВКП(б)”, але його технічною підготовкою не займаються, його кваліфікацій не підвищуються. Главк міністерства спромігся перевірити технічну грамотність лише 26 з 456 головних інженерів районних управлінь та станцій, про інший технічний персонал і говорити не доводиться. Спеціяльна політика Москви, яка не дозволяє будувати на Україні деяких видів промисловости, які концентрує тільки в себе, щоб таким чином узалежнити інші республіки від себе, спричинила відсутність запасних частин, особливо для теплотехнічного устаткування та передусім вимірювальної апаратури. Цей недолік також обумовляє велику кількість аварій. Аварії збільшуються також через відсутність пляново-запобіжного ремонту. Ремонтні роботи проводяться порядком штурмівщини від аварії до аварії. Спричинюються до аварій і значні монтажні недорібки, що їх „не помітили” експлуатаційники, приймаючи від монтажників і будівельників відбудовані об’єкти. Характеристичним прикладом може бути пуск станції в м. Осипенко. Там, як звичайно, є канал для циркуляційного водопостачання. Бажаючи прискорити пуск, канал не очистили як слід від бруду та мулу. Під час шторму вітер виганяє з каналу всю воду, станцію доводиться спиняти, і місто залишається без світла.
Навіть на електростанціях, що їх вважають найкращими, немає належної культури виробництва. Відомо, напр., що бруд на електростанції нестерпний. А на Вінницькій станції вугільного пороху (добрий провідник електрики!) не зчищають місяцями, і це створює додаткові причини для аварій. На багатьох станціях не вистачає таких дуже важливих мірничих приладів, як лічильники електричної енерґії. Не можна серйозно говорити про зниження витрати палива, коли на такій станції, як Вінницька, зовсім немає паромірів та інших теплових приладів. Ця відсутність апаратури для обліку й контролі — це наслідок відсутности відповідних фабрик на Україні. З такоюж інертністю ставиться Москва до створення на Україні відповідних будівельно-монтажних управлінь (трестів), що моголо б значно прискорити відбудову станцій.
Зовсім погано і з переходом на місцеве паливо. Відомо, що на Україні є великі поклади бурого вугілля. Науково-технічні працівники приділяють використанню бурого вугілля велику увагу. Але партійні керівники іншої думки. Тому й лише на одній станції, в Кіровограді проєктується перехід на буре вугілля.