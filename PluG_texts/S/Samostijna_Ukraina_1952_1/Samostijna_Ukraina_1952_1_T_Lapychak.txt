МОЄ ВИЯСНЕННЯ П. В. П. СТАХОВУ
В газеті „Сучасна Україна” (ч. 24, з дня 8 грудня 1951, стор. 11) п. В. П. Стахів помістив свою статтю „Now is the time”, в якій зі злорадною тенденцією намагається фальшиво і невірно інформувати читачів тієї газети та загал українського громадянства відносно деяких справ, що були предметом моїх вияснень, яких від мене домагався свого часу ред. В. Безхлібник в газеті „Гомін України” (ч. 34, з дня 25 серпня 1951 р.). Щоби не ширилось баламутство, та щоби дати вияснення, яких домагається сам В. П. Стахів („Відповідь дасть сам Лапичак”), я знову змушений забирати голос. Ще раз зазначую, так як зазначував я це, відповідаючи В. Безхлібникові (а що В. П. Стахів у своїй „об’єктивності” промовчав), що роблю це нерадо і лише на домагання згаданого „оборонця правди”.
Отже В. П. Стахів закидає мені, що мої „тези” „зовсім не відповідають правді”, і є „висловлювані на те, щоб ріжними натяками у фальшивому світлі представити свого політичного противника”, що моє свідчення про те, в якій блюзі сидів в концентраційному таборі п. Я. Стецько та який харч діставав в тому таборі п. Степан Бандера, є „наклепом”. Пан Стахів не подає ані доказів, ані свідків на протилежне, ані навіть не пробує ті „наклепи” опрокидувати чи заперечувати, а тільки старається їх відповідно вияснити, чи виправдати. Виправдання його можна трактувати вдалими або й ні, але всеж таки лишається фактом, що мої „наклепи” були дійсним фактом, отже правдою. Я не писав, звідки взялася поліційна блюза на спині п. Я. Стецька, ані не заперечував, що і інші вязні концентраційного табору Сахсенгавзен мали щастя діставати харч з ес-манської кухні; я лише стверджував той факт, що його ствердження від мене домагався прилюдно п. В. Безхлібник.
В. П. Стахів не тільки тих моїх „наклепів” не заперечує, але він їх і в дальшій частині своєї статі потверджує, бо погоджується, („мабуть тому, щоби зробити псоти Я. Стецькові) ґестапівські посіпаки припасували йому (себто Я. Стецькові) лахміття поліційного мундира”), що поліційний мундир на спині Я. Стецька — це не вигадка Лапичака, але дійсний факт. Може В. П. Стахів бути переконаний, що це дійсно справа ґестапівських жартів і псот. Ця тема мене не обходить і щодо неї я не висловлював і не висловлюю ніякої думки. При чому ж тут, отже, пане Стахів, „наклеп” і „фальшиве світло”?
В. П. Стахів робить мені закид, що, мовляв, я не боронився проти того, щоби мені в концентраційному таборі наложили вязничний пасмистий мундир, отже — яке я маю право вимагати від Я. Стецька, щоби він боронився, коли йому натягали поліційний мундир. Думаю, що і сам В. П. Стахів добачує несеріозність і демагогічність такого „аргументу”. Адже було б абсурдом, попавши до вязниці, протестувати проти вязничного мундуру, так як було б абсурдом, попавши до поліційного баталіону, протестувати проти поліційного мундуру. В. П. Стахів може бути певний, що коли б у вязниці мене вбрали у поліційний мундир, я б протестував. Чому ж не міг це робити його „прем’єр”?
В. П. Стахів згіршений у своїй статті „вибором теми” про німецький поліційний мундир на хребті українського „прем’єра” в так „поважному журналі”, але пан В. П. Стахів „забув” (у своїй „непартійній об’єктивності”) додати, що моя стаття і її тема не були вибрані мною, але накинені мені прилюдним запитом В. Безхлібника. Коли б цей маленький додаток згадав пан Стахів, тоді б відпала і підстава йому дивуватись, чому вибрана ця тема. Пан В. П. Стахів нарочно того не згадав, бо йому треба більше аргументів для своєї партії. Але чи здобув він тим більше аргументів для своєї опінії?
В. П. Стахів згадує про пасмисту гієну та її ролю у знищуванні навіть найменших спроб, що нібито існували на еміґрації для покращання нашої преси. Очевидно, в читача статті В. П. Стахова не залишається сумніву, хто є такою пасмистою гієною в очах українського Катона міжпартійної моралі. Але В. П. Стахів знову „забув” навести свою ролю у тих спробах, згадати та зацитувати хочби свої власні писання та демагогічні вигуки по адресі неодного із наших політичних діячів. В. П. Стахів вдає, що він не читає „Сурми”, органу бандерівців на еміґрації, або прикидається, що він за ті писання не відповідає. А тимчасом ми уважаємо, що ніхто інший, як саме В. П. Стахів та його компартійці є тими, що нехтували завжди чесними спробами ставити нашу пресу на висоті своїх завдань. Чи думає В. П. Стахів, що забулася його роля в мюнхенській „Українській Трибуні”, або хочби його ганебна поведінка супроти мене на терені Ліги Українських Політичних Вязнів, де він був головою Контрольної Комісії, коли я відкликувався до його сумління і чести перед нападами на мене бандерівського політрука Миколи Климишина. Приватно, в розмові зі мною пан В. П. Стахів признавав мені рацію, одначе офіційно не був здібний видати вироку, бо такий вирок противився би постанові його партії. Що ж пане Стахів, можна говорити про пасмисту гієну кожному, але для того треба мати підстави і я думаю, що їх у Вас немає таких, як вони є у мене у відношенні до Вас, дарма, що публично я того не говорю. Чи може і в тому випадку, Ви будете говорити мені свої морали про честь і етику та пригадувати, що „можна когось не любити, але неправда і наклепи залишаться завжди неправдою і наклепами”. Звідки у Вас право про те говорити мені, коли Ви свідомо неправду і наклепи прикривали і затушовували? Думаєте, що ми те забули і що те взагалі можна забути?
Мені прикро, що дався я піймати на провокацію, бо інакше не можу назвати цего як провокацією, коли один із „оборонців правди” у відкритому листі ставить питання і домагається вияснень, а другий „оборонець моралі і чесности у журналістиці” за подані вияснення накидається зі своїм велемудрим: „лікарю, тримайся своїх медикаментів і до журналістичного пера та чорнила не мішайся!”. Прикро мені з тої причини, що дійсно, для деякої частини українських журналістів, на жаль, тема, чому український прем’єр носив поліційного мундура — нецікава, та, що дав тим нагоду „професійним журналістам” до нападу на мене. Але сталося це тому, що, знаючи мораль і етику панів „непартійців” з відомого середовища, я всежтаки не вірив, що вона впала аж так низько, щоби посунутися до провокації та хуліганства. Так, ніби лише лікареві не вільно займатися журналістикою (і це має бути аргумент, пане Стахів!?), в час коли нею безкарно і безконтрольно займається кожний ледви чи не докінчений гімназійний ученик і студент. Але коли В. П. Стахів вже цю тему заторкнув, то вільно мені його поспитати: яке більше право до журналістики має В. П. Стахів та інші його партійні товариші, недокінчені студенти, від мене, який таки свої університетські студії скінчив, дарма, що лікарські. Ось тут і виходить на яв усе обличчя непасмистої гієни: вона репрезентує ідеологію і групу здеклясованого професійного, недокінченого пів-інтелігента і домагається вимогти тільки для неї право на провід, точно так само, як цього домагаються большевики. Звідси в неї така ненависть і зависть до представника професії, яка, очевидно, не може мірятись з журналістикою, бо до неї треба років тяжкої праці і дещо здібностей, тоді, коли писати такі статті, як „Now is the time” потрафить кожний партійний заправило. І тут між нами провал, якого не вдасться перебристи ніяким вдаваним „чесним спробам”. Тут теж і видно, хто каламутить не тільки політичне, але взагалі наше життя.
Щождо самого „аргументу” В. П. Стахова, мовляв, лікареві краще займатися лише медикаментами, то, дозволю собі звернути увагу „непересічного” журналіста, що й тут, як і всюди виказує він застрашаюче невіжество. Бо коли б він знав, що в українському житті журналістичним пером і чорнилом займалися такі лікарі, як Іван Липа, Черняхівський, Юрій Липа, Теофіль Окуневський, Модест Левицький, Віктор Піснячевський, Арсен Річинський, Нарциз Лукіянович, Василь Кархут, Люцій Кобилянський, Є. Лукасевич, Михайло Васильченко, В. Наливайко, Ол. Олесь (ветеринарний лікар), Софія Парфанович, Ю. Мовчан і інші, а з визначних чужинців такі лікарі, як англієць Джордж Дюгамень, американець Алексіс Карель, швед Аксель Мунте, німець Артур Шніцлер, італієць Майоччі, — то, очевидно, він би такої дурниці у своїй статті не писав. Але, певній породі людей, як то кажуть, — море по коліна, і їй лише все дозволене, тільки тому, що їй так подобається і вона так хоче. Та так пониманий „волюнтаризм” давно вже перестав мати вартість і ним можна себе лише осмішити, що й пан В. П. Стахів робить з великим успіхом.
Т. Лапичак