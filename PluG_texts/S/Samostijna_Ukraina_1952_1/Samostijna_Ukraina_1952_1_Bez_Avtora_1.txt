З ножицями по пресі
В Канаді (Торонто) почав виходити „Вісник українських революційних демократів”, себто офіційний орган партії УРДП. Замість вияснити, що саме таке революційна демократія, чим вона ріжниться від, приміром, консервативної демократії, чи народньої демократії (Сталіна), чи соціял-демократії (Маркса), чи націонал-демократії сучасних потуг світу, або, чим, напр., ріжниться революційно-демократичний світогляд генерального секретаря ЦК УРДП з часу, коли він був ще членом бандерівської партії та членом УГВР, від революційно-демократичного світогляду його з часу його міністерства в ВО УНРади — ця рептилька (в ч. 3, 1951) воліє погрожувати „Самостійній Україні”: „Бо УРДП при цій нагоді може скористатися з науки Остапа Вишні, що сказав: „аще тебе вдарять у ліву щоку, ухопи дрючок і побий на ньому с...му синові до цірки”, та ще нахвалятися, немовто мельниківські солідаристичні зуби були „збережені в Европі під охороною уердепівців і привезені цілими в Америку”.
В редакторів уердепівської партії коротка пам’ять. Бо не так давно, а в році Божому 1946, ніхто інший, як мельниківці перевозили уердепівську літературу з Німеччини до Австрії та під своєю охороною запевняли їй можність розповсюджування в таборах у Німеччині, де бандерівський терор велів нищити і усувати з обігу все, що не було бандерівське. Сьогодні пропаганда УРДП відвертає кота хвостом і говорить протилежне. Наука діялектики, як бачимо, не пішла у ліс.
Той же сам „Вісник українських революційних демократів” (ч. 3, 1951) друкує такі глибоко політичні та „соборницькі” думки:
„Тому, що український нарід позбавлений вільно сказати цілому світові своє слово, за нього зобов’язані говорити ми, зпідсовєтська еміґрація, яка ще до недавна мала замкнені уста, бо перебувала там в суцільному концентраку”... і т.д. і т.д.
Чому не є зобов’язана говорити за український нарід зпідпольська, зпідчеська, зпідрумунська та взагалі уся українська політична еміґрація — це залишається тайною самого автора статті Бориса Криницького, редакції „Вісника українських революційних демократів” та самого ЦК УРДП. Мабуть тому, що соборність (так як і взагалі націоналізм), на думку уердепівських ідеологів, належить до пережитків минулого та пахне реґресом. Нам же треба за проґрес, товариші!
„Обрії” (ч. 4-5) в розділі „Нові книжки” неприховано „об’єктивно” дають свою оцінку двом авторам: Є. Онацькому і О. Драгомановій.
„Справа Справедливости, нариси з суспільного життя” Є. Онацького — на думку „Обріїв” — книжечка, де писане від автора — легке до сприйняття, але не переконливе... опора на авторитет Б. Мусоліні, фашистівської „партії праці”, про істоту капіталізму Д. Донцова і ін. має всі познаки гумористики”.
Натомість „По той бік світу” О. Драгоманової, не дивлячись на те, що „О. Драгоманова не ставила собі, видно ані особливо суспільних ані особливо художніх завдань, її письмо одноплощинне, без грама художности”, все ж дає підставу „Обріям” прийти до несподіваного висновку, що „...заслуговує на те, щоб Драгоманова зайнялася розгорненням своїх повістевих задумів у речі ідейно й художньо більш виразні, ніж її, загалом, непоганий дебют”.
Як видно, рецензент „Обріїв” дійсно має нахил до гумористики.
***
В щоденнику „Свобода” (ч. 288, з дня 11 грудня 1951) в рубриці „З листів до редакції” Ю. Мовчан друкує свої завваги на тему „Жиди чи евреї?”, в яких цілком слушно переконує, що в українській літературі та розговірній мові завжди вживалося назви „жиди”, а слово „єврей” до розговірної та літературної мови впровадили насильно і під терором большевицькі окупанти України. Але нам не відомо, чи Ю. Мовчан зі скромности промовчав, чи редакція „Свободи” з „об’єктивности” викреслила тих авторів бандерівської та угаверівської.преси, що дальше вживають слова „єврей”. Бо ось перед нами довжелезні статті в „Сучасній Україні” про „єврейське” питання, де побіч екстатичного захоплювання безкласовим суспільством д-р і доцент Л. Ребет вияснює своїм читачам свої погляди на справу жидівського питання, вживаючи з впертістю виразів „єврей” та „єврейський”. Мимоволі насуваються порівнання поміж пресою УГВР, яка виходить в Мюнхені, та пресою „ясного сонічка”, що друкується в Києві. І тут і тут пропагація безклясового суспільства, і тут і тут засмічування української мови москалізмами та насильно накиненими нам термінами. (. К.).