Олександер Гайдай
Оксана Лятуринська
(СИЛЬВЕТКА)
Є вражаюче, як мало признання і зрозуміння знаходять за свого життя не тільки талановиті, а й ґеніяльні одиниці людських спільнот — народів саме у власного народу. Історія людської культури і біографії великих людей повні доказів того, як часто байдужість, висміх, ба, й ворожість загалу своїх людей — спричинялись до злиднів, хоріб і передчасного скону цих найвизначніших репрезентантів людської душі і думки. Вистарчить згадати відношення італійців до Галілея та Верді, французів — до композитора опери „Кармен” — Бізе, повне забуття та жебрацьку смерть Бетховена й кпини сучасників Ваґнера з його музики, відношення тодішніх анґлійців до їх ґеніяльного Байрона то що...
Коли подібні явища існують у великих державних народів, де є могутні культурні інституції, а підтримка з державних фондів може направити лихо подібного відношення, то значно гірші наслідки це має для народів недержавних, або ворогом окупованих. Українці є саме в тій ситуації. Ворог немилосердно і пляново обезголовлює наш нарід, винищуючи перш за все репрезентантів українського духового й культурного життя й стремить до повної заглади окремішности нашої культури, ба, посягає по саму душу народню!
І в цей апокаліптичний час „не так вороги, як свої добрі люди” вкорочують віку ґеніяльному Шевченкові, допускають до напів-голодної смерти Івана Франка, а в новітніх часах — Юрія Клена, та ж хиба тільки цих?! Це все діється тоді, коли фізичне знищення, або душевна втома і заломання кожної не тільки вийняткової та талановитої, але взагалі культурної української людини є непоправною втратою і траґічним внеможливленням світлого майбутнього нашого народу!
До таких цінних людей належить і пані Оксана Лятуринська. Народжена року 1904-го на невеличкому хуторі коло Вишневця на Кремянеччині — вона проживає свої дитячі роки в батьків. Вже щойно шостилітня дитина — Оксана звертає на себе увагу, намалювавши досить подібний портрет своєї сестри. Далі вчиться в школі Острожського Братства. 8-ми літньою дитиною пише свій перший вірш: „В Альпах”. Року 1917-го (отже 13-ти літня), багато читаючи, творить вірш: „Ліс шумить”. Його надзвичай, як на її вік, глибокий зміст та досконала форма, звертають на неї увагу всіх її учителів, особливо вчительки літератури. Сей вірш деклямують з великим успіхом на шкільних літературних ранках і вечорах Острожського Братства, де вона тоді вчилася до 5-ої кляси.
Період нашої боротьби проти більшовиків в рр. 1919-21 перериває її ґімназіяльні студії й нарешті вона дістається до Чехословаччини, де в Празі р. 1926-го матурує в українській реальній ґімназії. Вчилась вона дуже добре, зокрема швидко опановуючи мови, що дало їй можливість читати клясичну літературу інколи в ориґіналі. По закінченню ґімназії записується, яко студентка філолоґії на Пражський Університет, де особливо цікавиться літературою, філософією, історією та мистецтвом. Там на неї звертає увагу Др. Кандиба-Ольжич. Спільність розуміння завдань українського мистецтва та поезії веде її до вступу до відомої (особливо нашим ворогам!) „Спілки українських мистців, письменників та журналістів в Празі”, де вона співпрацювала з Миколою Чирським, Юрієм Дараганом, Ольжичем, О. Стефановичем, Лащенко, Юрієм Липою та іншими.
Від того часу ім’я Оксани Лятуринської є тривко пов’язане з розвитком сучасного українського мистецтва, поезії та націоналізму. Вона радісно захоплюється його світлими моментами, але й мужньо переносить добу траґедій та переслідувань. Не заломлюється і відгукується по нинішній день на героїку нації натхненними слоками — візіями. Її вроджена скромність, внутрішня гордість і праця над собою не дозволяють їй себе афішувати і щойно в 1938-му році виходить друком її перша збірка віршів: „Гусла”, де „...сурмами дзвенить завзяття бою” й „...знати треба лиш одно: загин або побіда”. Для першої частини цеї збірки є типовий вірш:
„Я в темінь кину смолоскип, 
осяю шлях великий, 
висоти скель, провалля глиб 
і подвигом надхненні лики.
Чи в далеч кожному пройти? 
В це кожний свято вірить. 
І контур, ні, не затремтить 
цих постатей твердих і сірих.”
Але не була б вона жінкою, коли б не бачила за цими твердими й сірими постатями і лірики несмілого кохання дівчини до юнака, що пішов до бою, й „серця дівчини засмученого”, бо „доля з щастям незаручені.”
„На моїх грядках барвінок 
позатикувався синьо.
Ще з листків роси не стряс 
біло-срібний ліліяс. 
Ніжать мальви пелюстки. 
Обережно, не діткни! 
Ось троянда рожевіє. 
Ту зірвать ніхто не сміє, 
бо призначена комусь, 
а кому? — сказать боюсь, 
щоби зле хтось не зарік, 
щоб не плакать, як торік.
але не вертають борці і в „дівчини, далекої царівни”
...Все марніють білі лиця, 
місяць гасне на чолі. 
З уст зірветься: „Таж коли? 
Стільки марно — жданних років — 
не горить вогонь високий 
на кордонах сторожких 
і знамен нема на них...
Якщо авторка має порозуміння про „журу, журбу дівоцькую”, то ще глибше відчуває вона тугу матери відїзджаючих юнаків, що
„...шлях закурений хрестила. 
Відірвать очей несила 
від сліду копит дзвінких, 
від розлогих лугів”.
Але її мати героїчна, й тому „вигладить турбот сліди” і каже: „Йдуть друзі — ти іди!” Все ж
„...чи матери заборонить, 
щоб не продовжити хоч мить? 
Щоб не припасти до стремен 
з словами ніжними, як лен? 
Благословінь не дать на путь? 
Хрестом не огорнуть?”
І ось, коли сини „пішли, пішли і... не вернули”, материнські
„Підводилися руки вгору, 
сухі уста переривали: 
„За тих, що згинули від мору... 
за тих, які в боях упали”.
І били постаті поклони
За тих, що потонули в морі... 
За тих, що невідомі в сконі. 
Беззвучно плачучи, в покорі 
схилялись сестри і вдовиці 
і матері і наречені 
і капав воск із восковниці 
за тих, що впали безіменні...”
Другу свою збірку надруковану року 1941 в Празі, вона назвала „Княжа емаль” і присвятила її памяти помершого молодого націоналіста-поета Юрія Дарагана. Вже самі назви 4-ох частин цеї збірки — „Печерні рисунки”, „Княжа емаль”, „Волинська майолика”, „Філіґран” прозраджують, що їх творила душа не тільки поетеси, але й малярки. І дійсно природа там подана з вражаючою силою і мальовничістю, чи йде про природу саму, чи те живе, що в ній існує.
„Ліси ловитв! Пянючі ночі!
Звір затремтить, птах затріпоче.
Непевен час ані берліг, 
ані відбочини доріг.
Вогні запалять хтиво очі.
Хижак напружиться і скочить
і переможно зподалік 
у ліс потужний кине рик.
Ви маєте впрост барелєфний образ пралісів печерної і княжої доби, де „за око — враже око! Одному з двох упасти. Рука тверда, гранчиста, ніж гострий та широкий”. Воїн княжої доби, що стоїть на варті, каже:
„Не знаєш гасла — боронись! 
Освячений держу я спис. 
Я попіл бороню батьків, 
героїв славу, честь борців.
Але поетеса, подаючи пестрий і вірний фільм тогочасної доби інколи висловлює і своє наставлення: У вірші, що подає образ Ярослава Мудрого, вона каже:
„...Чоло... спокійне. Пишний плащ соболій
на князю — велич некривава 
того, чиє імення Мудрий. 
Принишкнув ворог вовком, зубром, 
А князь — хиба розважно й мудро? — 
Лишає в Правді мести право.
У „Волинських майоликах” та „Філіґранах”, в кожному майже вірші перлини-малюнки природи, як весняної так і особливо осінної то зимної. У вірші: „Євшан зілля”
„...образ весен — ледве черкнуті пастелі: 
від настілу, що ще тодішнє листя стелить, 
відбився весело і пурхає метелик:
то Божа синь, то ніжно кинута рожевість, 
то ще несита зелень вітів яблуневих...
В осені ж
„Час вийти на пейзажі!
Взяла вже осінь барми княжі 
і в лісі ходить аж по пяти 
убрана в куни і шарлати. 
Так ясно в соняшних просіках! 
Як розлилася прозолоть сторіка 
і емалева просинь!..”
а в зимі
„...біло так на дворі! 
Так біло-біло наче ново. 
На білому вінок миртовий, 
Ломають тіни осокіл”.
Закінчується ця збірка бадьоро.
„О, чую ріг скликає турій!
І лицарі мечі ладнають. 
Нехай чоло моє похмуре, 
Ось панцир твій, ось зброя з краю. 
За честь, за стяги злотні Руси! 
За січову батьківську славу!..”
Оксана Лятуринська дуже любить дітей і має глибоке порозуміння про їхню душу. Доказом того є збірка дитячих віршів: „Бедрик”, надіслана нею на літературний конкурс до Львова. На жаль, обставини 40-х років, не дали їй можливости дочекатися появи друком цієї збірки, що більше, їй навіть не звернули віршів, а нині авторка має відомости, що працівник в галузі дитячої літератури, що перебуває тепер в Канаді — час від часу вміщує дещо зі збірки „Бедрик”.
Року 1942-го під псевдом „Роксана Вишневецька” пише вона збірку новель з доби дитячих літ під назвою „Материнки”. Видано їх друком аж в таборах Баварії р. 1946-го. Написані з майстерньою простотою новелі оповідають про дітей і їхніх друзів — тварин й мають глибоко виховне значіння.
Крім „Материнок” пані Лятуринська ще переклала для дітей відому книжку Сетона Томсона „Звірята герої”, або „Діти джунглів”. Якщо вже мова про переклади, то для дорослих вона переклала частину лірики Мардена, з чеських романтиків —- Бендля, з білоруської мови — вірші поетеси Ґеніуш та Богдановича, але більшість того пропала. Схоронила авторка тільки дещо.
Схоронила вона в себе і невидану збірку „Веселки” (на теми мітологічні), нескінчену поему „Героїка”, почала „Раменники” (з пражського життя), та написала під псевдом „Єроним” поему за часів таборового життя, що назвала „Літопис”. Коли ви познайомитесь хоч з частиною отої невиданої творчости, то побачите, що творчість та є доказом глибини змісту, удосконалення її поезії і ріжноманітности зовнішньої форми від простенько-наївної „Веснянки” (у збірці „Веселки”),
„Кликала із малечку 
весну щей русалочку:
— Любонько приходь, 
личенько спогодь!
Щоб таке, як в сонечка, 
мала неньки донечка, 
як вишневий цвіт 
аж до пізніх літ!..”
або заклопотано-гуморної (теж з „Веселки”)
„Не зуміла щось зробити, 
щось забула приказати,
або він щось запримітив — 
як це знати, як це знати?!
Та ж я варила я любисток 
у самісенький полудень, 
таж одстоювала чисто, 
додавала м’яти-рути.
Таж приказувала наче: 
„Зілля, зелено вкіпай-но! 
полюбляй мене, юначе, 
засилай сватів негайно!”
Таж напій він, наче випив. 
Таж хіба не безголов’я? — 
Як подався із садиби, 
Не спитав і про здоров’я!
до траґізму і біблійного патосу „Героїки”
„...ключарю Петре... вони
Прийдуть під брами, мов з сухіт, 
самі кістливці, голі й босі. 
Та Батьківщини чудний міт 
горить в серцях, мабуть, і досі.
Прийдуть без слави, без відзнак 
і не на те — війну забути!
Прийдуть вони на сурми знак
і по зюд — ост маршруту.
Там їхні друзі. Голіруч 
ідуть на смерть, у тюрми... 
Ключарю-Петре, вийми ключ, 
і хай Архангел сурмить!
та „Літопису”
Десь там, десь там земля обітована, 
десь там урочище і дім новий, 
десь там воно, не тільки як омана, 
затвердження у гідности людській.
Пасти череди, первину орати 
і будувати свій, свій власний дім, 
а ввечері по праці біля хати 
з свойого огнища вдихати дим 
і знати, так напевно знати: 
це все твоє, що ти здобув трудом, 
і потай не вдеруться в хату таті 
і скарбу не возьмуть під божником,
а твій божник ганебно не осквернять...
і ось, і ось в думках ти весь вже там. 
О, мріє — рожа! В неї, гляньте, терня. 
Стоїш у сповненні ти сам на сам —
і бачиш: це не все, що має бути. 
І радости не маєш ти з черед, 
усе пригадуєш ти щось на смерть забуте, 
лишивши на столі і хліб і мед.
Що, що це є? Чи прадідів могили, 
чи степу синь і жайворонка спів 
і верби над ставком похилі? 
чи то непомщені гроби батьків?
І відчуваєш: тут усе чужинне, 
свій рідний дім ти не забудеш тут...
І враз запахне солодко крушина 
от, як тоді, під весен каламут,
От й як тоді, коли свою єдину 
Ти землю покидав на глум чужим... 
А що, а що ти скажеш свому сину, 
чи ж ти чоло не схилиш перед ним?
Проходять постаті перед очима... 
Таке прочитуєш у всіх серцях, 
і туга, що була ще вчора зрана, 
приборкана иемов підбитий птах.
Нема отчизни? Іншої не треба! 
Ніколи не вросте у серце чужина. 
Хай ще і ще нас Бог карає й небо, 
Отчизна в світі є лише одна!
І їхати десь далі в світ — страхітно, 
Її лишати, може, назавжди.
Вона ж з тобою маревом блакитним 
усюди піде, де не ступиш ти.
Коли до того додати вірші, друковані під псевдом у Донцова в „Літературно-Науковому Віснику” у Львові, далі таборову творчість (вірші на академіях в таборі), виправу різних вертепів Рейнаровича в рр. 1947-48 та переклад пєс для гумористичного театру Давидовича, то ми накреслимо собі сильветку Оксани Лятуринської, як поетеси.
Не менш маркантною є постать пані Лятуринської яко малярки та скульпторки. Як вже згадано, вже 6-ти літньою вона малює свою сестру. Але справжня праця її над собою датована рр. 1928-1931, коли вона студіює малярство в академії мистецтв в Празі у проф. Мако, а скульптуру в мистецько-промисловій школі (теж в Празі) у відомих чеських професорів Фойтіка та Дворжака.
Там швидко звертає на себе увагу. Цікавим є, що тоді, як чеські професори вважали, що яко скульпторка вона має чоловічу руку й здібна монументальности, професор Мако знаходив у неї мягкість жіночої руки. По абсольвуванню чеської школи вона дістає державну стипендію Чехословаччини на мистецьку подорож по тій республиці. її три найкращі праці того часу -— „Китаянку”, „Янгола” (між іншим без крил) та голову матери чехи вміщують до Пантеону Академії поміж найкращі чеські скульптури.
З її дальших праць треба відмітити памятник полк. Коновальцеві, Кобизському та поляглим в Пардубицях (метрополії східньої Чехії), останнього часу в таборі Ашафенбурґ — памятник проф. Животько. Було багато інших менших праць, більшість, котрих була знищена при бомбордуванню Праги р. 1944-го. Частину їх збережено було у пані Мирної, в Музеї Визвольної Боротьби та Історичному Архіві в Празі. Що сталося з ними тепер — невідомо.
Яко малярка — пані Лятуринська дала нам багато актів та портретів. В сучасний мент вона не має навіть фотографій переважної більшості своїх скульптур та малюнків. В Міннеаполіс українське громадянство мало змогу бачити дуже добрий портрет проф. Грушевського, Івана Франка, Шевченка, студію голови Ольжича, портрет Вашинґтона — і це все, що їй лишилося з багатої творчости минулого життя. Оксана Лятуринська не підлягає розпуці і відчуває, що — як тепер казала, — ще не вичерпана духово. Було вище згадано про ненадруковану збірку „Веселки”, присвячену темам мітологічним. Для авторки знання нашої мітології є наближенням до прадавньої народньої душі й тих природніх сил, які та душа персоніфікувала. І це для неї є логічне.
Вона походить з українського народу, цілим своїм творчим єством є з ним повязана і до останку хоче віддавати йому свою творчість і сили.