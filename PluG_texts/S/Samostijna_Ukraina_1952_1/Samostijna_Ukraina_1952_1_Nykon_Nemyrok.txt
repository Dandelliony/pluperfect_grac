Найтрагічніша жертва отаманії в 1919 р.
(Памяті полк. П. Болбочана)
Згадуючи про сумної пам’яті авантюрника в Армії Української Народньої Республіки „отамана” Волоха, генерал-хорунжий б. Армії УНР О. Вишнівський („Отаман і отаманія”, „Свобода”, Джерзі Ситі і Ню Йорк, 18 травня 1951 р., ч. 115) пише: „Це він — Волох — одіграв головну й найогиднішу ролю в усуненні полковника Болбочана — фахового і здібного старшину та безперечного українського патріота — зі становища командира Запорізької дивізії. Як відомо, полк. Болбочан вславився боротьбою проти червоних москалів і здобуттям Полтави на початку всенароднього повстання проти біло-московського панування в Україні та проголошення федерації України з Росією за часів гетьмана Скоропадського”.
В нарисі Зенона Стефанова „Українські збройні сили 1917-21 рр. — Частина І. Доба Центральної Ради й Гетьманату” (Друге справлене видання) СУВ 1947, маємо такі подробиці про полк. Болбочана. Коли під напором большевиків уряд Центральної Ради й українське військо залишили 9 лютого 1918 р. Київ „позаду всіх, прикриваючи відступ, йшов із своїм відділом полк. Болбочан” (с. 78-9). Коли в Житомирі реорганізовано залишки цього українського війська в окремий Запорізький загін під командою ген. Прісовського, його заступником став полк П. Болбочан, що доводив ІІ-им піхотним курінем (с. 41), бо цей загін складався тільки з 2-х піхотних курінів і одного кінного. 2 березня 1918 перші стежі Запорізького загону, Гайдамацького Коша і Січових Стрільців увійшли до Києва (с. 84), де поповнений добровольцями Запорізький Загін перетворено в дивізію під командою ген. Натієва (с. 85). В цій дивізії командиром 2-го Запорізького піхотного полка був полк. П. Болбочан (с. 42). З кінцем березня 1918 р. дивізія була перетворена в корпус і про нього читаємо далі (с. 44): „Найкращою частиною корпусу був 2-ий Запорізький піший полк на чолі з Болбочаном. Полк був міцно споєний, зберіг кращі традиції російської армії й був національним полком, бо мав патріота командира. Він був найбільшим серед інших полків, нараховував на той час до чотирьох тисяч людей, з яких 70-80% було старшин та інтелігенції. Мав 16 піших сотень, кінну сотню, команду піших розвідчиків, команду наколесників, саперну сотню й сотню звязку з чотою кінних ординарців, дві кулеметні сотні, одну бомбометну та запасну сотню. Решта піших полків мала по вісім піших сотень та стільки ж допомогових сотень, що й другий полк”.
При вичищуванні Лівобережжя від большевиків при переході через р. Сулу з метою захопити Ромодан, всіми частинами Запорізької дивізії командував полк. Болбочан (с. 86). 22 березня на Ромодан наступав 2-ий Запор. полк і здобув його з допомогою німецьких відділів; відтак переслідуючи вороги ст. Яреськи — 27 березня Запорізькі частини зайняли Полтаву. „Дня 2 квітня Запорізька дивізія почала дальший похід на Харків і Лозову. На Харків вирушили головні сили дивізії під командою полк. Болбочана” і відкидаючи большевиків зайняли столицю Слобідської України 6 квітня (87).
„Дня 10 квітня 1918 р. військовий міністр полк. Жуковський наказав зформувати із корпусу окрему групу всіх родів зброї, яка під командою полк. Болбочана, потай від німецького командування мала зайняти Кримський півостров та забрати Чорноморську флоту в Севастопольському порті”. (89). Переслідуючи ворога від Лозової через Олександрівське (Запоріжжя), Мелітопіль, Сивашський міст, Джанвой дійшли запорізькі частини 25 квітня до Симферополя і Бакчисараю. Але німецьке командування зажадало від українського уряду забрати свої війська з Криму і тому ця запорізька група „залишила Крим та перебралася до Мелітополя, а пізніше до Олександрівська, де зібрався був цілий корпус” (89-91 ).
В Олександрійському зустрілися запоріжці полк Болбочана з галицькими українськими Січовими Стрільцями. Про цю зустріч оповідає Мирон Заклинський („Українські Січові Стрільці в Східній Україні”, „Свобода” з ЗО січня 1951, ч. 24) так: „На майдані перед Народнім Домом Запоріжці та Стрільці уставились одні проти одних у дві лави. Серединою похожав командант Запоріжців, полковник Болбочан і наш командант сотник Микитка (пізніше останній начальний вожд УГА). Пролунала команда: „Позір! Курінь в ліво глянь!” — і наш сотник здав звіт полковникові. Цей опісля привітав промовою „рідних братів галичан, що помагають Наддніпрянській Україні в боротьбі”. Закінчив окликом: „Слава Січовикам!” — а запоріжці тричі гукнули:: „Слава”! Тоді запорізька музика почала грати наш народний і державний гимн: „Вже воскресла Україна”. При перших звуках запорізький хорунжий схилив жовтоблакитний прапор і грімко пролунало: „Струнко! В право глянь!”. Старшини й вояки обох відділів наче закаменіли в нерухомій поставі. Стрільці вперше відчули до глибини душі, що вони в Українській Державі. Хвилювання запирало їм віддих. Опісля було кілька промов, запорізьких і стрілецьких: короткі, щирі, вояцькі. — Святочна стріча закінчилася дефілядою обох відділів перед полк. Болбочаном. Уесеси з пошаною й цікавістю дивилися на боєвого провідника тієї славної, хороброї дивізії, що виявив у своїй промові живу державницьку свідомість”.
В нарисі 3. Стефанова (с. 92) читаємо таку його характеристику: „Полк. Болбочан був дуже здатний організатор, в переводженні боєвих акцій виявляв себе талановитим стратегом. Особисто надзвичайно хоробрий, сам керував боєм і завжди знаходився в найнебезпечніших місцях. Тимто і здобув собі величезну популярність у корпусі”.
В часі протигетьманського повстання Директорія УНР призначила його командиром українських республиканських військ на лівобережжі. (с. 118). Але в часі відвороту українських військ перед большевиками з Лівобережжя в початках 1919 р. згаданий Волох обвинуватив його перед гол. отаманом Петлюрою, а той велів Болбочана увязнити. Про цей арешт Болбочана писав орган головного отамана „Українська Ставка”, що розпродувався також по галицьких часописних крамницях. Хоч у Галичині відчувалося недостачу добрих вищих військових старшин, що слушно відмітив у своїх споминах про диктатора ЗУНР дра Евгена Петрушевича І. С. („Призабутий державний муж”, „Шлях”, Филадельфія 22 жовтня 1950, ч. 43), ніхто ні з уряду Західної Області УНР ні з Начальної Команди Галицької Армії не подбав, щоб Петлюра звільнив Болбочана і відпустив його УГА для боротьби з поляками; на протипольському фронті для Петлюри був він цілком не небезпечний, подібно як і справжній суперник Петлюри ген. Олександер Греків, що виявив себе раз українцем, раз росіянином. І в найбільш критичних хвилинах української державно-визвольної війни найкращий український патріот-боєвик полк. Болбочан нидів у вязниці у вагонах при ставці гол. отамана, аж доки його літом 1919 р. напів божевільного не застрілив з поручення головного отамана полковник для його особистих доручень.
Тепер ген. хор. О. Вишнівський вияснює, що ця найтрагічніша жертва отаманії сталася завдяки Волохові, що відіграв ганебну ролю і наприкінці 1919 р., коли хотів змусити Петлюру перейти на большевицький бік.
Никон Немирок