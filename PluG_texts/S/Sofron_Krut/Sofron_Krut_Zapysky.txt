Записки українця з побуту між полудневими слов’янами
Чорногорці в Герцоговині
Записки українського добровольця в Герцоговині
В 1876 році я був охотником у Сербії під командою генерала Алімпіча. Стояли ми з того боку Дріни, в Боснії. У мене був батальйонним командиром один чорногорець, Іванович, чоловічина добрий, відважний і недурний. Балакаючи часто з ним, я чув від нього про одного Малоруса, що до початку сербської війни разом із ним був у Герцоговині і воював там, а тепер був десь у Сербії. Я бажав чути про нього що-небудь більше і кождий раз просив Івановича розказувати мені про Герцоговину і про Малоруса, якого він раз у раз вихвалював. Одного разу приходжу я в курінь до Івановича, а денщик його каже, що “господина командира нема”, пішов до Пая Пушника, майора. Я сів ждати. Через кілька часу Марко, малий, літ 15 чорногорець, що все був із Івановичом, начеб його ад’ютант, увійшов у курінь і, поздоровкавшись зо мною, каже: “Господин Стева (Івановича звали Степаном) іде і веде з собою Малоруса”.
– Якого Малоруса? – питаю я.
– Оног iстог окоме он говоріо вама, што біо у Ерцоговині. – Марко також воював у Герцоговині і знав Малоруса.
Я вийшов із куреня. Справді Іванович ішов із якимсь молодим чоловіком, середнього зросту, з великою бородою; він був одягнений наполовину в сербське, наполовину чорногорське і вів на поводі невеличкого вороного коня. Іванович познайомив нас. Малорус не дуже прихильно здоровкався зо мною, здавалося, він був далеко радіший, побачивши Марка.
– Скажи, Стево, своїм, щоб розсідлали коня та дали йому попоїсти. – А сам Малорус розлігся на сіні.
– Втомились? – спитав я його.
– Ба ні, не дуже. А що тут у вас робиться? – спитав він Івановича і, не чекаючи відповіді, запитав дальше: “Алімпіч ваш ні к чорту не гідний?
– Ні к чорту! – відповів Іванович, стискаючи ще раз руку Малорусові.
Чудний сей і Іванович був. Кілько я не говорив із ним про Алімпіча, він усе стояв за нього, хоч видко було, що й сам не вірить тому, що говорив. Тепер же на радощах він проговорився.
Кільки я не заговорював із Малорусом, він усе якось нехотячи мені відповідав; я вже думав, було, що і не поговориш із ним по-людськи; але ні, через кілька днів, роздививши мене, він почав охітніше говорити.
– Чого вас звуть Малорусом? – спитав я його разом.
– А чорт їх знає. Прозвали так у Герцоговині, то старі знайомі так і звуть.
Через місяць я добре здружився з Малорусом. Раз, розпитуючи його про Герцоговину, він мені сказав: “Коли вже вам так хочеться знати, що я там бачив, то я дам вам свої записки. Я їх писав в часи, коли нічого не було робити. Правда, що там не все записано, але все більш узнаєте, ніж оце я вам розказую, бо всього так не розкажеш”.
Справді, через день чи два він приніс мені свої записки, написані то оловцем, то пером на ріжних аркушах паперу нашою мовою. 2 вересня наше військо перебралось на сей бік Дріни, а днів кілька після сього Малорус поїхав від нас. Він удавав себе дописником якогось листа, але тільки для того, щоб йому було “вільніше воювати”, як він сам казав. Побачивши ж, що на Дріні ніякої роботи більш не буде, він сів на свого коня і подався на Явір на полудень границі сербської, де військо сербське стояло против Нового-Базару. Записки його зістались у мене.
В січні вже 1877 р. я зустрівся з Малорусом у Бєлграді. Він мав виїздити; був сердитий чогось і на мої питання, що зробити з його записками, він мені відповів: “Хоч спаліть про мене!”
Пройшло більш року, а за Малоруса я ніде нічого не чую. Вважаючи ж, що спаливши його записки, я не зроблю ніякої користи ні йому, ні громаді, я беру смілість видати їх, щоб громада хоч трохи впізналась із повстанням у Герцоговині 1875–76 рр. Не знаю, чи задумає коли-небудь Малорус написати вдруге про своє воювання докладніше, чи ні, я видаю записки його і думаю, що він не буде сердитись на мене за сеє.
Поправок я не робив майже ніяких, хіба тільки де-не-де підрівняв мову, бо записки писались не для друку, але для себе тільки та знайомих, а подекуди вставив сам, що чув із його уст, та в записках не знайшов.
Софрон Круть
І. В Чорногорі
В один ясний, теплий день із початку вересня 1875 р. я з кількома товаришами піднімався з Різано в Чорногору. Різано, маленький городок на березі Боко-ді-Катарського залива. Сотня-дві хат прилипли по горі, починаючи від самої води. По середині сього маленького городка майдан, до половини виложений каміннями, а на йому висока щогла; навкруги хати на двох поверхах із крамницями та шинками внизу. Коли чоловік хоче пообідати або повечеряти в сім городі, мусить наперед сказати кому-небудь зготувати, бо інакше ніде й не з’їсть нічого. Найбільше сей город торгує вином, горілкою (ракія) та солею з герцоговинцями і чорногорцями.
Щоб йти в Чорногору, треба з Різано зразу підніматися на високу, круту гору, що стіною відгороджує сю сотню хат від остальної землі. Дорога змією крутиться по горі і чим дальше вгору, тим прикріша стає. Всі, шестеро нас чоловіка, були незвичні до гір, та ще до того ми йшли в чоботях. Мені здавалось, зроби я ще кілька ступнів, груди розірвуться; кров, наче молотками била в висках; не ставало чим дихати; спеки не могло бути гіршої і в самому пеклі. Через кождих 5–10 хвилин ми зупинялись і віддихали. Але відморившись не вспівали зробити 10–20 ступінів, як знов починалася стукітня в висках.
Зате ж яка була радість, як за дві годині ми дібрались на самий верх гори і сіли віддихати добре. Мало не під самими нашими ногами, далеко внизу, край моря, весь вкритий зеленими садами, і тільки де-не-де біліє хатка, виглядаючи з-за зеленого листя; кусок синього моря, одгорожений високими, знизу зеленими, а вгорі сірими горами, а ще дальше безкрає, тихе, мов зеркало, море, ні хвилинки на йому. А далеко, далеко, де воно сходиться з голубим небом, щось біліє. Вглядаєшся і не знаєш: чи парує, чи хмарка закаменіла, не шириться, а стоїть, відбиваючись у спокійній воді.
Ззаду ж, на скілько сягає око, скрізь сірий камінь, голі гори, ні деревця, ні трави на них. Здається, сильний богатир вивернув ce побите каміння з дна моря і накидав високі до неба купи. Бо й справді вони чудні. Ніде ти не побачиш, щоб гора була рівна, або вкрита лісом, чи травою, а скрізь побите, порепане, наче не один великий камінь, а окреме невелике каміння накидане одне на друге. До чорногорської границі прокладена гарна дорога; дальше ж, у Чорногорі, тільки й бачиш виковзане ногами місце – тобто дорога. По сьому можна зараз взнати границю, хоча на ній й не манячів би поставлений сторчом камінь, у метр заввишки.
Ввечер того ж дня ми були в Унаці, в Чорногорі, в граовському племені. Унац лежить із південного краю граовського поля, обгороженого з усіх боків високими горами; в йому хат 15–20, не більше. Хати стоять осібно одна від другої; нема ні коло одної двора, або якого іншого побічного будовання, – достоту коршми на степу. Та воно так й є: всі господарі тих хат мають іще свої хати дальше під горами, де у них і все господарство; тут же мають хату для того, щоб держати шинок і разом із ним невеличкий крам. Крім шинкарів у сьому місті в той час, як я прийшов, жив воєвода Петро Вукотич, тесть чорногорського князя, граовський воєвода Дакич, доктор Далматинець, Мусіч, комісар, що видавав хліб втіклим селянам із Герцоговини, – а більше нікого. З останніми, Мусічем і комісаром, Жоржем, ми спізнались у той-таки вечір. Доктор, чоловік молодий, тонкий, білявий, не вдавався в високі розмови і більше жартував. Жорж був чоловік середній, з високим чолом, на якому сиділа “гулюмаха” над самою лівою бровою, чорними випученими очима, які, здається, не знали що то мигати. З сим комісаром я балакав багато, раз тому, що його я більше розумів, ніж кого іншого, та й він був охочий до розмови. Вдавав він себе чоловіком ученим, що багато читав і, Господи, як вільнодумним. Треба ще додати, він був серб, родом із Воєводини і в 1848 р. воював із уграми.
– Скажіть, будьте ласкаві, – спитав я його, як почалось се повстання в Герцоговині?
– Його чорногорці зробили. Пеко Павлович, от ви його побачите, років сім гайдамакував по Герцоговині з своїми 40 товаришами. Він усе підбивав і заохочував людей до повстання.
– А князь помагає повстанню? – питаю я його дальше.
– Е ні! Князь зовсім не радий, що се повстання почалось. Він дуже розсердився на свого тестя, воєводу Петра, що той разом із Пеком (Павловичом) усьо се робить. Тепер князь і на очі собі не пускає воєводу Петра.
– Чого ж він не рад повстанню? Мабуть же, воєвода Петро не робить шкоди твому зятеві?
– Хто його знає, чого йому не подобається се повстання, тільки звісно те, що він сердитий на воєводу Петра за се повстання і конфіскував усі маєтки Пека.
– Добре, але може се так робиться для показу? – спитав я Жоржа. Він трохи засмутився і ще пильніше глянув мені в очі.
– Ні, – промовив він – се не жарти, а справді так.
– Так чом же князь не притушить повстання, коли він його так ненавидить?
– Як же його втушити? Та ви знаєте, коли б про се князь тільки подумав, то в самій Чорногорі запалало би повстання. Ви не знаєте, як тут нарід охочий до війни. Тут, коли починається війна, то й жінки і діти йдуть на війну.
Кільки не говорив мені Жорж, що князь гнівається на тестя і Павловича за отсе пиво, але мені все якось не вірилось. Як таки, справді, князь може дозволити на своїй землі робити самовільства, які йому не подобаються! А між тим у Граово все робилось для повстання. Тут була оружниця, де підправлялось старе оружжя і лежало нове, тут були набої; воєвода Вукотич посилав прикази в Герцоговину, що мають робити ватажки і т. д.
Бачучи, що з Жоржа правди не витягнеш, я почав його розпитувати про державне життя чорногорців. Питаю його, чи у них князь самовільний господар, чи є “скупштина”,[1] що розбирає всякі діла. Жорж мені відмовляє, що у них князь не самовільний господар, і робить все так, як нарід того хоче.
– То як же так можна робити? От хоч би, наприклад, теперішнє повстання. Нарід хоче війни, а князь її забороняє. Де ж тут робота по волі народа?
– Не бійтесь, – відмовляє мені Жорж, – князь дурниці ніколи не зробить. Коли він не воює з турками, то, значить так і повинно бути. Нарід часто дурний, не розуміє своєї користі, а вже князь зробить усе, як треба.
Що тут казати на таку річ? Князь і несамовільний, робить так, як нарід хоче, а між тим нарід не розуміє своєї користі і князь уже за нього старається і робить, не взираючи на волю народа.
– Бачте, перше було так, що нарід сам вибирав собі воєводу, а тепер князь назначає, або се все одно, бо князь не назначить того, кого нарід не хоче. До того ж у нас, чорногорців, такий звичай, що воєводу вибирають усе з одної родини, з якої був старий воєвода, з тої ж вибирають і нового, чи його сина, чи брата, чи кого другого, тільки доконечно з тої ж уже сім’ї.
– Так у вас отже починає заводитися аристократія?
– Яка там аристократія?! У нас не може бути аристократії. У нас все одно, що воєвода, що простий чоловік, ріжниці між нами нема ніякої.
В сей вечір пилось і говорилось дуже багато. В шинок, в якому ми зупинились, посходилось народу стільки, що ніде було й повернутись. Чим більше пилось, тим більше та більше прославляв Жорж Чорногору. По його річам виходило, що Чорногора дала свободу Сербії і прийде час, що вона освободить усіх сербів із-під чужого ярма. Виходило, що Чорногора – якесь гніздо людей вільних, рівноправних, що ні про що інше й не дбають, як тільки здобути волю і рівноправність усім, не тільки сербам, але всім слов’янам. Всі, хто тільки був у нашім товаристві, підтакували йому. Склянки наново наливались вином і “Жівіо князь” не переставало розлягатись по нічному затишші.
Я, незнайомий з Чорногорою, і сам почав, було, думати, що тут справді воля і рівноправність така, яка тільки буває в казках. Але на другий день мене те, що я бачив тверезими очима, трохи засмутило і заставило подумати, чи не бреше часом Жорж, вихваляючи так Чорногору?
Дощ, що ішов уночі, прочистив повітря від спеки і всякого смороду; день був ясний, тихий, – так і тягнуло надвір, не хотілось сидіти в хаті. Я вийшов на вулицю, що одна тільки й є в Унаці. Нарід у сьому маленькому місті так і кишів; герцоговинці з замотаними в червоні пояси головами вели нав’ючених коней, одні в Примор’я (Різано), другі відтіля; жінки й дівчата заходили в крамниці. Чорногорці в своїх чорних шапочках із червоним верхом переходили з одного шинку в другий. Там дівчина п’ятнадцятилітня несла на плечах півмішка кукурузи, або з барилом води йшла від криниці; там біля хати хтось майстрував сідло, а біля нього сиділа баба і “правила” опанки (постоли). На вулицю ж вийшов і воєвода Петро і Дакич. Вони були одягнені, як і всі інші чорногорці: в доламу, що наче свита вузька, на грудях не сходиться, з білого сукна; під нею джамадан, камізелька з червоного сукна вигафтована зверху золотом; у коротких до колін штанах, гатах із синього сукна; по доламі шовковий великий пояс ріжних кольорів пристягував колан або cілав, в якому стреміли пістолі; на голові звичайна чорногорська шапочка (низенька, кругла, з боків чорна, з верху червона і по червоному золоте півкружало, а на ньому букви “Н. II.”[2] (Никола Први). У воєвод була тілько та відміна в одежі від інших чорногорців, що на ногах замісць опанок, були чоботи з високими халявами і одежа була дорога.
Воєводи почали прохожуватися по вулиці, за ними за ступінів п’ять іззаду йшов ад’ютант воєводи Петра, його племінник, що опріч долами мав на плечах якийсь червоний, гафтований золотом, кунтуш із відкидними назад руками, короткий тілько до пояса. Нарід, що ходив по вулиці, розступився і став набік. На кождому кроці до воєвод підходили чорногорці і герцоговинці, щоб поцілувати воєводу в руку, або вскут. Се робиться так: герцоговинець або чорногорець, який хоче поцілувати воєводу, підходить до нього помаленьку, відсовуючи шапку на потилицю і як підійде близько, як на один ступінь, раптом подається вперед, цмокне воєводу в груди і також раптом підскочить. Воєвода, коли хоче показати свою ласку, цілує його в голову, але се буває тільки тоді, як сам чорногорець який-небудь пан, чи капітан, чи командир. Іноді з таким воєвода і заговорить, врешті ж із простими чорногорцями або герцоговинцями воєвода не тільки не говорить, але й не дивиться на них... Воно, правда, не Бог зна що, ся церемонія, але межи рівньою її, здається, не повинно би бути інші люди, що не підходили цілувати воєвод, кождий раз, як він наближувався до них, здіймали шапки і стояли голо голов. Жінки не сміли підходити цілувати воєвод.
В Унаці ми простояли два дні; треба було зробити опанки і ту одежу, що була непотрібна, відіслати в Катаро до одного знайомого. Мої товариші забрали рушниці з магазину, вичистили їх і на третій день уранці ми могли йти. Господар шинка, в якому ми стояли, Яво Ковачевич взяв у нас за два обіди, три вечері і одно снідання з кождого по 40 цванциґів (37 кр.), у п’ять раз дорожче дійсної ціни!
Маючи виходити в Герцоговину, ми зайшли до воєводи Петра вклонитися на прощання. Він закликав нас у свою хату і зараз відіслав вартівника, що стояв біля його дверей та зачинив за нами двері. Кімната, в яку ми ввійшли, була дуже проста: долівка була вистелена плоским камінням, ліворуч, під стіною, стояло ліжко з мохнатою поватяною ковдрою, зім’яте, під вікном насупротив дверей стояв нескусно стесаний стіл, у передньому кутку висіли зв’язані мотузочком дві довгі фляшечки з білого скла, одна була наллята до половини чимсь жовтим.
Воєвода стояв перед нами біля стола і говорив. Він чоловік високого росту, широкоплечий, чорний, з високим чолом і чорними, розумними огненними очами. Чорні, довгі вуси падають аж на груди. Йому вже давно перейшло за 50, а в волоссю ні одної сивої волосини; лице, здорового цвіту, загоріле, повне. Говорить він дуже добре і за словом у кишеню не лазить. Перш усього він нам подякував, що ми прийшли боротися за таке святе діло, як добування волі підгнетеному народові, вказав, що пора б уже всім слов’янам спізнати один другого і з’єднатися, але се не може бути, доки хоч один нарід буде під гнетом другого. Затим він спитав нас, куди ми хочемо йти. Ми сказали, що до Пека Павловича.
– Я вам не раяв би йти до нього, а ще з самого першу. Пеко, як вук (вовк) перебігає з одного місця на друге. Та тепер я й не знаю, де він. Він пішов до Клека і чутки про нього нема.
– Йдіть ліпше до воєводи, попа Богдана Зімоніча; він стоїть недалечко відсіля і добре вас привітає.
– Та нам усе одно, – промовив хтось із нас.
– По дорозі і як там будете, ви багато не церемоньтесь, а як захочеться вам їсти, то беріть першого барана, чи вівцю, що на очі попаде, і сміливо ріжте.
Поговоривши ще кілька речей, ми вклонились і вийшли. Нам дали поводаря, але він почав направляти свою рушницю, а ми пішли вперед по полю.
Граовське поле доволі велике, але рідко де зоране, більше дике, всіяне дрібним камінням і строха вкрите травою. На північно-західній стороні воно потрохи піднімається і вдається між гори, густо вкриті лісом; в сій частині поле поросло ліщиною і чагарником; подекуда манячить і дубчак.
Зайшовши по доріжці в чагарник, ми заблудили, доріжка щезла з-перед ніг і ми стояли в корчах, не знаючи куди йти. Не вважаючи на се, ми пішли вперед і вийшли на невеличку прогалину. В кінці її під невеликим дубчаком розсілася ціла сім’я і розклала вогонь. Старий дідуга з обмотаною червоним поясом головою сидів біля вогню в одних штанах і доламі, без сорочки, коло нього сиділо п’ятеро дітей, мало-мало не голих в якихсь ганчірках на тілі, молода ще молодиця сиділа на стороні і латала якесь шмаття. Нас вони не запримітили і кождий робив своє діло: діти грались, підкидали гіллячки в огонь, дід смоктав люльку і дивився в огонь. Ми спитали про дорогу. Всі сполошились, тільки один дід стиха обернув до нас голову, підвів червоні очі, глянув і знов принявся пакати люльку. Молодиця зразу не второпала, чого нам треба, але ми їй розтолкували і вона вказала до рогу. Блукаючи поміж корчами, поки вийшли на дорогу, нам попалось більш десятка таких сімей; все діти, жінки та діти і ні одного зрослого парубчака. Се були все сім’ї герцоговинців, що покидали свої хати і втікали сюди. Чорногорський уряд видавав їм на кожду голову 2 фунти кукурузи – і більш нічого. Поки літо, їм іще сяк-так жити можна, а що вони робитимуть, як прийдуть холоди та впаде сніг? Спочатку сі сім’ї якось перебивались, у декого були вівці, кози, які вони втікаючи забрали з собою, а після я бачив то й знаю, у них був голодний тиф від одної кукурузи. Ну, та про се я скажу дещо після, як дійде до того річ.
Вибрались ми на дорогу, але се була не та, котрої ми шукали. Ми замірялись йти до попа Зімоніча, а ся дорога йшла в Зубці, де стояв воєвода піп Міня. Ми постояли, поміркували: чи йти назад, чи вперед. А дальше рішили: хіба не все одно; коли на сю дорогу вийшли, то ходім до попа Міні.
Місця в сім краю не такі, як там, де ми йшли від Різано. Там камінь і тільки де-не-де росте деревце, розриваючи на куски камінь, із-під якого воно пробивається; а тут скрізь трава та дерево. Дорога навіть не така кам’яна, на ній доволі часто попадається правдива, м’ягка земля або пісок. Дорога йде хоча й по горах, але ніде не піднімається і не спускається круто. Гірш усього нам допікало, що ніде не було води. Навіть біля двох хаток, які ми надибали, не можна було її дістати. Тут нас дігнав поводатар; він думав уже, що ми десь пропали. Від нього ми почули, що води раньше “Беґова корита”, на самій чорногорській границі, ми не найдемо. Прийшлось терпіти.
II. “Беґове корито”
На самій границі Чорногори і Герцоговини стоїть Біла гора; вона своїми вітями, вкритими високим старим лісом, сягає далеко, заходить у Чорногору, Герцоговину і Боку. Між двома такими вітями, що йдуть від головного верха, мов два мохнаті пальці, стоїть криниця, видовбана в камені. Вода в ній не б’є жерелом із низу, але тонкою річечкою втікає з-під землі, з боку в криницю. Біля неї дерев’яне корито для водопою, навкруги вимощене камінням і довкола обгороджене невисокою кам’яною стіною, що місцями порозвалювалась і каміння з неї валяється по майдані. Коло криниці ростуть високі буки й тінню своєю закривають її і прогалину коло неї від сонця. Тут якраз границя Чорногори і Герцоговини. По той бік живе плем’я коріничани, серби-потурнаки, великі юнаки, але ніколи не б’ються ні з чорногорцями, ні з християнами-герцоговинцями. Як же требінський баша нажене їх на війну, то вони все стараються так стріляти, щоб нікого не вбити і якомога визволяться від війни і все не тому, щоби боялись воювати, а не хочуть битися з людьми, яких вони кладуть своїми братами, хоча й іншої віри. Раз під час повстання Луки Вукаловича було так: коріничан післано битися з Лукою, що тільки з кількома десятками товаришів засів на Білій горі і побудував шанці. Коріничан було кілька сотень і водив їх баша. Луці тут був би й конець, бо й набоїв не ставало і їсти нічого не було; коли осе коріничани, порадившись між собою, вернулись від самих шанців, ні разу не вистріливши. А все ж вони не які-такі юнаки і спитай якого хочеш чорногорця про коріничан, він скаже: “Бога ми, су юнаці болі до нас”, між тим чорногорець кладе себе юнаком, від якого ліпшого не знайдеш у світі.
На час теперішнього повстання коріничани з повстанцями “уватили вјepy”, т. є. заприсягли одні другим, що їх ніхто з повстанців не займатиме і вони нікого; повстанці ще пообіцялись навіть не проходити через їх землі. Сей договір дуже був важний для повстання, а то ось із-за чого. В Герцоговині повстали такі племена: невесінці, гатчани, піва, дробняки, баняни. Сі всі племена живуть на північно-західній стороні Чорногори. А межи тими і другими племенами живуть коріничани. Тепер, щоби пройти з Банян у Зубці, треба йти або біля Білеча, де багато всяких к у л (невеликі твердині), або через Чорногору, але щоб іти через неї, треба проходити через Білу гору коло Беґового корита, а тут сидять коріничани, що як захотіли би, могли б поставити шанці на Білій горі у пригідному місці, і ні один “усташ” не пройшов би з Банян у Зубці, а йти коло Білеча так само трудно, як було б і тут. Тепер же, через те, що одні другим присягу дали, “усташі” вільно могли йти через Чорногору, а потому попри Беґове корито в Зубці і Шуму.
Перед тим, як ми мали проходити в Зубці коло Беґова корита, найдено двох убитих чорногорців і думка була, що се вчинили коріничани, а ще нічого не було звісно і через се наш поводатар для більшої обезпеки взяв якогось хлопця з близького села, щоб той провів нас не прямою дорогою, яка тут була, а другою, безпечнішою. Опісля я взнав, що вбиті чорногорці хотіли було вкрасти кілька баранів у коріничан і за се добули таку плату.
Парубчак герцоговинець, що ішов з нами, був весела людина і відважний. Він розказував нам, де тут і коли билися герцоговинці з турками, де кого поховано і т. д. Але нам було не до його балакання. Ми тепер ішли перший раз в “опанках”, ноги не звикли до тонкої підошви, – то каміння різало і пекло. Один із наших товаришів хотів було зістатись на дорозі, не міг іти дальше, але всі ми не хотіли сього дозволити, бо ще сьогодня, поки нога утомлена і горяча, не так болить підошва, а опісля, відпочивши, чоловік не може і звестись на ноги, не то що йти.
З усього балакання з парубчаком я тільки не забув, як вони виміряють, котра гора вища. Щоби спізнати, наприклад, чи вища Біла гора від Ловчина[1], чи ні, герцоговинець вилазить на самий верх Білої гори, бере рушницю і вкладає в дуло круглу, невеличку кулю, що входила б туди вільно, і цілиться на самий вершок Ловчина. Куля, очевидно сама викотиться з дула. А як так робити на Ловчині і цілитися на Білу гору, то куля не викотиться, зістанеться в дулі. Так-то вони взнають, що Біла гора вища від Ловчина.
Надвечір прийшли ми в зубацьке поле; воно ще більше дике, ніж граовське. Ніде не видно, щоб було оране або копане. Дрібне каміння, наче нарочно побите, валяється купами то сям, то там; невисока трава, чагарник і навкруги високі, сірі, кам’яні гори.
Сонце вже сідало і тільки верх гір жеврів із тамтого боку поля. Кругом ні душі. Наш поводатар і парубчак не знали, де стоїть піп Міня; вони почали поглядати кругом, чи нема де живої душі, щоби спитати за військо. Через кілька хвилин вони вп’ялили очі на одно місце і почали гукати: “А ко си тами на брду[2]?”
Що я не силувавсь що-небудь угледіти на тому місці, куда вони гукали, – не бачив нічого. Коли осе дійшло до нас, але так тихо, наче шептало: “А ко сте ви?”
“Де стоїть піп Міня, де?!” – крикнув із усеї сили наш поводатар.
“Там біля церкви візьми наліво!” – дійшло до нас.
Ми пішли вперед, але ніде ніякої церкви не було видко. Сонце вже сіло; ми зайшли в дрібний чагарник і не знали, що нам робити. Наш поводатар уже гукав і стріляв, та ні звідкіля не одкликнулось.
Постоявши трохи на одному місці, ми пішли навмання, щоб дібратися хоч в яке-небудь село. Ніч була ясна, до того ж іще світив молодик. Перебираючись між кущами, ми надибали якогось чоловіка з рушницею.
– Ко сте ви? – крикнув він нам.
– Христяне! – відповіли ми.
Се був один “усташ” із війська попа Міні, якого післано було роздивитися, що то гукає в полі.
– Так чом же ви не відкликались, коли чули, що ми гукаємо? – спитав встрічного наш поводатар.
– Та ми не знали, хто гукає. Деякі й хотіли було окликнутися, та воєвода заборонив.
Піп Міня стояв у селі Конському, недалеко від того місця, де ми спіткали “усташа”.
Я і не запримітив, як ми завернувши з-за одного високого каменя, стали перед хатою. На порозі стояв високий чоловік і щось говорив стиха. Перед ним стояло чоловіка двадцять із рушницями і слухали. Як скоро вони нас запримітили, той, що стояв на порозі, замовк, а інші стали набік. Наш поводатар сказав, що се сам воєвода піп Міня. Ми вклонились.
– Я радий, брачо, що ви прийшли воювати за таке велике, святе діло, – сказав піп Міня. Я не міг добре додивитися, яке в нього лице, а голос його мені дуже не вподобався.
– Не знаю й сам, куди вас помістити на кватиру: в таборі стояти вам не приходиться, бо там із голоду помрете... Не знаю, як тут бути... – говорив воєвода таким голосом, що аби тілько сказати, а там, як буде, то буде, а мені все одно.
Тут не підійшов, а підповз, як учена собака, до нього якийсь чорногорець, зсунув на потилицю шапку і почав щось шептати.
– Добре, добре, – промовив голосно воєвода. – От ідіть за ним. Ви будете жити разом із моїми офіцирами... – Воєвода обернувся і хотів увійти в хату. Один із товаришів попросив, чи нема часом води напитися. Воєвода звелів дати нам води. З хати вийшов невисокий чоловічок у чорногорській одежі, з русявою бородою і виніс у невеличкому “бокалі” (глечик) воду. Перейшовши в треті руки, бокал був уже порожній. Хто не пив, попросив іще води; Йованович, секретар воєводи, що виносив воду, наморщився, але виніс. Ще не напились усі і знов попросили. Йованович насупився і почав казати, що води у них мало, що її привозять іздалека, але се не помогло, і ми напосіли, щоби ще виніс.
Хата, в якій жили офіцири попа Міні, була тут же, кілька ступінів. Сіньми вона розділялась на дві половини. Наліворуч був розвалений плетінь і за ним видко було огонь, на якому щось варилось у великому казані; там сидів сліпий на одно око кухар попа Міні, і ще кілька чоловіка. Стелі в сій половині не було. Огонь горів посеред хати і дим виходив через стріху і двері. Друга половина була відгороджена стіною і в ній двері. В кімнаті проти дверей був глиняний комин і під ним горіло кілька поліняк. Диму була повна хата; він хмарою стояв попід стелею, їв очі і не давав дихати. Ввійшовши в хату, ми так і повалились на долівку, услану соломою. В хаті не було нікого. Офіцир Вербіца, що привів нас, зараз таки вийшов. Сидячи ми поскидали все непотрібне з себе і простяглись. Утома заглушала голод і все; хотілося спати. Через кілька хвилин прибіг до нас парубок, по одягу наполовину герцоговинець, наполовину німець; ce був чех Броніслав. Він почав говорити, збиваючи до купи слова сербські, чеські і німецькі, та так шпарко, що було трудно і вислідити, що він говорить. Накидавши до біса слів, Броніслав вибіг із хати. За кілька хвилин знов ускочив і, озирнувшись навкруги, виняв із-під поли сухарі і дав нам по одному, наказавши, щоб ми нікому не казали, хто нам дав.
Крізь сон я чув, як прийшов Вербіца і звелів Броніславові пекти нам половину баранячого задка на вечерю та як прийшов якийсь кривий піп і ліг на ліжко, що стояло коло дверей. Ледви не ледви все втихомирилось і можна було спокійно заснути.
 
