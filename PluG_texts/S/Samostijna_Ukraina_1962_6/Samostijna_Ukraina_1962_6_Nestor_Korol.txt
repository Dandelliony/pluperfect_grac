АХМЕТОВЕ РОЗУМІННЯ РІВНОСТИ
Чудові степи Башкирії. Особливо підчас цвітіння диких півоній, тюльпанів, крокосів, безсмертників, розкиданих щедрою рукою поміж ковилем, тирсою та іншими травами і ріжноманітним зіллям. А над усім цим, як хвилі на морі, гойдаються в повітрі довгі, з півметра завдовжки, сиві, сіро-сріблясті султани квітуючого ковиля і мітелки тирси.
Найвинахідливішій ткалі не зіткати такого килима з ріжнобарвними квітами, травами та та зіллям!
Ковиль і тирса — першоякісна пожива для коней. Споконвіку на цих степах випасались табуни коней, череди рогатої худоби та отари овець.
Повітря цих степів, разом з цілющим кумисом, уславилось, як лікувальний засіб проти сухот. Пахощі квітів, зілля і трав насичують чисте повітря, що спливає на степ з сусідніх узгір’їв. Ще на узгір’ях воно пересичене цілющим запахом живиці. Від такого повітря, здається, і мертвий ожив би!
Тепер повітря Башкирських степів все більше і дужче занечищується невідомим досі тут перегаром нафти. Він безнастанно, і вдень, і вночі вирятується дивовижними, незнаними тут досі, шайтан-арбами — тракторами і автами. Шайтан-арба цілком відіпхнула від воза і плуга коня та волів. Це не приведе до добра. Аллах не допустить щоб над Його найкращим створінням — конем людина так глумилась. Аллах родить хліб тоді, коли для його вирощування застостосовується Його створіння — кінь, віл. Хоч і оруть шайтан-арбою, але хліба не матимуть. За іце Аллах скарає голодом.
Узунов, прибувши серед ночі в зерносовхоз, переночував у охайному чепурненькому вагончику на високих колесах. Вранці, як тільки-но знадвору почали доноситись людські голоси, Узунов, не встаючи з ліжка, гукнув у відчинене віконце: «Ахмет, принеси челяк су».
До вагончика увійшов старий башкир з відром води в руці, одягнений в довгу білу полотняну «толстовку» з обвислими кишенями, широкі чорні штани, чорну оксамитову шапочку і капці — головки старих чобіт без халяв. Біла, як молоко, його борода була дбайливо підстрижена. Він мовчки налив з відра води до умивалки, вилив туди ж воду з карафки, налив з відра в карафку свіжої, згріб в одну руку чоботи директора і Мазлумова, а в другу відро з брудною водою з умивалки і вийшов. Він постояв з хвилину перед моїм ліжком, ніби вагаючись, чи брати мої зелені брезентові чоботи, чи ні. За кілька хвилин вичищені чоботи директора і старшого агронома та мої — Ахмет розставив по своїх місцях і мовчки зник. Обидва москалі, не зважаючи на свої виразно тюркські прізвища, ставились до башкирів досить погірдливо і без наглої необхідносте не уласкавлювали їх своїми розмовами.
Удень ми знову здибались з Ахметом. Цим разом при інших обставинах. Біля польових майстерень, під голим небом стояли з відкритими моторами авто й трактори, а коло них метушились механіки. Недалечко збоку стояла групка хлопчиків-башкиренят, що зацікавлено стежили за кожним рухом механіків, спостерігаючи дивовижні речі в моторах. Діти завжди вабили мене. І в мене давно ввійшло вже у зиичку при зустрічах з ними обдаровувати їх ласощами, для чого при мені все була достатня кількість цього добра. Так було й на цей раз. Я знав уже, що мусулманські діти можуть відмовитись від цукерків і печива боячись осквернитись чимсь їм забороненим. Тому для них я мав при собі цукор-рафінад, що поза великими містами був неабиякою розкішшю. Але башкиренята, чи то з упередження до ґявура, чи й недовір’я до мене, чужої людини, цукру від мене не брали. Я зніяковів. Мабуть, збоку я виглядав досить смішно — як той цуцик, що хотів прилащитись до чужої людини і замість того дістав копняка. Ніби з неба упавши, між нами став Ахмет. Він лагідно, але з докором у голосі, щось говорив до дітей. І раптом, всі попростягали до мене свої рученята по цукор.
— Не сердьтеся, товаришу, на них. Це ж діти. Від чужих до такого не звикли, — звернувся він до мене.
Говорив він правильно по-московськи, але короткими реченнями, з помітним татарським акцентом. Обділивши дітей, я відійшов.
Наслухавшись за цілий день жалів і нарікань, що «скоро не залишать місця навіть, щоб теля було де попасти чи курку випустити», увечері мені не хотілось і до табору повертатись. Табір — стійбище серед степу при потоці — місце майбутньої садиби зерносовхоза. Нагадував він циганський табір десь у степу: військового типу більші і менші брезентові намети, курені, криті дерном і соломою, землянки та три-чотири чепурненькі охайні вагончики на високих колесах (для начальства харчових маґазинів і канцелярії). Це продукт з далекої Америки, як зрештою і всі трактори, авта, плуги, сіялки і вся решта с.-г- реманенту та майстерні зі всім причандаллям.
Наближався вечір. Навкруги в степу пахкали трактори, виригуючи з коминків смердючий дим. Електричні ліхтарі-рефлектори, попричіплювані спереду до тракторів, освітлювали борозни снопами ясного разючого світла. Степ орали вдень і вночі. Видовище достоменно казково-чарівне! Воно мимоволі затягало у свій крутіж, в рух, у дію, всупереч переконанням холодного розуму, наперекір здоровому глузду.
Блукаючи довкола табору, зненацька набрів на базу пального — місце, де переховувалось нафтове паливо для тракторів і авт та смарувальні олії. З обережности перед пожежею, ці матеріяли були видалені геть з табору далеко в степ.
— Стій! Не наближайся, а то дзвонитиму на сполох, — пролунав у вечірніх сутінках перелякано — різкий голос, спершу по-московськи, а після по-башкирськи. На базі до закопаного стовпа були підвішені на дроті шматок залізничної рейки і ломик.
Переді мною стояв Ахмет.
— Що, заблудили? Воно і не дивно: всюди по степу миготять ліхтарі. Не знати, котрий з них таборовий. Табір он там! — кивнув він головою в напрямку на кілька нерухомих світляних цяток.
Прислуховуючись до Ахметової московської мови, роблю висновок, що він без жодного сумніву належить до переслідуваних владою. Звідки б звичайний башкир так поправно говорив по-московськи? А якби він не був переслідуваний, то безперечно був би використаний «партією і правительством» для їхніх інтересів. Яка ж була його роля між башкирами, як «бувшого»?
— Що ж то: вдень працюєте, а вночі вартуєте? — питаю.
— Директор Узунов, приймаючи на роботу сказав, що крім вартування вночі, я мусітиму ще обслуговувати вдень два вагончики: його і конторський, де також мешкають ще бухгальтери, бо для цієї служби треба розуміти московську мову.
— А я вранці чув, що він гукав до Вас по-башкирськи, — зауважую.
— То так, для кпин. Щодня ж приношу воду і чищу їм чоботи. Чому ж би не мусів зробити цього сьогодні? Він знає кілька слів по-башкирськи. От при чужих іноді і вживає їх. Набридає цілими днями лежати. От і сновигаю по таборі — ви мене бачили удень. То вже не на роботі, - додав він, наче виправдовуючись.
— А родини у вас нема, не хочете триматись свого кутка? — питаю.
— Родина далеко. Я тут сам, — відповідає Ахмет.
Обережно випитую, чи знав ці місця перед революцією, що, на його думку, буде з башкирами, як степи перетворяться на совхози, що належатимуть не башкирам, чи підуть вони в наймити до чужих совхозів на своїй власній землі... І раптом питання:
— А Москва сильно змінилась після революції? Де ви мешкали перед революцією?
— Далеко від Москви, — відповідаю.
— В якому напрямі?
«Ага! — Промайнуло у мене в голові». Прийшла черга і на географію покійної Російської імперії!»
— На південний захід.
— Далеко? — Питає.
— Кілометрів з півтори тисячі, — відповідаю.
— Десь під австрійським кордоном?
— Щось так.
— А там як свобода? — Питає з натиском на слово свобода. — У нас є тут звідти люди. Шукають, сердешні, схованки від «свободи». А там, куди сягає її рука — схованки нема. Що б то було, якби країна була мала? Де б люди ховались?! — 3 тривогою в голосі закінчив Ахмет.
— Може тоді людям не треба було б шукати схованок, — зауважую.
— Може бути. Тоді люди в країні були б тільки свої. Встилались би одне одного. Мали б милосердя одне до одного. А так приходять чужі з незрозумілою мовою, звичаями, вірою, а то й із зовнішністю. Чужі завше знайдуть причину для кривджень, жорстокости, грабунків. То їм віра не подобається, то мова, то зовнішній вигляд — бо ж вони чужі. Милосердя до малих, слабіших, покривджених є прикрасою людини; нею обдарував її Аллах. Люди під час революції загубили милосердя до собі подібних. Аллах цього людям не простить.
— Так-то воно, так. Але ж є і такі, що кажуть, ніби-то ніякого Аллаха нема, що люди самі собі видумали Аллаха. То як же можна від них вимагати, щоб вони пишались Аллаховим даром?
— Є і такі. І, на жаль, покищо, на деякий час, влада, за наші гріхи, опинилась в їх руках. Аллах карає нас їхньою рукою. Прогнівився Аллах на мусулман і не-мусулман і віддав їх тимчасово в руки жорстоких можновладців. Вони під’юджують і мусулман, і християн глузувати і зневажати Аллаха, щоб тим самим накликати на себе Його справедливий гнів і прокляття. Самі ж вони у Аллаха по-своєму вірять, хоч і уроїли собі, що нібито їх Аллах якийсь інший, наче б то є не один Аллах, а багато. Вони дуже бояться накликати На себе його гнів. Благають у Нього для себе ласки, усіх щедрот і допомоги для захоплення влади. Але Аллах справедливий. За їх лукавства, підступність, під’юджування недосвідчених, Він тяжко-претяжко їх покарає. Настирливо і вперто намагаються упевнити та переконати нас, що це свобода і рівність. Свобода для шуляків, кобців, яструбів хапати курчат, каченят, гусят. Нащо ж здалася така свобода і рівність для цієї малечі? Малечу треба обороняти від хижаків. Наперед треба винищити в околиці усіх хижаків, знищити їх гніздовища, порозчавлювати усіх хижацьких писклят, перетовкти всі хижацькі яйця. А тоді вже пускати курчата, каченята, гусята на свободу, давши їм рівність з їм подібною птицею, але ж не з хижаками — шуляками, кобцями і яструбами. Так само і людям — раніш треба дорости, щоб захищатись від людей-хижаків. Особливо в такій країні, як наша. Ріжні ж народи є у нас. Є такі, що далі своєї околиці не бували і нічого не бачили, — курчата, що тільки сьогодні вранці повилуплювались з яєць, а є і народи-пройдисвіти. Вони тиняються тисячоліттями поміж іншими народами світа. Мають досвід в обдурюванні інших народів собі на користь. Облесливими словами вони спокушують недосвідчених, а потім роздьобують їх, як шуляки курчат! — закінчив Ахмет.
Вислухавши з затаєним диханням цікаві Ахметові погляди на так звану «науку» соціології та на революцію, зауважую:
— Одначе, я не раджу Вам так говорити. Все може трапитись. Ріжні є люди. Чи уявляєте собі, що сталося б, якби про те, що тут говорилось довідались ті, хто цим цікавиться.
— Хіба якщо Аллах остаточно прогнівається па мене! Як відбере у мене рештки розуму! Як я утрачу спроможність пізнавати людей. Я щодня благаю його оберігати мене від зустрічі зі злим чоловіком, — відповів Ахмет збентежено-переляканим голосом.
Було вже досить пізно, вірніш дуже рано. На сході небо вже було біле. По ньому почали миготіти золотисті ниточки, що їх начебто хтось раз-у-раз смикав за східні кінці. По степу, скільки сягало око, на всі боки миготіли на тракторах ліхтарі, і було чути безладне веселе «пах-пах-пах-пах!..»
Вранці, і далі, на протязі кількох днів мого перебування в совхоз, і, Ахмет кожного разу при зустрічі зі мною був підкреслено ввічливий, низько кланяючись по кілька раз на день. Він наче старався зискати у мене прощення якоїсь провини, очікуючи якоїсь для себе небезпеки. Кожний раз я так само підкреслено-ввічливо відповідав на його привітання:
— Алєйкюм селям!
При повторних моїх відвідинах совхоза, страх і побоювання у Ахмета цілком зникли. Ми стали добрими приятелями. Трохи згодом, я довідався від нього самого, що він мулла, що учився він в Самарканді, в Стамбулі, і навіть у самій Мецці в тамошніх медрасах.
Месягутовський зерносовхоз, 1929 р.