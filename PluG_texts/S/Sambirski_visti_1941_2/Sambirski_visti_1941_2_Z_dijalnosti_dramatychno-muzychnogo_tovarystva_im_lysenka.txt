З діяльності Драматично-музичного Товариства ім. Лисенка
Ініціятива заснувати Товариство, керівником якого є п. Тритяк, вийшла з Відділу Пропаганди. Число членів, які рекрутуються з місцевої інтелігенції та міщанства, виносить понад 50. Приготовляються хорові і драматичні продукції, а саме українські народні і західньоевропейські твори для мішаного і мужеського хору та п'єса Шевченка „Назар Стодоля”. В характері драматичного режисера працює п. О. Городиський, музичний провід (хори, оркестре, оперета) обняв п. Тритяк. Декоративну частину (сценічні декорації, портрети) виконують пп. Ю. Кульчицький, Красневич і ін. Побажаним було б, щоб громадянство Самбора й околиці заінтересувалося роботою згаданого товариства і піддержувало його, не тільки масово відвідуючи виставки, але й вписуючись у члени. Товариство задумує улаштувати артистичне турне по повіті.

