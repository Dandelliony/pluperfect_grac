З українського життя
АКАДЕМИК ПРОФ. Д-Р КИРИЛО СТУДНИСЬКИЙ, визначний український учений, перебуває тепер в Уфі над Волгою (Куйбишів, давніше Самара). 
В С. ДЖУРИН У ЧОРТКІВЩИНІ та в сусідніх селах виставлено з великим успіхом п’єсу „Тамара“, укладу місцевого талановитого селянина Палажука. В п’єсі змальовано яскраво боротьбу українського народу з большевиками в 1918—1920 р.
УКРАЇНСЬКИЙ ЖУРНАЛИК ДЛЯ МОЛОДІ 10—14 рр. та журнал для української сім’ї почнуть виходи у Львові вже від початку листопада ц. р., накладом „Українського Видавництва журналів і часописів для дистрикту Галичини“. На ілюстратора цих видань запрошено Е. Козака, знаного українському громадянству з своїх карикатур у „Зизі“, „Комарі“ та з ілюстрацій у довоєнних українських видавництвах.
ВИДАВНИЦТВО „ЧЕРВОНА КАЛИНА“ У ЛЬВОВІ, знане цілому українському громадянству із своїх цінних видань, як нас інформують, відновило свою діяльність.
ПРАВОСЛАВНУ ЦЕРКВУ В С. БУС Володавського деканату холмсько-підляської консисторії, яку були забрали поляки на римо-католицький костел, на зарядження німецької влади повернули православним.
В УКРАЇНСЬКІЙ ПРАВОСЛАВНІЙ ЦЕРКВІ НА ВОЛИНІ панує велике замішання, викликане митрополитом Діонізієм, який неканонічно і самовільно зарядив зміну єпископів і ін. рішення. Правлячий архиепископ Волині Олексій скликав до Почаївської Лаври Собор Епископів, який ухвалив наказів Діонізія не прийняти до відома. В зв’язку з цим у Рівному відбулися сходини, на яких принято рішення, що епископат Української Церкви має бути автокефальний (самостійний), не підпорядкований ані Москві, ані Варшаві.
В ОДНОМУ ЖІНОЧОМУ МАНАСТИРІ в Житомирі віднайдено чудотворний образ Турковицької Божої Матері, який під час світової війни вивезено до Росії.
ДР. СМЕРЕКА, ОСОБИСТИЙ СЕКРЕТАР АРХИЄПИСКОПА Іларіона в Холмі зробив для євангелицьких пасторів і римокатолицьких капелянів відчит про історію Української Православної Церкви.
В С. ТАТАРИНОВІ НА ЛЬВІВЩИНІ відновлено діяльність читальні „Просвіти“, засновано організацію молоді, кооперативу та зорганізовано Самоосвітний Гурток. 5 жовтня ц. р. відбулося посвячення могили поляглих і відслонення пам’ятника визволення.
В С. ГОРОЖАНЦІ ВЕЛИКІЙ У ЛЬВІВЩИНІ відбулося 5 жовтня ц. р. торжественне посвячення Пам’яткового Хреста на пам’ятку визволення з-під червоного ярма.
В ЖОВКВІ відбулася кооперативна нарада при співучасті делегатів всіх кооператив шовківського повіту.
ФІЛІЯ Т-ВА  „ПРОСВІТА“ В ГЛИНЯНАХ організує і переведе в часі від 10. XI. до 12. XII. ц. р. загально-освітний курс.
В С. БИКОВІ ДРОГОБИЦЬКОГО ПОВІТУ налагодив працю драматичний гурток при читальні „Просвіти“, який успішно виставив релігійну драму „Юлія“ та „Убивники“.