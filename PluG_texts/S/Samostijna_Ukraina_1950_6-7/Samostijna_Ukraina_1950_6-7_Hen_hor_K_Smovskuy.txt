Ген. хор. К. Смовський
Командант 1-ої Гайдамацької гавбичної
батерії — Кіш Слобідської України.
Моя служба Україні під командуванням Гол. От. Симона Петлюри
Великий чин наших лицарів учить вірности ідеалам, умінню підпорядкуватися. Тільки вірність і служність творять передумови успіху національної боротьби.
Симон Петлюра.
В 1917 році в травні місяці на 1-ому Військовому з’їзді в Києві, де я був, як делегат Румунського фронту від 7 корпусу, я вперше зустрівся з Симоном Петлюрою. Промова С. Петлюри на цьому з’їзді у справі українізації військових частин на нас старшин, зробила велике враження.
Після першого з’їзду делегати роз’їхались до своїх частин і розпочали горячу роботу по підготовці до другого військового з’їзду. На 2-ому з’їзді я рівно ж був делегатом від вищезгаданого корпусу. На цьому з’їзді було значно більше делегатів, багато з них виступали з різними промовами і домагались посилення української пропаганди як з боку Центральної Ради, так і з боку Військового Секретаріяту — як на фронті, так і в запіллі.
Під час цього з’їзду я вже ближче познайомився з Симоном Петлюрою.
Після 2-го з’їзду я почав домагатися перед командуючим Румунським фронтом, щоб мене було перенесено до Москви, де формувались російські частини для відправки до Франції на поповнення експедиційного корпусу. Отримавши дозвіл перенесення до Москви, я заїхав до Києва, де разом з другими старшинами від Генерального Секретаря Військових Справ — Симона Петлюри одержав уповноваження на Московську і Петроградську округи по українізації військових частин.
В цій справі делегація, на чолі якої стояв полк. Мілашевський — командир 4-го окремого артилерійського дивізійного, і до якої входив і я, два рази їздила з Москви до Петрограду до військового міністра полк. Верховського. Полк. Верховський категорично заборонив нам переводити намічену роботу, висловлюючись так: «нельзя дєліть шкури, когда медведь не забіт». Далі він заявив, що він сам походить з Поділля і йому дуже подобаються «малоросійські» білі хатки — тільки йому незрозуміло «почему малоросси делают Україну» і відриваються від «матушки Рассєї».
Але все таки полк. Верховський дав офіційну згоду зформувати «большой полк із харошіх ма-лороссійскіх салдат» для охорони майбутнього «учредітельного собранія в Москве».
Цей офіційний дозвіл наша делегація використовувала на офіційне оформлення українських частин у Московській окрузі. Так само наша делегація нав’язала тісний зв’язок з Українським Національним Комітетом у Петрограді, де вже самочинно провадилась українізація і формування українських військових частин.
Про наслідки роботи нашої делегації до військового міністра Верховського ми повідомляли рапортом через кур’єрів до Києва, до генерального Секретаря Військових Справ С. Петлюри. Це було формування в Москві (на Ходинці в Єгерських казармах і в літніх лягерях піхоти) українських військових частин Запорозького полку, виключно з бувших Гвардійців, та (в селі Шелепиха над р. Москвою) двох гарматних дивізіонів і піхоти. Від липня до кінця жовтня 1917 року українська піхота несла варти в гарнізонах, а головна варта була в Кремлі. Тоді на Кремлівській башті після трикольорового царського прапору повівав українській синьо-жовтий прапор, аж до часу, коли большевики опанували Москву і вивісили свій червоний прапор, який висить до цього часу. Так само в Петрограді і в Одесі та її окрузі, а також у воєнній фльоті повівав український прапор.
Під час бійки червоної робітничої Гвардії (китайців і лотишів, які служили за гроші) проти білогвардійців українські частини окопались у своїх районах і тримали невтралітет.
В кінці жовтня 1917 року я виїхав з делегацією з Москви до Києва на 3-й Військовий з’їзд і до Москви провернувся лише 12 листопада. Після закінчення 3-го військового з’їзду 3. 11. 1917 року утворено комісію, на чолі якої стояв інж. Ковенко і до складу якої входив і я. Комісія за завданням Симона Петлюри їздила до Одеського гарнізону, щоб тамтешні українські частини, як Гайдамацький і інші полки, відправити до Києва на зміцнення Київського гарнізону. Я тоді мав листа від С. Петлюри до головного українського комісара д-ра Луценка, якого большевики забили в 1919 році на Волині. Коли наша делегація вернулася з Одеси до Києва, я зараз же виїхав до Москви, де розпочалася гарячкова підготовка, щоб українські частини як найскорше перевезти з Москви до Києва. В цьому большевики робили нам велику перешкоду, бо не хотіли пустити українські частини зі зброєю, а головне, з гарматами до Києва. Дуже зле відносився до нас московський большевицький командант гарнізону м. Москви, бувший прапорщик з агрономів — Муралов.
По довгих домаганнях нашої делегації Муралов дав згоду відправити піхоту, без зброї тільки, сотнями в пасажирських вагонах, а артилерію — спеціяльними ешелонами — пропустив з умовою, що українські артилеристи і два курені піхоти ліквідують «які не визнавали московської радянської влади». На цей раз українська делегація дала згоду Муралову. Ешелон з артилерією і піхотою на ранок 17. 11 прибув на станцію Тулу та вивантажив батерію гавбиць. Мої гарматники (я був командиром гарматної батерії) робили це з великою охотою. Було випущено до сотні гарматних набоїв: бомби тротилові, мегенітові, а також шрапнелі зробили своє діло. За пів години Тула горіла, а представники влади Керенського прибули на станцію і піддались під владу червоних комісарів. За пару годин наш ешелон від’їхав до Києва, де 7-й гарматний дивізіон літ. С (французькі гармати) розмістився за Дніпром на Слобідці. Піхота, що прибула з Москви, мала розміститись: половина в Харкові, половина в Полтаві. Кількість цієї піхоти становила приблизно 7 тисяч чоловік. Знаю добре, що до Харкова і Полтави прибуло по парі сотень, а решта вояків поїхала або пішли додому — «ділити землю».
Під кінець листопада гарматний дивізіон (літ. С.) був цілком здеморалізований і розкладений большевицькою пропагандою комуністки Е. Бош та «совєтом салдатських депутатів», які на той час безкарно провадили свою пропаганду в столиці України. Теж саме, з другого боку, робили прихильники Керенського з своїми юнкерами гарматної Константинівської школи. Крім того комендант Київського гарнізону полк. Оберучев викликав донських казаків та чеські легіони для придушення молодої Української держави. Покійний С. Петлюра здавав собі з того справу і болів душею, що утримати українськими військовими частинами столицю України, а також утримати порядок на всій Україні, було не можливо, бо ці частини під впливом большевицької пропаганди, з дня на день танули як весною сніг. До цієї розкладницької роботи приклали руки і деякі наші землячки — українці, які виступали в Центральній Раді проти творення Українського війська і пропонували для утримання порядку на Україні створити народню міліцію.
С. Петлюра не погоджувався з тезою: «Україна без війська», бо він добре розумів, що червоні москалі посунуть на Україну за хлібом і салом, а боронити не буде кому. Симон Петлюра кинув гасло, що всі свідомі українці — вояки, яким дорога воля України та її революційні здобутки — мають стати до зброї.
З таких вояків почав він формувати Кіш Гайдамаків Слобідської України під своєю командою і начальника штабу ген. Удовиченка. До цього Коша були приєднані малого складу полки: Богданівський, Дорошенківський, курінь Січових Стрільців під помандою полк. Є. Коновальця, дві юнацькі старшинські школи та інші. Частини Коша вже 15. 1. 18 р. спішно вантажились у Києві до ешелонів та відправлялись на північ (Чернігівщина та Крути) проти Муравйовських большевицьких банд, що сунули на Україну. Після від’їзду Коша в Києві залишилась лише залога «Вільного Козацтва». «Совєт Солдатських Депутатів» і його шеф Бош використали момент зменшення Київського гарнізону і в столиці України з арсенальськими та залізнизними робітниками зробили повстання. До них прилучились і українізовані військові частини: 2 понтонних куріні (3-й і 5-й), 2 курені матросів з Чорноморської фльоти, частини Георгієвського полку (решта залишились невтральними) та артилерія, що була розташована під Києвом в Броварях і на Слобідці.
Залога «Вільного Козацтва» завзято боронила Українську Столицю, але сил було замало. Тому Кіш Слобідської України змушений був повернутись з північного фронту для рятування Центральної Ради і столиці.
Кіш розвантажився на ст. Дарниця і розпочав наступ на Київ в декількох напрямках. Одна колона — Гайдамацькі курені, Богданівці і спішені кінні сотні — наступала по Броварському шосейному шляху через Слобідку і Ланцюговий міст на Нікольський узвіз і Аскольдову могилу. Цю колону підтримувала автилерія під моїм командуванням, як командира гавбічної батерії, та легка артилерія під командою капіт. Хижного. Колону провадив отаман Волох. На цьому відтинку перебував штаб Коша на чолі з С. Петлюрою. При першій коцтоні одну сотню Січових Стрільців провадив полк. Р. Сушко, що мав завдання за Ланцюговим мостом понад Дніпром наступати на Поділ.
Друга колона — 1-ший Юнацький курінь Січових Стрільців і курінь Богданівців (2 сотні) — наступали через залізничний міст на Печерськ— Звіринець—Київ 2. Колону провадив полк. Є. Коновалець та полк. Андрій Мельник. Наступ цієї колони підтримувала артилерія під командою поручн. Одиниці. Розпочався жорстокий бій. Від Хрещатика і Велико-Василівської вулиці наступали частини «Вільного Козацтва». , За пару день Київ 2, Печерськ, Києво-Печерська Лавра, Аскольдова могила і Царський палац, де містився Совєт Солдатських Депутатів, були в наших руках.
Українські вояки кільцем оточували большевицьких бунтівників, що скупчувалися в Арсеналі та його фортах. З цих твердинь було дуже тяжко їх вибити, бо на той час частини «Вільних Козаків» мали лише ручну зброю і скоростріли. Але Кіш Січових Стрільців примусив курені понтонерів і інших бунтівників здатися. На другий день здалися й арсенальці на чолі з Бош. Під час облоги Арсеналу Головний Отаман С. Петлюра із своїм нерозлучним нач. штабу ген. О. Удовиченком увесь час перебували біля гармат, що стріляли зблизька до Арсеналу. Коли капіт. Хижний і кілька юнаків з гарматної обслуги були тяжко поранені, тоді сам Головний Отаман, а також його нач. штабу, робили перев’язку пораненим. В той час був сильний мороз, потрібно було давати негайну допомогу раненим. Ген. О. Удовиченко також особисто підлазив до стін арсеналу і кидав ручні гранати в розбиті вікна.
Після опанування ситуації і перемоги над большевиками на майдані Св. Софії відбувся молебень і парада військових частин, які приймали участь в бою за Столицю.
Та недовго ми тішилися перемогою. Через декілька днів підійшли червоні банди Муравйова і почали наступ на столицю. Розпочався гарячий бій за утримання Києва і цей бій тривав біля двох тижнів. На допомогу Муравйову пішли російські та наші «малоросійські» робітники, головно залізничники, які спішно робили в Київському депо бронепотяги і з Києва 1, Посту Волинського та Кадетської рощі почали обстрілювати наше запілля. Ті ж робітники зайняли Звіринець, Печерськ та Київ 2. Нам у цей час бракувало гарматних набоїв, а наші «українізовані» полки: Шевченківський, Полуботківський, гарматний дивізіон (на Слобідці), інженерна старшинська школа (на Звіринці), 9 саперний курінь, матроські курені і старшинський курінь біля 600 осіб оголосили невтралітет. Симон Петлюра змушений був залишити столицю і з своїм військом відійти до Житомира. А пізніше сотні старшин «невтральних» частин большевики розстріляли в Царському саду.
В цей час з району Житомира добре організовані і відживлені українським хлібом чеські дивізії посувались на Київ для допомоги Муравйову.
Частини Коша Слобідської України в Житомирі ладувались в ешелони і просувались в напрямках Шепетівка, Звягель та Коростень для затримання і розброєння ешелонів тих вояків, що самочинно залишили фронт на р. Стоході і через Україну посувались на Московщину, по дорозі грабуючи українську людність.
Це був час, коли в Бересті йшли мирні переговори з німцями. Головний Отаман Симон Петлюра настоював, щоб німці не йшли на Україну, а лише пропустили українські дивізії синьожупанників та сірожупанників, що були сформовані з полонених українців в Німеччині та Австрії. З цими свідомими, добре організованими та вишколеними українськими частинами ми змогли б вигнати з України московсько-большевицьких окупантів. Тоді українське населення вже добре зрозуміло большевицьке гасло — «общій котьолок», реальний зміст якого — грабуй Україну. Але німці добре розуміли, що українське військо буде перешкоджати їхнім імперіялістичним і колонізаційним плянам на Україні, і тому більшу частину згаданих дивізій вони роззброїли ще в Ковелі, залишивши лише дві дивізії. Вони почали скуповувати Україну своїм військом. А ці дві дивізії пізнійше були демобілізовані гетьманом.
Покійний Головний отаман Симон Петлюра був рішучим противником угоди з німцями. Він висловлювався цілком негативно про українсько-німецьку угоду і цими своїми поглядами ділився з нами, старшинами.
Напередодні прибуття німецьких ешелонів до станції Коростень С. Петлюра зібрав старшин Гайдамацького Коша до свого поїзду на нараду. Коли він увійшов до вагону з своїм штабом (ген. Удовиченко, ген. Кирей, полк. Афанасьїв та адютанти) лице в його було бліде, а вигляд сумний, пригнічений. Такий же вигляд мали й штабові його співробітники.
Ми, старшини, відразу зрозуміли, що для загальної української справи трапилось щось недобре. Симон Петлюра звернувся до нас із словами: «Чого я не бажав для України, те сталось. Завтра німецькі ешелони вирушають на столицю України. Мої дорогі вояки! Я відходжу від вас, бо не можу командувати Гайдамацьким Кошем, який би допомагав німцям окупувати Україну».
Слова от. Симона Петлюри на всіх старшин зробили дуже гнітюче враження, у багатьох старшин в очах показалися сльози. До отамана Симона Петлюри розпочав говорити от. Волох (командир чорних гайдамаків), пізнійше його помічник капіт. Шаповал, а також інші старшини. Всі просили от. Петлюру не покидати командувати нашими частинами, аж до вступу до Києва. С. Петлюра погодився і свого слова дотримав.
В цей час на ст. Коростень, вертаючись з Берестя, прибув з своїм штабом український військовий міністер підполк. Жуківський. Він настоював, щоб в авангарді наступу на Київ були німецькі війська, гайдамаки мають посуватись за німцями. Вояки Коша категорично запротестували і сказали: «Ми Київ залишили, — ми його Й здобудемо!»
І так було.
Кіш гайдамаків перший вирушив на Київ у напрямку Коростень—Ірпінь, Пуща—Водиця, Сирець і Київ. Друга колона (полковника Пресовського) вирушила в напрямку Житомир—Святошин—Київ. Після зайняття Києва українськими частинами до нього підійшли німці. Головний от. Симон Петлюра із своїм штабом залишив Гайдамацький Кіш. Пізнійше цей Кіш увійшов у склад Запорізького корпусу.
Якось мені доводилось говорити про Головного от. Симона Петлюру з американськими старшинами. Вони говорили, що С. Петлюра був великим прихильником Німеччини. Це вони знають з американської літератури і преси. Як бачимо, ці твердження американських старшин спростовується цілим рядом прикладів, історичних фактів. Такі твердження цілком розходяться з історичною правдою. Світлої пам’яти покійний С. Петлюра добре знав історію народів, добре знав, з одного боку, Бісмаркову ідею союзу з «єдінонєдєлімою» Росією і, з другого боку, імперіялістичні ідеї колонізації України і дальшої експансії кайзерівсько-прусацької Німеччини на Схід. С. Петлюра, навпаки, був великим прибічником союзу з Антантою і мав на меті українськими частинами стримати східньо-німецький фронт на кордонах України, чого домагалися військові місії Англії, Америки і Франції, що тоді перебували в Києві.
Симон Петлюра ніколи не був нацистом. Він завжди був правдивим демократом, шляхетним вояком і гарячим патріотом свого знедоленого народу.