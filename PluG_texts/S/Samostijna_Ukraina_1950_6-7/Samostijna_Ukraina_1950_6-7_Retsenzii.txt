РЕЦЕНЗІЇ
Повість про сплюндрований рай
Т. Осьмачка: СТАРШИЙ БОЯРИН. — В-во «Прометей». 1947.
Раціональна концепція не є обов’язковим атрибутом мистецького твору. Відсутня вона також в Осьмаччиному «Старшому боярині». Концепція раціональна, а не концепція взагалі. Концепція —тут, як тут. Ще й не оригінальна, гранично наївна, проте живуча. Інакше як би ми пояснили і зв’язали рясні авторові думки, що так прагнуть замкнутись в чіткі рядки й логічно взаємоузгіднитися?! Адже це не Хлєстаковська «нєобикновєнная льогкость в мислях», не Хлєстаковська скука, повідана в листі до Тряпічкіна: «... прощай душа Тряпічкін . . . Скучно, брате, так жити, хочеш, нарешті, харчу для душі. Бачу, справді треба чим небудь високим зайнятися».
«Року 1912, червня 15 Лундик Гордій приїхав із черкаської учительскої семинарії в село Тернівку до своєї тітки Горпини Корецької. . .»—так починається повість. Починається вказівкою: рік 1912. Вона принаймні частково підрізує крила образові України позачасової, відвічної. Вона підкреслює якусь історичну межу й нехіть переходити цю межу, нехіть зачіпати проблематику нової Руїни — України, бажання оперувати в царстві духово ще не зруйнованої селянської України. І хоч елементи відвічної України живуть і в наш час і просякають у повість, наша констатація залишається в силі: в тузі за Україною селянських мрій, автор вийшов на межу двох Україн. Автор тужно вдивляється в тонучий в нічній імлі колись такий барвистий український степ. А трагедія його в тому, що в цій ночі тонуть і поетові мрії про «селянський рай» і самі основи, здається, єдиноприйнятного для нього соціяльного устрою.
Тодось Осьмачка носить Україну в своєму серці. Письменник любить її, старосвітську Україну, а Україна майбутня, передчуває поет, буде такою іншою . . . Від неї то він відгородився вказівкою: рік 1912. Так краще. Так легше. Так можна разом з героєм повісти Гордієм Лундиком милуватися любими народніми звичаями і чеснотами: «Все, все, що Гордій — свідчить автор — побачив, підхопило його почуття і понесло в приємні високості рідних звичаїв, де кубляться всякі тумани, повсталі з казок чарівної давнини». Любуватися стародавньою ідилічною Україною: «Ох, як я полюбив вас, священні садиби в Україні. . . Ви вже позникали, але моя уява уперто тримає вас цілими, аби завдати більше горя кругом осиротіломv серцю .. .» Справді осиротіло поетове серце. Йому так сумно, «що не сила була козацька поставити до світового столу на захист України ні дипломата мудрого, ні однієї книги великого поета у їх бібліотеки, і ні однієї картини у їх музеї, ні одного вченого до їх академій, який розумівся б і на науці, і на політиці, і на мистецтві...» А передчуття — невтішні: «Але найвища нота горя лунала про те, що Україна якби і вернулася до них, віднята назад у ворога, то не була б такою, якою вона йому видавалася . . . Уплакана козацька душа, що минулого вирвати з пам’яти ніхто не здолає ... І що прийдешня Україна буде горем, без якого жити не можна вже й сьогодні на землі. . .» Отже: «прийдешня Україна буде горем — але горем, без якого жити не можна» . . .  Думка велика, думка важка, як невчасне горе людського серця, як свідомість непримиреної плиткости життя.
Це передчуття куди більше зрозуміле й людяніше, ніж може інстинктовно, але близький авторові, востаннє зрозумілий і прийнятий Шевченків «селянський рай», ніж так невдало — бо точно визначеному часові адресований! — вигаг даний «Перший курінь вільних українців» з його завданням: «... вирвати з столипінської реформи жало, скероване просто в серце самостійносте нашої батьківщини». Врешті, це передчуття цікавіше, як помітне авторове захоплення народницькою діяльністю (на початку 20. століття!) священника Д. Діяковського: «І приходили люди в школу, і показував вчитель картинки, а панотець читав: «Страшну помсту», «На вовчому хуторі», «Ріпник»: «Немає матусі», «Роман», «Дорога». А як розходилися, то давав під розписку тому газету «Раду», тому байки Глібова, а іншим «На розпутті», «Під тихими вербами», «Соняшний промінь», ... А ще іншим: «Пропаща сила», «Енеїда», «Люборацькі» і «Чорна рада» ... І ніхто не тяг його до відповідальности ні за багатство, ні за християнську добрість, ні за мазепинство. . .» Це в часі між 1905 і 1914 роками ...
З такими от невиправданими місцями повісти тісно переплітаються думки її героїв про чужонаціональних поміщиків на Україні, про поміщиків місцевого походження, проте інтереси яких, «однакові з поміщиками всієї Росії», про письменника Винниченка, що «відгородив себе від монолітної, багатомільйонової і рідної дрібновласницької стихії», так що «якби він був удумливі-ший, то й не сходив би на чужі манівці, а помагав би своєю творчістю зміцнюватися селянству морально і духово». Одне слово, поетова жура за неможливість для українського селянина, як символа Осьмаччиної України, представляти нашу державу «за світовим столом». Ця неможливість видається йому несправедливою й трагічною. Письменник меншого маштабу взагалі не помітив би нездійсненносте своєї мрії, Осьмачка ж видав свої передчуття — страхи. А в них для нас констатація банкротства селянства як державоорганізуючої сили, визнання компро-місовости прийдешнього рішення так хворобливо загострених у нас соціяльних проблем. А в них для нас свято почуття національного над завжди свавільним, егоїстичним і згубним для нашої державности почуттям становим. В них визнання другої України, принаймні на майбутнє, коли не в минулому, вперше по довгому періодові тенденційно народницьких тлумачень, викресаному пером Б. Липинського.
Не беручись тісно ув’язувати, узалежнювати виявлений у повісті світогляд з Осьмаччиним світовідчуттям, згадаємо, проте, Осьмаччин песимізм, це трагічне, болюче поетові відчуття безмірної людини, загублености людини серед людей і речей Мопасана нагадують деякі з Осьмаччиних думок і почувань: «І коли там двері заперті, то скажемо гнатися через поле, поки не зустріне якусь людину, може дівчину, і вхопити її за руку, притиснути до серця і крикнути: «Людино, глянь у світ і збагни, де ми. І зрозумій, що ми манюсенькі, манюсенькі. . . Уроковані на поталу комусь страшному і незбагненному ... і через те наш розпач нехай буде великий чуттям згоди між теплом твого єства і мого аж до останнього зідхання ... Бо за ту кривду, що ми з’явилися на світ, ніхто ні перед ким не стане покутувати: ніхто нас не пожаліє, крім нас самих». Не Мопасан це?! Не сторінки це з щоденника «На воді», з «Орла»? .. Цікаво, що трагізм світовідчуття Гоголя й Осьмачки при, здавалося б, спільному ґрунті — гострому відчутті мізерії людини, по суті різні. Навіть протилежні. Про Чічікова і Хлестакова Пушкін сказав: «то билі двух бесов ізображения». Насправді жоден з них не був бісом. Трагедією Гоголя — характеризував якось Д. Мережковський — був не дотик до трагічного, а відсутність трагічного. Відсутність у людині крайности, ясности гостроти . . . Гоголь спостерігав, бачив у людині «благоразуміє», тупість, плоскість . . .
Сліпі герої Осьмаччиної повісти теж мало схожі на героїв, але ще до того протиставлені волею самої долі незрозумілому, проте, принадному й жорстокому світові, космосові. Проклятим здається Осьмачці український рід, цілі покоління якого під наглядом пророслого в леґенду українського ланового Маркури Пупаня, намальованого за всіми правилами народньої демонології, були вірними побратимами покараного богами мітичного царя грецького Сизифа.
Найбільшим досягненням і, здається, єдиним свідомим завданням і потребою автора повісти було явити читачеві в веселково барвистих, повнокровних романтичних розмашистих рисах-мазках образ України. Оживити цей образ, вселити в нього для всіх нас відчутий, але тільки поетові покірний дух нашого народу, дух, що, родить у нас людей і окрилює віки нашого минулого. Під Осьмаччиним пером оживає наша земля, побут наших батьків і частково наш, визерунки тих легенд і казок, що прикращуюють давно пожовклі сторінки буття нашого народу. Під його пером оживає рідний пейзаж. Інколи позачасовий, часто фігурно, тонко розмальований наче Гоголем «Миргород» й «Вечорі недалеко Диканьки»: «І знов великий місяць на надзвичайно тендітній високості держався з такою легкістю, яка може бути тільки вимріяна молоденьким самітним серцем. Егеж! Місяць був прив’язаний до хреста тонесенькою павутиною, яку, спускаючись з нього на церкву, протяг нічний павук, щоб не полетів він у чорну неміренність ночі легесенькою, мов гаряче повітря золотою бульбашкою». Інколи ж виконано його значно простішою методою — відбором і нанизуванням деталів, переліком, накопиченням, а з погляду на час цей малюнок є амальгамою пейзажу культурного й дикого, первісного: «З правого боку вже були прорвані буряки графа Бобринського, обкопані канавками для жуків. На межах де-не-де, стояли великі поливальниці, барія і корита з малясою для метеликів уже не потрібні. А туди за ними, геть-геть аж під ліс — видно було, як красувалися жита і стояли густі пшениці, над якими звисали кібці й звеніли жайворонки. А їм знизу здавленою луною відповідали перепелиці хахавканням ... дикі качки та лиски з польових озер криком. І лисиці, скликаючи лисинят гавкітливим лящанням ... А бджоли, оси і джмелі тягли через поля свою окрему, гостру і тужливу прекрасну мелодію і теплішу і яснішу навіть за соняшне гаряче проміння» . . . Правда, сам вибір деталі виказує велику вмілість, велику вслуханість в зображений світ.
Це вміння вибрати деталь є одною з небагатьох прикмет, характерних для Осьмачки як майстра мистецької прози. В цілому ж «Старший боярин» зраджує автора як поета. Адже розповідна манера його далеко не цікава. Вона нагадує Нечуя-Левицького й етнографічну школу. Хоч пильніше вивчений, стиль повісти виявляється далеким від стилю майстрів народнього мистецтва, що все прагнули, скажімо, народнього класицизму. Тоді як типовий романтик Осьмачка явно змішує звичну симетрію народнього речення і вибирає з нього найекспресивніші елементи, частки, сказати б, заряджені відосередковими тенденціями. Автор повісти не посідає таємниці гарного й «щільного» переходу між партіями й тонкого, умотивованого підходу: Лундик «зійшов на другий бік річки і пішов швидко понад нею стежкою. .. Та й побачив перед собою...», або автор розгортає фабулу, ніяк не підготованими ривками: «А той неначе цього й ждав, швидко вийняв з кишені револьвер і, поклавши перед собою на стіл» ... Про це свідчить недоладна, неіндивідуалізована, нежива мова його мертвих діялогів («був у мене батько, про людське око ... а тепер у мене виривають його із цієї ділянки людських відносин» (підкреслення моє — О. М.) — попівна Варка Гордієва, або Лундик до Варки: «Вся ваша поведенція зі мною свідчить про те, що ви маєте на увазі ту драму, яка відбулася на хуторі в моєї тітки ...» — всі ці викладки в найпружнішу мить!), нахил до монологу — вдалого авторського й неузгіднених з психологічною ситуацією, мовно фальшивих монологів персонажу, врешті прекрасні поширені порівняння, що пасували б творові поезії ще більше, ніж повісті. А Осьмаччин нахил до романтичного жесту завжди був одним зі складників його поезії поряд, правда, натуралістичної деталі і часом до вульгаризації доведеної простоти вислову.
Окремо, не нав’язуючи недоліків твору до Осьмаччиних нахилів до інших жанрів, треба згадати про вади архітектоніки повісти та недбайливої, тут і там тільки накидної, недоробленої фрази. Ціла книжка здається написаною за одним махом. Ціла книжка нагадує один могутній подих. А таке «дихання» для прозаїка згубне. Ним у даному випадку пояснюється не завжди виправдана, випадкова фабула — наприклад розділ одинадцятий, ця зовсім не легендарна, а для змальованого тут часу тільки чудна Лундикова зустріч з «Першим кошем вільних українців», явно без всякої потреби «пришито» кінцівку повісти. Чи не правильнішим, могутнім і символічним закінченням книги був би не безхарактерний акорд — оце родинне щастя Гордія і Барки з перспективи вчительства на Полтавщині! — а трагічний, а перспектива нових поневірянь і Лундика і тікаючої з монастиря в широкий світ Варки?
Речення Осьмачки куди краще звучало б у перекладі на чужу мову. Принаймні розстроїлися б наче спеціяльно і то ледве не на кожній сторінці проілюстровані накопичення стилістичних неясностей, тавтології й інших вад: «У цю ж мить він почув своє становище не в дуже доброму стані. Відчув, що треба щось сказати, аби почуватися принаймні рівноправно настроєм з нею», «... у такім вигляді, що говорить гладячам», «І від повноти такого свого буття отець Дмитро Діяковський був справді щасливий» і т. д. Правда, частину огріхів поділив з автором редактор. Це вже його справа подбати про «сіно»: «Гордій лежав горілиць до відчиненої брами, угрузши в сіно верхньою частиною тіла у сіно».
Проте найвиразнішою негативною рисою стилю є чи не свідоме вживання — зловживання! — дієприслівникових зворотів. З ними важко розминутися. Вони розташовані серіями: «... подумав Гордій, високий русявий парубок і нагнувшися, і підкачавши холоші штанів, бо був босий, почав сапати», «підійшовши, і сказавши... і не відкотивши холоші, не відсукавши рукавів» .. .: «І я, бувши залежний від загального стану природи .. ! І все це поряд прекрасного знання мови, поряд багатющого словника. І все це накопичено такою мірою, що впадає в очі читачеві далеко не звиклому, за виразом Гоголя, до «галантерейного обращенія». Все це, врешті, наводить на думку Є. Маланюка про Осьмачку поета: «В новітній нашій нації вистарчить вказати, наприклад, на Осьмачку, потенціяльно могутнього поета, що — наслідком також неопанування літературного ремесла — полишив нам пам’ятки геніяльного каліцтва. І, навпаки, письменник скромної обдарованосте — Павло Филипович, вихований і сформований в оточенні високої культури, дає нашій нації таку безсумнівну вартість, як збірка «Земля і Вітер», характеристичний плід саме творчого ремесла».
Звичайно, слідом за Морісом Барресом і Осьмачка міг би сказати: «Варвари — це інші», але наша думка про «Старшого боярина», як про книгу понад рівень талановиту, проте, сумбурну залишиться незмінною.
О. М.