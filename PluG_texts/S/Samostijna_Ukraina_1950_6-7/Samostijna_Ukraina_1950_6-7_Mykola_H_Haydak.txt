Микола Г. Гайдак
Думки про назву „Україна“
Кожний свідомий українець з нетерпінням очікував появи Енциклопедії Українознавства (ЕУ), де мали бути зібрані всі відомости про Україну, подані у науковому освітленні; нарешті світ буде мати дійсну правду про Україну! Ці сподівання у певних відношеннях завели. На превеликий жаль, навіть таке важливе питання, як назва нашої землі в ЕУ з’ясована дуже однобічно: Україна, це властиво «окраїна». Це твердження, науково обосноване, є підписане іменами двох видатних українських вчених: Я. Рудицького і В. Січинського. Для тих, що знайомі з працями В. Січинського, підпис останнього під твердженнями, які містяться в розділі про Україну, виглядає якось дивно, але стаття В. Січинського в паризькім «Українськім Слові» вияснила ситуацію і пришпилила однобічність там, де вона належить. На статтю Січинського появилась відповідь Я. Рудницького, доволі характеристична тим, що виявляє «наукове» наставлення шановного професора. Він це наставлення підкреслює «двома мометами загального характеру». Наведу тут дослівно слова Я. Рудницького: «Ми ніколи не ставали до дискусії з проф. Січинським, напр., на тему «етруського дому і гуцульського осередку» чи інших його мистецтвознавчих концепцій (В. Січинський — архітект. М. Г.). Ми це залишали мистецтвознавцям, маючи повне довір’я до їх фахових тверджень. Чому ж проф. Січинський вирішує не тільки справи мистецтвознавства, але береться за справи, що з мистецтвом мають мало спільного, а блищі мовознавству, ніж мистецтвознавству, справи творення, походження і значення назв? Проблема назви України зокрема, це передусім справа мовознавства і без нього, без його методологічних даних, без його, так би мовити, сита, не можна в ономастиці (назвознавстві) відрізнити зерна від полови» .. . «Другий момент, що його хочемо тут піднести, це висказ одного французького мислителя, мовляв, можна бути розумнішим від когось другого, але не можна бути розумнішим від усіх. Коли читати статтю проф. Січинського, то здається, що інші всі погляди на цю справу не витримують критики. А треба пам’ятати, що назву «Україна» виводили від «межівної землі, крайної теритотрії», такі історики як Грушевський, Крип’якевич, Дорошенко Дм. і ін. та й такі мовознавці, як Охримович, Тимченко, Онацький та ін.»
Я. Рудницький, з висоти своєї професорської катедри, заявляє, що ніхто немає права критикувати певних тверджень висловлених фахівцями. Таке «преклоніння» перед авторитетами не є признаком наукового підходу до справи. Коли справа не інтересна, або коли людина не має часу над тим думати, то тоді треба прийняти те, що авторитети говорять. Коли ж людина тим цікавиться, то їй вільно над тим думати і висловлювати свої погляди на справу. І ці погляди мусять розбиратися не після того хто їх сказав, але після того, що вони дають нового, і на скільки вони правдиві. Ці погляди можуть бути більше відповідними чим твердження авторитетів, бо людина завжди може помилятись, а авторитети теж люде. Як би всі так думали, як проф, Я. Рудницький, то ніколи не було би поступу, бо помилкову теорію, вклоняючись перед авторитетом, приймали б інші «авторитети», і так ширили баламуцтво далі. Звичайно, нові погляди, та ще до того висказані «не авторитетом», приймаються тяжко. На те можна навести прикладів досить. Ґалілеї був примушений відректися від своєї теорії, бо так тодішні авторитети вимагали. А вийшло, що він таки був правий — земля так і досі крутиться. У пасічництві, коли Дзіерзон, звичайний священик — пасічник, відкрив теорію партеногенези у бджіл, то на нього сила авторитетів накинулась, але він таки вийшов правий, бо умів спостерігати і робити правильні висновки, чого деколи бракує авторитетам (правда — не всім! — Прим, редакції).
Рудницький старається себе захистити проти обвинувачення, що він підтримує концепцію польського історика Ґрондського, який вважав, що назва Україна означає «окраїну», кажучи, що він не виводить слово Україна від окраїна, — «бо такий вивід з формальних причин не можливий» — але що значіння тих обох слів було, принайменше раніше, тотожне. Яке це має значення? Як Україне є «окраина» то й поляки і москалі можуть казати, що то їх «окраина». Як слово «Україна» і «окраїна» походять від того самого корення «край», то як вони можуть означати те саме? Ще Шелухин у своїй великій праці про назву Україна зауважив, що зміна «у» чи «в» на «о» в українській мові цілком зміняє зміст слова, напр., — убити, вбити і обити; убігти, вбігти і обігти. Я. Рудницький забуває, що є не тілько Україна, але і Вкраїна. Як вбити не є те саме, що «обити», то як «Вкраїна» і «окраїна» можуть мати те саме значення? Та до того в українській мові немає слова «окраїна». Є «окраєщь», «окрайка», але «окраїна»? Його нема у словниках Грінченка, Онацького. Що Уманець і Спілка переклали московське слово «окраина» на «окраїна», то їх прикладні речення не витримують критики, і як раз в тих прикладах назва «Україна» вживається в значенні «незалежна земля», «країна». Це тільки у словнику Кузелі—Рудницького «Україна» є «ґренцлянд» ще і тепер!
У своїй статті в «Енциклопедії Українознавства» Я. Рудницький пише, що «назва Україна ... слов’янського походження й означала первісно «пограниччя», «окраїну», «пограничну країну». А щоби це виглядало по вченому, то до того додав: «індоєвропейський корінь найімовірніший — krei = відокремлювати, різати». На диво нічого тут немає про «пограниччя», «окраїну». А Шелухин, своїм «хлопським» розумом виводив «Україна» від українського слова «краяти, украяти», що є більш природне, бо слово Україна є, ніде правди діти, — таки українське слово. Тай у свому «Вступі до Слав’янознавства» той ж Я. Рудницький (на стор. 64) пише: «Назва Україна визначала первісно край, країна, межівна країна словян». Якомуж Рудницькому тоді вірити: чи тому, що писав статтю до «Енциклопедії», чи тому, що писав: «Вступ до Слав’янознавства»?
«Назва Україна, — пише далі в Енциклопедії Рудницький, — належить генетично до того самого типу географічно-етнічних назв, що, напр., назва балтійського племени ґаліндів (=«пограничників», пор. литовське galas — кінець, край, межа): чи германських маркоманів (=люде з пограниччя, пор. нім. Mark — кордон, прикордоння)». (Треба сказати, що жодне з тих імен не означає «країна» і не походить від «краяти». М. Г.). «В такому значенні, — продовжує Рудницький, — «ця назва (Україна) засвідчену посередньо в чужій іранській формі з VI—VII століття по Христі назвою анти («пограничне племя», «краяни»), що з історичних, «географічних, ономастично-філологічних і інших міркувань тотожна з назвою українців — останнім плем’ям тогочасної слов’янщини на південньму Сході від сторони іранців». Це твердження Я. Рудницький зробив на підставі, на його думку, «найбільш переконливого пояснення назви антів, пропонованого німецьким славістом Фасмером. «Таким чином, — міркує Я. Рудницький, — слово «анти» — це іранський переклад слов’янського «окраїнні люде», «окраїнне племя», «українці». Виходить, що іранські племена, що межували зі слов’янами на окраїнах слов’янської прабатьківщини, засвоїли собі назву межівного слов’янського племени — українців у свойому іранському перекладі. Фасмерова гіпотеза, що має всі данні на те, щоби їх прийняти, дуже важлива з тієї причини, що розв’язує деякі спірні проблеми славістики і україністики та нове світло на проблему ономастики східних слов’ян».
На підставі теорії Фасмера Я. Рудницький стверджує, що назва «Україна» є старша від назви «Русь».
Виходить: «нехай німець скажена до того історію нам нашу роскаже». Коли Шелухин доказував, що назва «Україна» є старша чим назва «Русь», то на те авторитети не звертали уваги: та тож правник, прошу пана, що він на тому розуміється! Хоч той правник ціле своє життя посвятив студіям цього питання.
Та до того чи гіпотеза Фасмера є правдива?
Анти — пограничне плем’я. А пограниччям чого вони були, як жили на Дунаї ще перед тим, як у V ст. помандрувати з Склавенами до Дніпра? Чому словене — Новгородці і інші ніколи не звались і не почали зватись українцями? Адже ж вони були на кінці слов’янського світу, бо перед ними був «не словенек язик»? Якраз тому, як пише Шелухин, що вони не мусіли краяти для себе землю і силою меча затримувати те вкраяне у свойому власному посіданні, б’ючись з наїзниками степу, як українці це мусіли робити.
Доказуючи, що назва Україна означає «окраїну», Я. Рудницький пише: «В названих значеннях (себто Україна=окраїна) зустрічаємо назву Україна в найстаріших літописах і інших джерелах XII—XIII ст. Так під роками 1187 Київський літопис за Іпатієвським списком, оповідаючи про смерть переяславського князя Володимира Глібовича під час походу на половців, говорить, що «плакашеся по нем вси певеяславци», бо він був князем «всякими добродітельми наполнен — о нем же Украина много постона» (журилася). Це перший запис у нашому літописі, де вжито назву Україна. Під р. 1189 в тому самому літописі в оповіданні про кн. Ростислава Берладника згадується, що він приїхав «по Украйні Галиськой» (на означення Наддністрянського пониззя). В літописі Галицько-Волинському під 1213 р. є запис: «Данилу же возвратившуся к домови, и їха з братом й прия Берестий, и Угровеск і Верицин, Столпе, Комов і всю Україну», себто забужанську Україну. В тому ж літописі під 1268 р. знаходимо вислів «украйняни», під 1280 р. — «на Вкраині», під 1282 р. — «на Вкрайниці». В усіх випадках словом Україна означувано переважно пограчні землі супроти державного центру в Києві».
Здається, тут Я. Рудницький, як і багато інших вчених, бере окремий вислів і робить з нього висновки без зв’язку з цілим текстом. Але треба дивитись на те, як ті люде, що писали, в той час думали, і який зміст вони вкладали в те, що вони писали. Треба, як казав Шелухин, поставити всі речення в зв’язок з попередніми і тими, що за ними йдуть, і тоді інтерпретувати. Шелухин підходив до справи з науковою аналізою правника. Про того самого Володимира Глібовича, князя Переяславського, говорилось і раніше. Коли у 1185 році цей князь, що завше хоробро боронив усю землю перед половцями, був тяжко ранений, то всі руські «князі бяхуть бо печальні». Коли ж у 1187 році Вол. Глібович помер, то напевно не тільки всі ті князі, що були дуже «печальні», коли вій був ранений, але і та земля, всі ті люде, яких він захищав, сумували; тому то «о нем же Україна много постона».
«Ніяк не може бути, — пише Шелухин, — щоби князі і Русь не реагували своїм жалем через велику втрату для них усіх. Проте Русь і князі не названі спеціально, окремо, бо вони увійшли у спільну назву «Україна», якою покриваєтеся все, що в неї входить, в тим часі і Русь».
Рудницький зауважує, що «у всіх випадках словом Україна означувано переважно пограничні землі супроти державного центру в Києві». А у розділі перед тим каже, що тому Україна: що українці «крайнє плем’я тогочасної слов’янщини на південному сході від сторони іранців». То як же воно властиво є?
У 1189 р. Галичина є Україна. Себто у 1187 р. Галичина, як Україна,«много постона», разом із пере-яславцями, але Київщина, що була значно близче і була більше загрожена половцями, прямо таки і не помітила, як Володимир Переяславський помер. Як у літописі потім говориться про Україну Забужанську, Наддністрянську, Холмську і т. д., то виходить, що ті всі землі, які були дальше від Києва, жалували про смерть князя переяславського, а Київ ні. Тут щось таки не так. Якщо Україна «постона», то чому тілько Переяславці, Галичина, Забужанці, Холмщаки мали жалувати? Якщо і Переяслав є Україна, і Галичина, і Холмщина й інші частини є Україна, то значить, що Україна є і там і тут. Значить назва України належна цілій території, а не лише пограниччю. Те, що Грушевський, Дорошенко, Крип’якевич і інші доводили, що Україна означає «пограничну землю», ще не значить, Що вони не могли помилятись. «Треба самому собі хліба вкраяти». Часто люде незасліплені прийнятими теоріями, дивлячись критично, можуть прийти до правдивого висновку. Масова психологія вчених часто буває причиною того, що фахівці лише дивляться за виправданням прийнятих теорій.
Я. Рудницький пише, що «з XVI ст. назва Україна вживається тільки в значенні «країни або держави, заселеної українцями». Отак нараз, при кінці XVI століття рішили, вже більше Україна не буде «окраїною», але буде краєм, землею заселеною українцями. «Це вживання назви Україна цілком відповідало поширенню її в народі, доказом чого є численні пісні, посвячені подіям XVI—XVIII ст.» — продовжує Я. Рудницький. Чому це не центральна назва поширилась на всю територію, але погранична назва поширилась на ціле? Чому Запоріжжя — дійсне пограниччя України, ніколи Україною не звалася, а запорожці ходили в Україну? Чому не тому, що Україна була «окраїною» Запоріжжя?
Коли при кінці XVI ст. назва Україна почала вживатися у географів для означення окремої, незалежної землі, то напевно тому, що в народі вона в такому розумінні вживана значно раніше. Тому свідчить те, що ця народня назва почала проникати до чужої книжної мови вже так рано, як кінець XII ст. З’ясовувати, що назва Україна почала вживатись в змислі «країна» лише тому, що на географічних мапах ця назва вперше появилася при кінці XVI ст. є так же помилково, як і твердження, що українська мова почала творитися лише у XII ст., коли українські слова почали просякати до чужої нам літературної церковнослов’янської мови.
Я. Рудницький кількома наворотами прикривається ономастикою, яка ніби то примусила його твердити, що «Україна» і «окраїна» мають те саме значення. Але у «Свободі» від 22 березня ц. р. появилась стаття Р. Смаль-Стоцького, в якій він цілком підпирає висновки Шелухина, в тому, що слово «Україна — Вкраїна» походить від праслав’янських праформ наших дієсловів «кроїти», «краяти», від яких утворені також слова «край» і «країна». Виходить, що ономастика є лише знаряддя і, як усяке знаряддя, може вживатися вдало і невдало, залежно від зручности того, хто це знаряддя вживає. В наукових розвідках, особливо в спірних питаннях, дається опінія різних працівників у тій галузі, і даються факти. Тоді читач може доміркуватись, по якому боці є правда. Я. Рудницький так не зробив. Він подав свою концепцію про назву Україна. Це його власні слова у статті в ч. 432 «Українського Слова» з 19 лютого 1950 р. («Ми не будемо повторювати нашої концепції про походження назви «Україна»). Там же він також висказує признання редакції «Енциклопедії Українознавства», що не пішла на вудку дешевого патріотизму в принципових питаннях про нашу національну назву, але стала на науковий ґрунт» ... себто помістила «єдино правильну» його концепцію.
Шкода, що деякі українські вчені так зарозуміло подають лише свою інтерпретацію нашого національного імени у Енциклопедії, а редакція Енциклопедії навіть не згадує поглядів тих науковців, що ціле своє життя посвятили вивченню цього питання, і котрі може мають більше правди. В такій спосіб багато шкоди робиться українському народові і шириться баламуцтво на користь нашим ворогам. Нам пригадуються слова бл. Сергія Шелухина, які він сказав, коли його запитали, кому вірити: «Нікому не вірте на слово, ні мені, ні Грушевському. Всі люди можуть помилятися. Я приніс вам історичні пам’ятки, показав вам цих свідків і прочитав, що вони кажуть. Зберігав факти до гурту, обмізкуйте їх самостійним науковим критичним думанням, зробіть самостійний висновок і стійте на нім, доки нові факти не примусять вас внести відповідні поправки в зроблений вами самостійно попередній висновок. Наукова критика поможе вам у підшуканнях істини».
Це заява гідна дійсного науковця, що не претендує на непомильність, бо всі люди можуть помилятися.