
В перспективі десяти літ
(1941—1951).
Цього року минає десятиліття з того дня, коли полум’я другої світової війни перекинулось на Українські Землі, обертаючи міста і села на попіл і руїни. Мабуть жодна країна не понесла в цій війні таких втрат добром і людьми, як Україна. Але значення цієї події не лише в тому, що друга світова війна стала величезним горем українського народу. В минулій війні ще раз виявилась величезна роль і значення України на сході Европи. В цій війні ішла також боротьба за володіння Україною. Ця війна виявила також, що український народ не втратив своєї виразної волі до свободи і державної самостійности. В наслідок війни розгорнувся і виріс в могутню силу український визвольний рух і з України викотилась нова хвиля української політичної еміграції. Має своє значення також і те, що всі головні українські землі об’єднані тепер під одним державним прапором. Важливим наслідком подій другої світової війни є також вихід України як державної нації на світову міжнародню арену і репрезентація її в Об’єднаних Націях. Можна по різному оцінювати всі ці зміни, які сталися в житті українського народу — позитивно чи негативно, але є безперечним, що всі ті факти, становлять новий національний балянс, нове вихідне становище українського визвольного руху. Це становище є безперечно кращим, ніж перед другою світовою війною. Насамперед у великій мірі змінилося становище України назовні, в міжнародній ситуації і серед найближчих сусідів. Ця зміна полягає в тому, що в наслідок другої світової війни західні сусіди України опинилися в тому ж становищі, що й Україна — під московсько-большевицьким пресом і залежності від Москви. Це побільшує число потенціяльних спільників у боротьбі України з московсько-большевицькою системою і поневоленням. У другій світовій війні ще виразніше виявилось геополітичне світове значіння української проблеми і України, як найважливішої складової частини Совєтського Союзу. Український визвольний рух своєю боротьбою проти всіх окупантів ствердив самостійні позиції України, як нації. Реклямація України, як окремої державної нації большевиками і виступи представників «Радянської України» на міжнародній арені і в Об’єднаних Націях помимо большевицьких цілей має і своє позитивне значення для української справи. Ім’я України, як окремої нації, яка є під московсько-большевицьким пануванням стало відомим і звичним в широких міжнародніх колах. Все це дає нам підстави ствердити, що під зовнішньо-політичним оглядом вихідне становище українського визвольного руху по другій світовій війні є набагато кращими, особливо коли прийняти до уваги сучасний конфлікт і підготову до третьої світової війни між большевицькою Москвою і рештою вільного світу. Україна вже не сама в боротьбі з московсько-большевицьким імперіалізмом.
Об’єднання українських земель під одним, хай і фіктивно рекламованим, державним прапором також в значній мірі посилює позиції України між народами східньої Европи. Соборність хоч і в неволі має своє позитивне значення в зовсішньо-політичному аспекті, як ствердження і закріплення всіх українських земель в одній українській державі. «Соборність у неволі» має своє значення також і в аспекті внутрішньо-національному, в процесі дальшої духової і політичної консолідації і формування української нації. Для нормального національного розвитку безперечно є важливішою політична свобода, а не територіальна соборність. Але територіальна соборність є передумовою швидкого витворення національно-духової соборности, яка є могутньою опорою і зброєю в боротьбі за державно-політичну свободу.
Події другої світової війни, помимо трагічного розколу в українському націоналістичному русі з усіма негативними явищами і наслідками цього розколу були могутніми ферментуючими стимулами дальшого зросту українського визвольного руху і дальшої кристалізації української політичної думки. В перебігу тих подій ставились на пробу і перевірялись ідеї й політичні , системи, робилась переоцінка вартостей. Банкротували і відкидались одні ідеї і методи політичної дії і поступування і знаходили своє ствердження і вияв другі ідеї і методи. Хто ж збанкротував і хто виявився переможцем в українському політичному світі?
Майбутній історик ствердить незаперечний факт: в часи другої світової війни найбільшу потужність і найбільший динамізм виявив український націоналістичний рух. Організація Українських Націоналістів склала в боротьбі також найбільші жертви. Український націоналізм, як ідеологія і світогляд були пануючими і здобули повну гегемонію.
На таке ствердження може бути запит заперечення: але ж величезна частина української преси по другій світовій війні заповнена статтями про банкротство українського націоналізму, як політичного руху й ідеології?
На такий запит може бути тільки одна відповідь: в данному разі маємо справу або чисте непорозуміння з плутанням понять і термінології, або нечесну спекуляцію на існуванні в українському націоналістичному русі ріжних інтерпретаторів ідеології і світогляду українського націоналізму. Одержимість почуттям помсти й ненависти проти переможців і бажанням реваншу в нових змінених обставинах, противники українського націоналізму критикують і банкротують український націоналізм, посилаючись або на Донцова або на бандерівців і не добачають, що хоч Донцов і мав велике значення і вплив для загального піднесення і поширення українського руху, але він ніколи не належав до ОУН і дуже часто полемізував і заперечував ідеологічні і політичні позиції Проводу Українських Націоналістів. І навпаки провідні ідеологи Проводу дуже часто висловлювали критичні зауваги на адресу Донцова і не погоджувалися з його ідеологічними настановами. Так само і група Бандери відкололася від ОУН, заперечила ідеологічні й політичні позиції ОУН, пішла шляхом Донцова, а не Проводу. Очевидна річ, утотожнення ідей Донцова і політичної практики бандерівців в українському світі з ОУН що була і лишилася під проводом А. Мельника, і з Проводом Українських Націоналістів та з його генеральною лінією — отже з тим, що становить і складає властиве поняття українського націоналізму — це є або наслідком ідейно-теоретичної сліпоти, або свідомої спекуляції на тому факті, що бандерівська група свої злочинні дії в українському політичному світі освячувала ім’ям українського націоналізму. Майбутній історик ствердить, що не зважаючи на трагічні наслідки розколу і забруднення чистого імени українського націоналізму брудними діями диверсантів і розкольників, український націоналізм витримав огненну пробу і ствердив себе як панівна ідеологія українського визвольного руху. Негатори і критики українського націоналізму самі того не помічають, що й вони сьогодні є під його могутнім впливом. В лавах бандерівського табору відбувся по війні також дуже знаменний процес, який ствердив силу і життєву правдивість ідей українського націоналізму, що їх теоретично сформулювали чолові ідеологи Проводу Українських Націоналістів, а в політичній практиці реалізує Організація Українських Націоналістів під проводом полковника Андрія Мельника. Лише одна групка 34 ОУН тримається полинялого прапору Донцова, популяризуючи його ідеї і спосіб мислення і виявляючи їх в практиці. Кращі елементи, які ще не втратили почуття реальности і здатности мислення перейшли на так звані «Позиції українського визвольного руху», що їх рекламується, як нове слово з краю, а репрезентується групою УГВР з органом «Сучасна Україна».
Майбутній історик ствердить, що тут не відкрито жодної «америки», що ці «Позиції українського визвольного руху» є по суті позиціями Проводу Українських Націоналістів і на цих позиціях стояла і стоїть Організація Українських Націоналістів під проводом Андрія Мельника. Ріжниця лише та, що ідеї і основні принципи, висловлені в тих «позиціях» були сформульовані з більшою глибиною і суверенністю теоретиками Проврду і є вільні від деяких помилок і впливів, не властивих українському світоглядові, що їх можна помітити в згаданих матеріалах «Позиції українського визвольного руху» та інші «краєві матеріали» свідчать про переоцінку «бандерівських позицій» і поворот на позиції Проводу Українських Націоналістів і Організації Українських Націоналістів під проводом Мельника. Іншими словами це є перехід з позицій донцовизму-бандеризму на позиції українського націоналізму. Цим самим створюються ідейно-теоретичні передумови для організаційного об’єднання українського націоналістичного руху на новому етапі.
Та найбільшим здобутком минулих повоєнних літ є створення Української Національної Ради, навколо якої об’єднуються українські політичні сили всіх напрямків, за виключенням гетьманців і бандерівців. Реорганізований державний центр Української Народньої Республіки, який вийшов на еміґрацію, є правним носієм української державности, створеної в роки революції 1917—20 років, і як такий протистоїть окупаційній владі, яка існує на Україні у формі УРСР. УНР має моральне право репрезентувати волю українського народу доти, поки у звільненій у Україні народ український знову дістане змогу встановити форму державної влади згідну з його волею і бажанням. Консолідація українських політичних сил навколо державного центру УНР є осягнена також у великій мірі зусиллями Організації Українських Націоналістів під проводом А. Мельника.
Перед лицем грядущих великих подій, мусило засвоїти досвід минулого, закріпити осягнені здобутки і з нових вихідних становищ українського визвольного руху рушити об’єднаними силами далі до праці і боротьби за остаточну і повну перемогу нашої ідеї, за волю і незалежність українського народу, за державне відродження Української Нації.


