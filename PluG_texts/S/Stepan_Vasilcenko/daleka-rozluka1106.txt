Далека розлука
   Наш дядько Микита виїздив на поселення кудись аж на Зелений Клин. Виряджати його зібрався увесь рід. Ходили й ми прощатися — всі: великі й малі. Коли прощалися, дядько казав:
   — Оце дивіться, діти, на вашого дядька, надивляйтеся, бо вже, мабуть, більш не побачите ніколи.
   Його почали розважати:
   — Гора з горою не зіходиться, а людина з людиною зійдеться.
   Я був замітливий: почув теє та й питаюся у мами:
   — Нащо вони ото так кажуть?
   — Так, сину, годиться казати, коли далека розлука.
   Я того не забув і колись упалив таке.
   Одного ранку, тільки-тільки вставши з постелі, я шмат хліба в руки та й тягну з хати.
   — Куди це ти летиш спозаранку? — кажуть мені мама. — Це як майнеш з дому, то й до вечора тебе не побачиш.
   А я на порозі:
   — Не журіться, мамо, гора з горою не зіходиться...
