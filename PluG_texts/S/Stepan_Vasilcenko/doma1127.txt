Дома
   Помалу скриплять вервечки...
   Ай нуй-нуй-но, котино,
   Засни, мала дитино...
   В кутку перед іконами тріщить, мов жива, червона лампадка, колихаючи тихими тінями, як завісочкою, над ликами святих: то одкриє, то знову запне. На скрині блідо горить низенько прикручене світло. В кочергах, під припічком і по всіх темиих закутках притаїлись, сумуючи, діди. На полу стиха тіпає колискою хлопчик Петько і в задумі дивиться поверх колиски великими темними очима.
   Коля, меншенький, лежить на полу, уткнувся лицем у подушку і, плутаючись у довгій сорочці, повагом молотить у два ціпи дрібними ніжками, бубонить щось сам до себе.
   Дивно в хаті — і чудно, й радісно.
   Чудно, що тепер глуха ніч, а в їх горить світло і вони, малі, самі вдома; що серед ночі вмивалися вони холодною водою з крашанками, в нові сорочки повиряджались.
   А радісно, що в хаті у їх — як у вінку: на столі новий килим, по стінах скрізь червоніють рушники, аж в очах од їх темно. Долівка, піч, лавки — все вимито й вимазано. Проте треба їм тихо сидіти, не пустувати: вони стережуть домівки...
   — Поле, поле, зелене, а по йому квітки-квітки! — розказував Коля, що мерещиться йому в заплющених очах. — Летять зірки — жовті, червоні, блакитні, та все рядками... А тепер засіки, а в них жито сиплеться, сиплеться, сиплеться...
   — Цить, Колю, а то Горпинку збудиш, — обізвався до його Петрик. Коля примовк і ще глибше уткнувся в подушку. Петько перестав колихати й схилився на бильце.
   — Петько! — перекинувся догори на подушці Коля. — А коли тато заженуть і Горпинчину маму на небо?
   Петько трохи помовчав.
   — Таку заженуть! — поважно одмовив він. — Наша мама була ніжна, так її й загнали.
   — Яка — ніжна? — здивувався Коля.
   — Така... біла.
   — Така, як гуска?
   — Дурний! — пояснив Петько. — Ніжна, що робить не вміє, а тато казали, що в нас треба робити, бо в нас худоба. От дядько Михайло не пустив би маму на той світ, — добавив він, зітхнувши.
   — Бо в дяді Михайла волів немає?
   — Воли дядько купить, — кивнув головою Петько, — у дяді теж худоба, тільки він нашу маму жалував; казав, що коли б мама у їх жила, то він би цілував її в руки; а нашого тата лаяв. Казав, що коли б тато не брав нашої мами, то він би тоді взяв її, а тато схилив голову та й мовчить.
   — А що, а... — хотів про щось спитать Коля, та тільки зітхнув та й замовк.
   В колисці зо сну заквилила дитина; Петько знову схопився за вервечки:
   Ай нуй-нуй-нуй, коточок...
   Коля довго качався по постелі, перекидаючи ногами, далі задивився у вікно й затих.
   Через вікно долітали здалеку дрібні передзвони.
   Коля одразу схопився на ноги, підняв подол сорочки й почапав по полу до Петька. Схилився до самого уха й страхає пальчиком.
   — Цить, Петько! — потайки шепоче йому. — Бо отам ходить злодій. Кричить — чуйте, кури, чуйте, гуси...
   — Мовчи, — спинив його Петько, — ось скоро паску привезуть. — Далі укрив дитину й пересунувся до вікна.
   — Йди, Колю, будемо виглядати!
   Коля подибав до його.
   Притулились головками до шибок і стали приглядатись. Видно було шлях, обсаджений вербами, леваду й зоряне небо. Ізсунули головку до головки й стиха гомонять.
   — Он бач, Колю, — показував Петько на купку зірок у небі, — ото немов груша на нашому городі, а ото чоловік робив у полі клуню, закопав сохи, а обгородити забув.
   — Де, де? — приглядається Коля.
   — А отам, де просторо... А он... дивись, дивись, Колю! Он панна з відрами... Бачиш?
   — Петько, то наша мама! — зрадів Коля.
   — Ні, то тільки зірки.
   — Ні, то мама! — завіряв Коля.
   Петько замовк.
   — Кажи, Петько, то мама? — допитувався Коля й лагодився вже заплакати.
   — Ну, годі, не плач, то мама, — погодився Петько.
   Коля засміявся.
   — То її бозя послав води брати до колодязя?..
   — Еге, — кивнув головою Петько.
   — Вона прийде через поле до нас?
   — Не прийде, Колю.
   — Ні, прийде!
   — Вона нас не бачить.
   — А ми її гукнемо. Петько, давай гукати маму! Мамо! — крикнув Коля, піднявши очі в небо.
   — Не кричи, Колю! — спинив його Петько. — Маму треба кликати тихенько. Треба так казати, — Петько покірно звів очі до неба й одними губами, мов крізь сон, почав кликати: — Мамо, йдіть сюди!
   — Мамо, йдіть сюди! — ще тихше казав за ним Коля.
   — Це ми, Петя й Коля...
   — ...Петя й Коля, — оддавалося, як тихий шелест листу.
   І тільки так заговорили хлопці, все небо немов справді перемінилося перед очима: ожили на йому срібні звірі, будови, дерева, а між ними найясніша на все небо — їхня мама з відрами. І тихо там, тихо, гарно...
   — Ідіть-ідіть! — голосніше кликали хлопці. — Бо вже наша друга мама ваші хустки й спідниці поносила, намисто продала, а тато нас не жалує, а вона їсти не дає, гуляти не пускає, та все, щоб дитину гляділи!..
   — І б’є... Мамо! — заплакав одразу Коля.
   А мама мовчить. Вирядилась у небі срібною мережкою із зорь, запишалася, не чує їх, немов чужа.
   Пекучий жаль дитячий обгортає хлопців на таку привабну, а нежалісливу й погордливу маму. І вже не здержуючись, вони обливалися слізьми і з докорами, перебиваючи один одного, поспішали розказати їй свої сирітські кривди. В колисці прокинулась дитина. Незабаром у хаті було повно плачу. Плакав Петько, тіпаючи колиску, плакала дитина, плакав Коля коло вікна, схиливши голову на лутку.
   А в сінешні двері щось стукало... тихенько, з осторогою, щоб не сполохати.
   Хлопці почули.
   — Мамо! — з криком радості кинулися обмарені діти до дверей. В одну мить защіпка злетіла з залізного гачка.
   В хату увійшов дядько Михайло, ласкавий і смутний.
   — Що у вас тут таке?.. Полякалися чого, що крик зняли? — спитав він дітей.
   Хлопці держалися за його поли й мовчали.
   — Мама... не йде, — промовив Коля й схлипнув.
   Дядьо помовчав, і його очі понялися слізьми.
   — Не йде? Ото горенько, — промовив він щиро. — Ну, не плачте: я оце зустрів вашу маму в переліску: вона ось вам крашанки подала, — і дядько дав їм по крашанці. Хлопці і вірили й не вірили, а їхні очі помалу почали загоратися тихою радістю.
   А дядьо сів на лаву, меншого взяв на руки, а Петька посадив поруч і став їм довго розказувати про маму. Казав, що мама їх не забула, що вона дивиться на їх з неба, бога за них благає, щоб дав їм долю щасливу. Казав, що коли вони плачуть, то й вона там плаче.
   Хлопці прищулились, як пташенята, слухають. А дядьо все розказує, розказує, а сльози котяться по його смуглявому, вітром запаленому обличчю.
   А десь дзвони серед ночі гудуть-гудуть. Замовкнуть, прислухаються та й знову загомонять, немов розказують про те, що там почули.
   1912
