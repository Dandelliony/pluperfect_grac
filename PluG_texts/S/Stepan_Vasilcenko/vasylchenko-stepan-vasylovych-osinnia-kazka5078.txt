Осіння казка
   Має крилом смутная черниця, і схне на дереві листячко... схне й умірає...
   Щось журно мені, — і журлива казка сплітається в голові.
   Така простенька, та щира.
   Гляньте сюди: он за тополями сховавсь у хмарі місяць, а за ним і ясна, золота зірка...
   Ось слухайте ж...
   В давній пісні співається, що то козак та дівчина.
   Може колись жили вони на землі та вірно кохалися, а лихі люде розлучили їх. Тоді вони розійшлися по світах.
   Пішов козак темними ярами, пішов смутний та невеселий, висох, як билина, та в одну нічку й зійшов на небі ясним місяцем.
   Я дівчина, може, пішла звечора по воду, побачила, та й вийшла проти нього золотою зорею.
   Там вони і спарувалися.
   Так, мабуть, було воно.
   Зеленіли гаї, цвіли сади, бриніли у садках журливі пісні про кохання.
   Стали виходити місяць та зірка на небо ночами, стали щастити закоханим.
   Зірка ворожила їм долю, а місяць світив доріжки, як ходив хлопець до дівчини і як пізно вертався додому.
   Раз стали вони опівночі над будинком.
   Мурованим та сумним.
   На дверях замки важкі — залізні грати на вікнах.
   Кинув місяць промінням за грати, — і бачать вони:
   Під мурованою стіною лежить козак молодий, на груди руки поклав. Лице біле, як папер, а на ногах синенькі блиски граються в залізі.
   Такий тихий та блідий... І немає в очах ні надії, ні гніву, ані того смутку.
   — Мертвий? — спитала тихенько зірка.
   — Живий, тільки кров з нього випили, — сказав на ухо місяць.
   — Хто, любий?
   — Люде, моє зоре.
   В той час щебетав на калині соловейко: вийшла послухала його дівчина, та вперше й закохалася.
   А юнак лежав, мов неживий.
   Довго дивився місяць на лице мармурове, блідне, а зірка у очі запалі зоріла, і стало їм жаль юнака, що з нього випили кров.
   Як роса блискуча — покотилися сльози у зірки:
   — Що вже йому не жити.
   — Мабуть — не жити, — сказав і місяць.
   Сказали, зітхнули, та й зайшли за хижу.
   Пожовкло, посохло листячко в калини, упало.
   А по голому степу, мов та бурлацька доля у світі, помандрувало безрідне покотиполе.
   І налетів із степу сумного холодний вітер, і шарпонув він гнівно гіллям на дереві — затремтіло в гаю листячко, посипалося відразу.
   І нагнав вітер чорні хмари на небо, і зробилося темно.
   Загув, зашумів вітер, заголосив.
   Шумів він про теє, що швидко завиє зима і снігом закида-занесе маленькі хати невільного краю. І прийде туди туга, і прийде горе та злидні, заплачуть змарнілії діти, заголосять матері, зажуряться дівчата.
   І сумно було кругом: стогнав і зітхав темний гай, як море в негоду.
   З великим жалем, поволі гойдали старими головами столітні дуби.
   Вигинаючись тонким станом, як рибонька, вилася стрункая береза.
   І дзвеніли-бриніли, заливаючись слізьми, сосни та ялини.
   І ламалося гілля на дереві, і зривалося листя, і далеко гонив його вітер в сумнеє поле.
   Зринув із-за хмари місяць, вийшла за ним і зірка, глянули за ґрати — дивувалися:
   Пригнувшись у куточку, юнак із блідим лицем голими руками ламав кам'яні мури...
