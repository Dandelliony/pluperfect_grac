Політика по оподаткуванню.
Наркомфін гадає внести на розгляд з'їзду рад такий програм, що до політики по оподаткуванню: по-перше збільшити прибутково - маєтковий податок, яскраво виявляючи класове значеня цього податку. Він мусить регулювати процес з’осередження значних коштів у окремих осіб; по-друге зменшення акцизу на речи широкого споживання, збільшуючи його на предмети роскошів. Що торкається єдиного с.- г. податку, то в 1924-25 році, гадають перевести його на золоте числення, але він, як і раніш, буде прогресивним, себ то хто більше має, той далеко більше платить, а незаможні будуть мати ріжні знижки і пільги. Селянські податки, як державний, губерніяльний та районовий, треба організувати як єдиний податок - один окладний лист і одночасове призначення окладів. Розмір податку мусить бути однаковим для всього Союзу, а для кожного району ріжний, який призначається рахуючись з типами селянських господарств даного району з матерьяльним становищем населення, з шляхами зносин і з тим, чи є в даному районі ринок. Необхідно збільшити використовання всіх неподаткових прибутків від місцевих маєтків і підприємств.

