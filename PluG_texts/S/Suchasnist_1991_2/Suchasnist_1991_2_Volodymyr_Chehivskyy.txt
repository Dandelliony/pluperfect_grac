РЕЛІГІЯЗА ЦЕРКВУ, ХРИСТОВУ ГРОМАДУ, ПРОТИ ЦАРСТВА ТЬМИВолодимир ЧехівськийПізнайте істину,і істина визволить вас.(Йо. 8, 32)З осередку робітників, теслярів, рибалок, з бідних людей, злидарів (“худородних” І Кор. 1, 27) виникла перша церква, перша громада Христова. Завданням церкви було братерське поєднання людей і безупинне простування до досконалости життя Божого.Основою життя і устрою Христової громади була прийнята вільна, без примусу, любов, братерство, спільність, самодіяльність. Не могли пануючі верстви погодитися з новою громадою, що загрожувала знищити їх панування. “Повстали царі земні і князі зібрались докупи на Господа і на Христа його” (Діяння. 4, 26, 27).Пануючі верстви Юдеї, а потім і Риму повстали на боротьбу з церквою. Боротьба спочатку, в I–III століттях, йшла дорогою адміністративно-судових переслідувань, погромів, нападів натовпу, а разом з тим і шляхом громадської та літературної полеміки. Боротьба пануючих проти церкви спрямовувалась на повне знищення церкви. Коли ж християнство не тільки не зникало, але й розросталося, пануючі верстви змінили способи боротьби, пішли на компроміси. І в середині церкви, і зовні, у впливах держави на церкву, пануючі верстви намагалися пристосувати організацію церкви до свого панування, створити з неї знаряддя до зміцнення влади багатших верств. Цей останній спосіб боротьби пануючих проти Христової громади тягнеться до теперішнього часу, приводить життя Української Христової Церкви до того стану, коли вірні приступають до відновлення й визволення Христової громади, пригнобленої синами “князя віку цього”, пануючими верствами.Відтоді як в Українській Церкві засіяла благодать Святого Духа з часу прийняття християнства, вся повнота життя Святого Духа пробуває в Українській Церкві. Десятий вік живе з Христом Українська Церква. Живучи всією повнотою дарів Святого Духа, Православна Українська Церква була автокефальною, незалежною від інших церков, єдналася з церквою-матір’ю, Грецькою Церквою. Те єднання не було підлеглістю.Коли український народ в XVII ст. повстав проти панської влади Польщі і вступив у спілку з Московією, як рівний з рівними і вільний з вільними, московські бояри й дворяни повели злу роботу на поневолення народу України. Московські князі, царі, бояри й дворяни заздрим неситим оком позирали на здобутки праці українського народу й обманом, зрадою, насильством стали захоплювати працю селянина, робітника України. Щоб міцніше у тьмі неволі тримати народ України, московські пануючі верстви і непідлеглу Москві вільну Українську Церкву вирішили поневолити. З боярами охоче злигалися московські патріярхи й архиєреї, які також в значній кількості походили з боярства і поділяли загарбницькі прагнення його. І московські духовні владики неситим оком позирали на блага землі української. Одна була перешкода – церква України була в єднанні з Грецькою Церквою, і поневолення Української Церкви могло викликати протести Грецької Церкви. Щоб усунути цю перешкоду, слуги пануючих верств Москви, патріярх і царська влада, посилають в Царгород посла Микиту Алексєєва до царгородського патріярха, прохаючи останнього благословити поневолення московськими “князями віку цього” Української Церкви. Спочатку царгородський патріярх відмовився виконати бажання московських владик, а єрусалимський патріярх рішуче протестував проти баззаконства неканонічности акту, що задумала Москва. Тоді посол московський хабарями схилив магометанина, великого візира, вплинути силою на патріярха. Патріярх поступився перед візиром і дав йому грамоту, в якій відмовився від оборони непідлеглости Української Церкви. Щоб покрити темне діло насильницької покупки влади над Українською Церквою, як пише сам Алексєєв, спочатку була послана грамота від царгородського патріярха в Москву про зречення від Української Церкви, і лише потім царський посол заплатив за послугу й патріярхові й іншим, за словами посла, 200 золотих і три сорока (120) соболів (І. Огієнко Історія української культури). Купівля влади над життям церкви не допускається і карається Апостольською Церквою. Хто купує життя церкви, як Симон в Діяннях, той підлягає суворій карі. Він повинен бути відлучений від церкви і всі, хто має з ним спільність. Від 1687 p., року ганебної купівлі життя Української Церкви, вся московська ієрархія на Вкраїні – неканонічна, не Христова. Мало було купівлі грамоти царгородського патріярха, московські владики потребували ще дійсного проведення свого панування в житті Української Церкви. Силою “князя віку цього”, силою царів, бояр, дворян, силою збройною була заведена влада московської ієрархії і в Українській Церкві. Знищено було апостольський звичай церковного обрання священнослужителів, який зберігся в Українській Церкві. Царська влада призначала архиєреїв, а за 30 апостолським правилом, хто за допомогою державної влади здобуває священнослужительський сан, позбавляється сану. Царсько-панські ставленики, єпископи по своїй волі призначали бюрократичним шляхом священиків і дияконів. Так витворювалася сучасна російська ієрархія. Силою припинено було роботу церковних братств; українські школи закрили, а на місце їх відкрили російські школи; старопечатні українські церковно-богослужбові книжки силою одібрані по всій Україні, а на місце їх силоміць запроваджені московської друкарні з виявленими ознаками московської мови (В. Чеховський, Київський Митрополит Гавриїл Бокун, Київ, 1905).Цей процес поневолення силами князів віку цього Української Церкви йшов через XVIII– XIX ст., але, виявляється, він не зник ще й в теперішній час.Таким чином московська ієрархія на Україні увійшла в Українську Церкву не через двері Христа, не любов’ю, а перелізла через діру купівлі, обману, насильства, як всякий хижак. Через те московська ієрархія на Україні й до цього часу є псевдоієрархією, організацією панівних верств, а не братерського церковного служіння. Будучи гнобителями на Україні, московська боярська ієрархія і в Московській Церкві одійшла від заповітів Христа й апостолів.Чинником ієрархічного служіння, єпископського служіння, згідно з вченням православного догматичного богословія, є учительство, священнослужіння й духовне управління (“Догм, богосл.” Митр. Макарія, Учеб. церк. права П. Суворова, Москва, 1908, стор. 185). Дійсні ієрархи, єпископи, очевидно, мають дари Святого Духа: дар учительства, дар священнослужіння й дар духовного управління.За вченням Христа, апостолів і їх учнів, благодать Святого Духа не може бути мертвою, неживою, вона повинна виявлятися в добрих плодах любови й правди. Життя в Святому Дусі, дари Святого Духа необхідно виявляються в житті, в істині, в добрі, любові, правді, святості. Зі злом, гріхом, гнилизною душі, брудом, неправдою, тьмою, мамоною, з владою князів віку цього Святий Дух нічого спільного мати не може; ніякого поєднання діяння Святого Духа з діянням “князя віку цього” – й зовнішнього механічного поєднання бути не може (Єванг. Мт. 7, 18).Коли поглянути, за заповітом Христа (Мт. 7, 16), на діла, на плоди діяльности московської патріяршої ієрархії, коли будемо досліджувати духів, за апостольським заповітом (І, Йо. 4), в ієрархії, то має спадкоємність московської влади, то побачимо й упевнимось, що ця ієрархія в цілому не виявляє благодатного життя дарів Святого Духа. Благодатне Христове життя залишається в церкві незалежно від патріяршої ієрархії й часто проти волі її. Перш за все, російська ієрархія зреклася дару Святого Духа управління. Вона цей дар передала за свої матеріяльні вигоди владі стародержавній, владі “князів віку цього”. Христос усім своїм життям боровся проти влади “князя віку цього”, влади примусу, насильства, гноблення. З життя церкви Христом був вигнаний геть князь віку цього. Христос учив: “Тепер суд мирові цьому: тепер князь миру цього вигнаний буде геть” (Йо. 12, 31). Христос заповідав, “що царство його не від миру цього” (Йо. 18, 36). Христос заборонив своїй церкві порядки, звичаї й закони царств світу цього (Мт., 20, 25–28). А московська ієрархія пішла до влади царства світу цього і віддала в руки “князя миру цього” і його слуг Церкву Христову.Єпископи й патріярхи були не органами Христа, а органами в управлінні “царства миру цього”, органами “вєдомства православного ісповєданія”. Але церква поставляла собі просвітерство і єпископство, а влада зовнішня, стародержавна, панська, призначила своїх слухняних кандидатів, своїх слуг єпископами, митрополитами, а ті призначали відповідних панським інтересам кандидатів священиками, дияконами, дяками. Царська влада “указами” правила ієрархією й церквою. Ієрархія без волі царської, панської влади не керувала життям церкви. Царі злодійським способом присвоїли собі навіть головенство в церкві. Відкинуто було вчення православне, що єдиним головою церкви є Христос (“Православн. спов. Петра Могили”, Церкв. прав. Суворов, стор. 180-181). Катерина II, Павло І й інші називали себе “головою греко-кафолічної, східньої церкви”. Так, дар Святого Духа, дар управління, ієрархія московська не тільки “не підігрівала”, за заповітом ап. Павла, а й замість дару Святого Духа прийняла дар “князя миру цього”.Також підмінила ієрархія московська дар навчання, дар істини Святого Духа на псевдовчення цареслуження, панопоклонства. Коли управління церквою дісталось панським челядникам, то й учення віри підмінилось відповідним чином. Замість основи Христової науки братерства, єдности, любови, московська ієрархія приймає й ширить учення про абсолютизм, верховенство царської й панської влади, відкидає учення Христа, що царство його не від миру цього, навчає, що церква підлягає керівництву “князя миру цього”, царя й панів, що вірні повинні понад усе коритися волі “князів миру цього”.Замість братерства ієрархія Московії та її прислужники проповідують примус, панування зовнішнього стародержавного характеру в самій церкві. Патріярх і єпископи засвоюють собі елементи влади князів і царів і панують в церкві проти учення Христа, поневолюючи й гноблячи церкву вірних. Проти учення Христа про братерство (Мт. 20, 25-28) й заповітів апостолів (і Петра, 5, 3), що заборонили єпископам панування, московська ієрархія видумала учення про єпископський абсолютизм у церкві, про єпископську монополію на благодатні дари Св. Духа. Ставши слугою царства тьми, московська ієрархія для зміцнення панської влади учить, що примус, насильство, війни, навіть смертна кара християнством заповідані. Досить пригадати учення про благословення душогубства війни і смертної кари катехизису Філарета, митрополита московського. Філарет учення Христа віддав на службу вимогам старої клясової держави. В державній Раді Російської імперії той, хто пізніше царською владою названий був київським митрополитом, Антоній, боронив смертну кару в ім’я християнства, смертну кару, яку застосовувала стара держава проти своїх клясових супротивників, селян і робітників (В. Экземплярский “Несколько мыслей по поводу защиты смертной казни в русской богословской литературе последнего времени”, Київ, 1907, стор. 4). Тих священиків, що в Державній Думі висловились проти смертної кари, Російський Синод позбавив священичого сану.Перед очима всіх розлягалася проповідь московської ієрархії як в Московії, так і на Україні з закликом до душогубства у війнах, що велися виключно в інтересах пануючих верств.Одкинувши учення Христове, дар істини Св. Духа, московська ієрархія засвоїла дар “князя миру цього”, зле учення про панування, дар брехні, неправди. Ієрархи стали ідеологами, учителями темної влади князів віку цього.Ієрархія московська проповідувала саме ту владу, з якою боровся Христос. Він, перемагаючи цю владу духом своїм, тілом відданий був їй, при чому зазначив: “Це Ваш час і (Ваша) влада темна” (Луки, 22, 53).Дар священнодіяння, дар свячення – просвітлення людського життя, московська патріярша ієрархія також віддала “князю миру цього” за царську панську ласку. Богослужіння, Тайни Св. Духа перемінено було ієрархією на служіння не любови до меншого брата, Христа, на служіння не Богові, а царям, князям миру цього. Ієрархія прийняла указ царя-ката Петра І про повернення Тайни Сповіди в чинник політичного розшуку. Цим указом кожному духовникові, ісповідникові, надавався обов’язок доносити політичній розшукувальній владі про тих, хто виявить на Сповіді незгоду з царською сваволею. Щоб цей спосіб міг обійняти все громадянство, державна влада силою примушувала всіх сповідатися. Для того заведено було “Исповедные ведомости”. Так свята, чиста Тайна оновлення духа повернена була в дію розшуку влади “князя миру цього”, а священики перетворені в аґентів панської влади.Для утримання народу, робітників села і міста під владою царів, панів, утворено було священнодіяння присяги на службу панській, царській владі – для всіх християн, і особливої присяги, зокрема, для військових, урядовців, священнослужителів.Присяга служила зміцненню влади експлуататорів-визискувачів над тим, хто працював. У Богослуження внесені частини молитви за царське панство, які докорінно перемінили напрям, дух Богослуження. Замість того, щоб молитися про піднесення життя й діяльности державних діячів до вищої правди й волі Отця небесного, ієрархія внесла моління, щоб Господь Бог поспішав пособляти покорити під ноги царя всякого ворога й повстанця (єктенія Богослуження). Коли нові Ахави намагалися передавати смерті нащадків ілиї, нових пророків, проповідників братерства, істини, правди, ієрархія в дію священну, присвячену великому Христовому ділу визволення людей, внесла молитви про перемогу “князя миру цього” над його противниками, учнями Христа. Ієрархія московська встановила цілий ряд царських свят, “служб” і карала позбавленням сану тих священиків, які не відправляли імператорського культу. Навіть ввела окрему нову, супротивну вірі Христовій Тайну “миропомазання” на царство “князя царя світу цього”.Ієрархія видумала дію – обряд прокляття тих, хто не згоджувався з царським, панським насильством над народом. Ієрархи проклинали вільний великий Новгород за те, що він був вільний і не підлягав московському князеві, проклинали українських діячів за те, що не погоджувалися на поневолення України (прокляття Мазепи тривали 200 років), проклинали селян-повстанців за те, що боролися проти панської влади (Степан Разін).Тайну Священства московська ієрархія повернула в інвеституру, в передачу стародержавної влади одним урядовцем – іншому. Від ставлеників, як від васаля, вимагалось виявлення повної покори не правді, а начальнику. Клянчення перед начальником, земні поклони, цілування рук, клятва на служіння інтересам панів, царів – все це перенесено було з стародержавних звичаїв у Тайну Священства. В консисторських архівах знаходиться велика кількість так званих ставленичеських справ, по яких бачимо, що Тайна Священства повернута була в спосіб призначення діячів на проповідь панської влади. В ставленичеських ділах Київської дикастерії за 1799–1803 роки зустрічаємо такі резолюції екзаменатора – протоієрея Левади й інших: “Достаточно наставляєм был учить своих прихожан послушенству законним их владельцам, от Бога им поставленным, чем показался и священства достоин” (Ставлен, дела Кіевск. Дух. Консистории за 1799– 1803 гг.).Так, благодать священнослужіння московська ієрархія замінила на дар панослужіння. Не висвячення творилось, а повернення в панослужителів.Російська ієрархія в учительстві, управлінні й священнодіянні відкинула благодатні дари Христового Духа, Святого Духа не тільки для прийняття дарів духа зла соціяльного поневолення трудящих, а й для поширення дарів злого духа національного поневолення.Віддавши дар управління пануючим верствам, ієрархія помагала їм в примусовому визискуванні через церковні установи (страхування, свічні заводи, школи і т. п.), в приєднанні до Московії народів. Своїм адміністративним і шкільним апаратом ієрархія служила московському імперіялізмові, економічному визискуванню і примусовому обмосковленню неімперіялістичних народів. Московська ієрархія на Україні, в Грузії, скрізь переслідувала культуру, мову, мистецтво пригноблених народів. Прислужники ієрархи виключали зі шкіл за українську мову, позбавляли служби, не допускали до церковно-громадської роботи. За примусову русифікацію України прибічники московської ієрархії одержували на 20% вищу платню.Шпигували, доносили жандармерії, засилали на заслання і в тюрми слуги московської ієрархії тих, хто працював на полі визволення пригноблених націй (доноси на учителів були масовими).Перейняті фамусовськими інстинктами, московським шовінізмом, націоналізмом, московські владики та їх челядники наповнили церковний службовий апарат своїми родичами, земляками, запеклими шовіністами Московії, лютими ворогами визволення пригноблених народів Росії. До них приєднувалися “ради користи, ради чинів, ради кар’єри” перевертні, зрадники поневолених. Вся ця зграя хижаків не тільки економічно визискувала народ, будучи дармоїдами, паразитами в культурному житті пригноблених народів, а ще й глумилася над життям тих народів, з праці яких жила, сміялась над їх звичаями, мовою.В школах нівечили душі дитячі, юнацькі, виховуючи перевертнів, зрадників.Так, дар управління московська ієрархія застосовувала в Грузії, в Україні на зло гнобительства, насильства, вбивства живої душі народу.В роботі дару учительства у відносинах національних московська ієрархія також відкинула благодать Св. Духа. Ієрархія вчила на Україні, що українська мова є базарна мова, що не можна молитися і служити Богові рідною мовою. Христос кликав научити всі народи (Мт. 28, 10). Св. Дух наставив апостолів на проповідь національними мовами, навіть говірками (Діяння, 2, 4). Російська ієрархія, забороняючи українську Божу Службу, глузуючи над українським словом, чинила хулу на Св. Духа, а хула таки не прощається. Коли під натиском волі народу російська ієрархія ніби погоджувалась дозволити українську службу, то це робилося лицемірно, до часу. Христос говорив до народу живою мовою, апостоли – теж. Кирило і Методій переклали церковні книги на живу мову. Чи вимагали вони три четверті чи дві треті голосів? Ні, вони говорили до народу його мовою. Чого ж лицемірять московські ієрархи на Україні?Нащо в декляраціях згоджуються на вживання української мови, а на ділі аґітують проти неї? Хіба не інтереси пануючих русифікаторських верств на Україні обстоюють вони? Дар священнодіяння, Божі Служби російська ієрархія вживала для примусової русифікації, пристосовувала старослов’янський текст до московської вимови. Стародавні українські церковні книжки відбирали, хоч і просив народ не забирати цих книжок, хоч і плакав за своїми давніми книжками (В. Чеховський, Київський митрополит Гавриїл Бокун, Київ, 1908 p.). Система національного поневолення через церковні установи провадилася на Україні понад два століття. Підмінивши світ Сонця правди, Христа Бога, темним ученням пануючих верств, російська панська ієрархія, щоб тримати народ у своїй темній владі, “розум вільних скувала кайданами лихої ночі”, вона грала на темних забобонних інстинктах мас, розпалюючи “шукання родом невірним і розпутним” чуд, знамен, розжеврюючи ідолопоклонські фетишистичні стремління.Скажуть, що це все робила російська ієрархія при старому ладі, а тепер перестала. Якби це так було. Та де й коли виявила ієрархія патріярша відродження своє? Чи зреклася ієрархія російська служіння “князю миру цього”? Ні, після скинення влади панів, царів, російські єпископи захопили владу над церквою, владу, що раніше належала царям, панам, і після 1917 року ієрархія патріярша об’єдналася з пануючими верствами. В 1918 році російська ієрархія на Україні поєдналася з Протофісом (союзом капіталістів) і гетьманом. Митрополит Антоній і інші видавали відозви в оборону гетьмана проти народного повстання. В 1919 році російська ієрархія в дружній єдності з Денікіном нищила українські церковні установи, переслідувала Українську Церкву, гнобила українських священиків. Спілка ієрархії з панством проти соціяльного й національного визволення була найтісніша (див. листи митрополита Платона до Денікіна, журнал Революція і церква).Чи виступала до останнього дня проти гноблення капіталістами робітників? Ні. Чи відмовилась російська ієрархія від давнього свого служіння імперіялізмові, русифікації? Ні. Чи відмовилась від вікового гноблення Української Церкви, матері Московської Церкви? Ні, ні на Московському соборі 1917 p., ні на гетьманському Київському в 1918 р. москвинська ієрархія не відмовилася від ганебного примусового акту 1687 p., симонії, загарбання, купівлі життя Української Церкви. І Московський, і Київський собори силою, викликаною довгим примусом інерції і впливом панства, складені були в більшості з архиєрейських служак, з рабів “князя миру цього”.Довершуйте ж міру отців ваших!І до останнього дня московська патріярша ієрархія продовжує на Україні своє ганебне служіння панівним верствам, підкреслюючи зверхність над українським робітником міста і села. І до останнього дня єпископи патріярші обстоюють своє панування над церквою. Їх відозвам, що тимчасово визнають українську службу, вірити шкода. Вони одне пишуть, а інше роблять. Звикнули вони звертатися до примусової влади при царях і тепер представники російської ієрархії на Україні виявляють роботу лише в фальшивих політичних доносах, сподіваючись зустріти хоч випадково залишки старої влади, які б їх підтримали. Єпископи Назарій, Валеріян, Пахомій й інші їх вислужники визначалися такою роботою. Вікова робота російської ієрархії виявляється тепер в розкладі людського життя.Війни, душогубства, гноблення, знущання над людиною, страшна розпуста, гнилизна духу – все це результат проповіді панування, зверхности і над працюючими верствами, і над пригнобленими націями.Коли в останні роки піднялася і проясніла християнська свідомість серед вірних Української Православної Церкви, представники її не раз зверталися до московського єпископату на Україні з вимогою звільнити їх від панопоклонства і з’єднати з церквою вірних. Глухі й німі були єпископи патріярші; ожиріло їх серце; тяжко чують ушима і очима тяжко бачать.Не почули російські єпископи й голосу Всеукраїнського Церковного Собору, голосу церкви. Екзарх московського патріярха, митрополит Михаїл, не схотів розуміти голосу Божого, голосу церкви, відмовився від єднання, від братерства; свою сваволю, свою владу поставив вище від всього. Тепер російські єпископи вихваляються скликати на Україні свій собор-синедріон, який був би слухняним під їх пануванням, який виявляв би волю єпископів, а не волю церкви. Такі собори-синедріони вже були: в 1917 р. в Москві – кадетський, панський, а в 1918 р. в Києві – протофісовський, гетьманський.Коли представники Української Церкви звертались до російського єпископату на Україні, кличучи до єдности, вони намагалися підняти з ями гноблення єпископат, надіялися викликати відновлення християнських відносин, загладити ганьбу зверхности в церкві. Коли виявилося, що той єпископат не виконував заповіту апостола Петра і не “возгрівав” в собі благодатного дару Св. Духа, і що той дар в них не був живим, діючим, представники Української Церкви постановили вирішити справу з єпископатом силами всієї соборної Української Православної Церкви на соборі її.Вирішення справи з єпископатом на Всеукраїнському Церковному Соборі, скликаному Всеукраїнською Православною Церковною Радою, зв’язане з істотою Христової Церкви. Абсолютної, необмеженої влади в церкві не може бути за заповітом Христа. Сама церква є на землі вищим органом, останньою інстанцією. Голос церкви на землі є голосом Божим. Голос Божий, виявлений в церкві, приводить апостола Петра й інших до відкинення волі і приказів первосвящеників, архиєреїв з самого початку християнського благовістя. Первосвященики, архиєреї, Анна, Каяфа, Йоан та Александер, “покликавши апостолів, заповіли їм зовсім не говорити ані навчати во ім’я Ісусове. Петро ж та Йоан, озвавшись до них, сказали: «Чи праведно перед Богом слухати вас більше, ніж Бога, судіть»” (Діяння, 4, 6, 18, 19). Коли архиєрей спитав знову заарештованих архиєрейською владою апостолів: “Чи не заборонили вам учити?”, озвався Петро і апостоли сказали: “Більше треба коритись Богу, ніж людям” (Діяння 5, 27, 28, 29).Коли тепер російські патріярші архиєреї забороняють, відстоюючи своє панування, своє самовластя, проповідувати братерство Української Церкви, коли вони забороняють здійснення визволення церкви, борються проти її автокефалії, то їм треба відповісти словами апостола: “Чи праведно перед Богом слухати вас більше, ніж Бога, судіть”. Голос Божий, виявлений в голосі народу, в голосі Всеукраїнського Церковного Собору, кличе до братерства, до визволення Української Церкви з підлеглости князям російського патріярхату. Вірний почує голос церкви, а не каяфові заборони патріярших князів віку цього, російських єпископів.Спаситель заповідає приймати й судити по ділах, хто від Нього (Мт. 7, 1 5–21). Апостол Йоан кличе: “Любі, не всякому духу віруйте, а досліджуйте духів, чи від Бога вони” (1 Йоан, 4, 1 Солун. V, 21).Церква Українська на Всеукраїнському Церковному Соборі випробовувала і дослідила духів російської патріяршої ієрархії і побачила, упевнилась, що духи російської патріяршої ієрархії не від Бога, а від “князя миру цього”.Апостол, наказуючи досліджувати “духів”, дає й ознаки, за якими можна пізнати духа правди й духа мани. Перша ознака – визнання Ісуса Христа, Сина Божого, а друга ознака – любов до братів: “Хто любить, від Бога родився; і знає Бога. Хто не любить, не пізнав Бога, а Бог – любов” (1 Йоан, 4; 1, 7, 8). Російські патріярші єпископи на Україні не люблять церкви; вони люблять інше: панування своє над церквою, свою владу; вони не хочуть, щоб церква розвивалася, щоб вийшла з підлеглости зовнішній патріяршій владі. Вони не від духу братерства, любови, правди, а від духу мани, облуди.Панославні псевдоєпископи Антонії, Пімени, Платони, Назарії й інші не “возгрівали дару” Св. Духа, окам’яніло їх серце. З того часу, як ці князі в церкві злигалися зі службою “князю миру цього”, коли перестали любити Христа в менших братах, а полюбили мамону – веліярів, царів, панів, з того часу не здійснюють істинної спадкомности від життя Христа.Дари Св. Духа – любов, істина, правда. Не мають життя дарів Св. Духа ті, хто поставлений не любов’ю, а користолюбством, пристрастю до влади, панування, хто творив не волю церкви, а волю Саблерів й інших придворних царських поплічників. Ті, хто підтримував кріпацьке рабство, хто служив поміщикам в поневоленні селян, а капіталістам у поневоленні робітників, ті не мали любови до Христа в менших братах, не знали основного дару Св. Духа – братерської любови (Мт. 20, 23, 28). Коли російські єпископи України не виявляли любови до найменшого брата, то й не мали любови до Христа, бо “хто скаже, люблю Бога, а брата свого ненавидить, той неправдомовець” (І Йоан, 4, 20). “Кожен, хто не робить правди, не від Бога і хто не любить брата свого” (І Йоан, З, 10). “Коли любимо один одного, то Бог в нас пробуває і любов Його звершена у нас”. “По цьому пізнаємо, що в Ньому пробуваємо і Він в нас, що від Духа Святого дав нам” (І Йоан, 4, 12, 13). Коли російські єпископи, крім винятків, не мали і не мають дійсної живої любови до меншого брата, то благодать Св. Духа не живе, не діє в них, бо, як учить апостол і євангелист Йоан Богослов, любов – то необхідна ознака пробування в Христі й Святому Дусі, а не єпископське тілесне рукоприємство.Церква єдина соборна апостольська завжди пізнавала духа правди і духа мани. Церква була останнім органом, який приймав те чи інше учення, той чи інший напрям життя. Приймання церквою є вища санкція в церковному житті, а не накази й веління єпископів або патріярхів. “На сході.. вищий охоронитель релігії є ... саме нарід”, – кажуть православні патріярхи Сходу в своєму окружному посланні (“Сутність і юридична природа церковного властвування”, П. В. Гидулянов, проф. Московського університету, Петроград, 1916, стор. 25). Так, апостол Павло не визнає себе паном над вірою церкви (2 Корин, 1,24). Христос називає своїх учнів друзями, а не рабами (Єв. Йоан, 15; 14, 15). Досліджуючи духів, досліджуючи учителів віри по ділах їх, вірні вільно єднаються в громаду Христову, в церкву. Єднання вірних твориться вірою, любов’ю, надією християнською. Єднаючись між собою, вірні єднаються з Богом, за заповітом Христа. Христос в гефсиманській молитві до Отця Небесного молився: “Освяти їх істиною Твоєю... Не за сих же (апостолів) тільки благаю, але й за тих, то увірують в Мене через слово їх, щоб усі були одно: як Ти, Отче, в мені, і я в Тобі, щоб і вони в нас були одно” (Йоан. 17; 17, 20, 21). Вільне, повне любови поєднання в церкві між вірними, Христом і Отцем Небесним виключає всяку примусову, механічну, правну підлеглість. Це поєднання благодатне, вільне, новозавітне, а не старозавітне, підзаконне, правилами уярмлене. Кожний вірний має в церкві повноту життя у Христі, повноту благодаті Св. Духа, відповідно до сил своїх. Кожний вірний має й дар участи в управлінні і дар участи в учительстві, і дар участи в священнодіянні. В благодатній організації, церкві, управління йде дорогою указань і дорогою прикладу. Прикладом життя свого вірний може впливати на напрям життя церкви. Дар істини, дар учительства не може бути відсутнім у вірного, бо інакше він не може бути членом церкви, не зможе перед людьми визнавати Христа, Сина Божого (Мт. 10, 32).Дар священнодіяння належить вірним, бо вони беруть участь, за заповітом Христовим і апостольським, у всіх Тайнах. Всі вірні, вся церква направляла життя своє до Христа, пізнавала й проповідувала істину й священнодіяла (1 Кор. XIV, 29; 1 Солун. V, 20; 1 Кор. XIV, 19; 1 Солун. V, 11; Евр. Ill, 12, 13; 1 Петра, IV, 10,11; 1 Петр. 2, 5; Филип. 1, 14–15; 1 Кор. XIV, 2–5).Благодатне діяння в церкві ієрархії було не зверхністю, а осередкуванням, концентрацією творчого життя вірних. Єпископ був осередком навчання істини, керуванням до Христа, діяння, освячення церкви, віри. Маючи від Св. Духа через молитви церкви дари особливі, священнослужителі своєю любов’ю, вірою і надією керують життям церкви, діяльністю вірних і в священнодіянні, і в навчанні, і в направленні життя. Викликаючи у вірних вогонь життя віри, священнослужителі є осередком життя церкви, основним її органом, вождями духу. Вірні, єднаючись з священнослужителями в церкві через голову церкви, Ісуса Христа, своєю любов’ю беруть активну самодіяльну участь у житті церкви під керуванням вождів духу, йдучи вільно, непохитно, з горінням серця за своїми вождями. Зверхности, панування над церквою єпископ не може мати. Коли апостоли Яків і Йоан Заведеєві і їх мати просили Христа про найвищі посади в його царстві, розуміючи царство Христа як державу, Христос закликав всіх апостолів і дав їм основний закон життя церкви в таких словах: “Ви знаєте, що князі народів панують над ними, а старші правлять ними. Але проміж вас не так нехай буде: а хто хоче бути старшим, нехай буде вам слугою, і хто хоче у вас бути першим,нехай буде вам рабом, як і син Чоловічий не на те прийшов, щоб йому служили, а щоб самому послужити й оддати душу свою за спасіння многих” (Мт. 20, 25–28).Цей основний заповіт свій Христос проводив у життя апостольської Церкви через все своє життя й учення. Апостол Петро, пройнявшись ученням Христа, теж заповідає: “Пасіте стадо Боже, що у вас, доглядаючи не по неволі, ані для поганої користи, а з доброго серця; ані пануйте над народом, а взором будь для стада” (1 Петра 5, 2–3).Спадкоємцем Христового життя є церква в цілому, а не окремий орган її – єпископат.Перемігши життям своїм “князя миру сього” (Йоан. 12, 31), Христос передав прапор перемоги, Духа добра й правди, Духа Святого своїй церкві й дав їй обітницю, що “ворота ада”, сила зла, сила князя миру сього не подолають церкви (Мт. 16, 18). Окремі вірні, окремі органи будуть падати, але церква устоїть. Дійсно, з першої Христової церкви, з 12-ох апостолів, підпав “воротам ада” зрадник апостол Юда, а апостол Петро тричі зрікся свого вчителя.Всі апостоли розбіглися, кожний зокрема, коли взято було Христа, і тільки церква, зібрання апостолів в Христову громаду, надає благодатних сил апостолам для дальшої боротьби з “владою тьми”. Лише коли апостоли були в церкві Христовій, в зібранні во ім’я Христа, зійшов на них Св. Дух. Вищим органом Св. Духа є церква, а не єпископат, за заповітом Христа. Для вирішення всякого тертя між членами церкви, ворогування, непорозумінь, розходження Христос заповідає такий порядок внутрішнього життя в церкві. Спочатку ті члени церкви, в яких виникла справа, на самоті повинні між собою її полагодити. Коли це не здійснюється, тоді треба справу переглянути разом з двома–трьома членами. Коли і таким чином справа не полагодиться, тоді треба перенести справу на вирішення церкви, зібрання Христової громади. Хто ж і церкви не послухає, повинен бути визнаним за стороннього, чужого, поза спільністю церковною (Мт. 18; 15–17). Таким чином, не окремим членам, хоч би й єпископам, а церкві належить виша влада у внутрішньому церковному житті.За заповітом вселенських соборів, ми віруємо “в єдину соборну й апостольську церкву”, а не в єпископат.Церква, громада вірних, є тіло Христове, невіста Христова. В церкві єдиний голова – Христос (Еф. 1,22–23).В церкві всі члени живуть спільним між собою життям. “Многі ми – одно тіло в Христі, по одному ж один одному – члени”, – навчає апостол Павло (Рим. 12, 5).До останнього часу російська ієрархія пригнобила життя церкви так, що вірні втратили навіть розуміння церкви, навіть слово церква стало означати в масі вірних лише будинок храму. Закостеніло, закам’яніло життя церкви під гнітом російської ієрархії. Не було в ній дихання духу живого, ієрархія монополізувала собі всі прояви життя церковного і сама в царство Христове не входила, і вірних не впускала (Мт. 23, 13). Між тим життя церкви й полягає в живому і вільному обміні дарів Св. Духа між членами церкви. Апостол Петро свідчить: “Як же став я говорити, найшов Дух Святий на них, як і на нас в почині” (Діяння, 11, 15); “коли ж рівний дар дав їм Бог, як і вам, що увірували в Господа Ісуса Христа, то хто ж я такий, щоб міг заборонити Богові” [Діяння, 11, 17). Лише від слова благовістя прийняли вірні Св. Духа без хіротонії й дар такий, як і апостоли прийняли у почині, дар, рівний апостольському. Не пригноблення життя церкви виявляється в живій участі вірних у всіх сторонах церковного благодатного життя.Апостол Павло закликає всіх вірних: “дбати про любов, ревнувати за дари духовні, особливо ж про те, щоб пророкувати” (І Кор. XIV, 1). Свідчить апостол далі: “Хочу ж, щоб усі ви говорили мовами, та лучче, щоб пророкували” (І Кор. XIV, 5); “хто пророкує, людям говорить на збудування й нагадування й утішення” (І Кор. 14, 3).Вірні беруть активну участь в повноті церковного життя. Церква, зібрання вірних, є безпосереднім органом єднання з Божим життям. Не єпископська влада, а згода між членами церкви єднає церкву з Богом.Великий процес відновлення людини, визволення від гріхів, поєднання з Богом твориться в церкві. Через церкву здійснюється дана Христом церкві влада “в’язати і розрішати” (Мт. 16, 19; 18, 18; Йоан, 20, 21–23). Розрішення гріхів або поєднання з Богом твориться не волею, приписом єпископа або священика, а силою церковного єднання. Христос навчає, що визнання церквою нерозкаяного члена стороннім для церкви має силу й у Бога, “коли й церкви не послухає, то нехай він буде тобі, як невірний і митар; істино кажу вам: що ви зв’яжете на землі, буде зв’язано на небі, і що розв’яжете на землі, буде розв’язано на небі”, – слова Христа (Мт. 18, 17 і 18). Пояснюючи зв’язок між силою церкви “в’язать і розрішать” і силою Бога, Христос безпосередньо далі говорить: “Знов істино кажу вам, коли двоє з вас згодяться на землі про всяку річ, об чім проситимуть, станеться їм от Отця Мого Небесного, бо де зійдеться двоє або троє в ім’я Моє, там і Я посеред них” (Мт. 18, 19–20). За словами Христа, згода вірних в церкві є основою поєднання волі церкви з волею Божою. Силу ж згоди вірних в церкві Христос з’ясовує своїм поєднанням з тими, хто єднається в церкві во ім’я Його.Влада церкви в’язати та розрішати не так, як у володарів державних. Влада державна зовнішня, примусова, фізична, залежить від волі владаря. Властитель по своїй волі одних карає, інших милує. Церква не має мети карати або милувати. Вона має завдання одно – спасати всіх, особливо хворих душею. “Нема волі Отця нашого небесного на те, щоб загинув і один з сих малих” (Матв. 18, 14), – говорить Спаситель.Протилежно як в Євангелії, розуміють римські папісти й російські патріярхісти, що влада в’язати і розрішати є правом стародержавного порядку (сваволі) єпископа, митрополита або патріярха. Лише той, хто церкви не послухає, стає стороннім церкві (Мт. 18, 17).Представник російської ієрархії на Україні, екзарх московського патріярха Михаїл Єрмаков не послухав голосу церкви церков, тобто Всеукраїнського Церковного Собору; тим він став церкві стороннім.Непереможна сила церкви. Неложне обітування Сина Божого Ісуса Христа. А він, милосердний, каже: “Коли вже ви лихі, умієте добрі дари давати дітям вашим, то тим більше Отець Небесний дасть Духа Святого тим, що просять у нього” (Луки, 11, 13).Церква Українська, її собор в св. Софії в 1921 p., єднаючись в Тайні Євхаристії, одностайно благали Отця Небесного послати Духа Святого новообраним священнослужителям церкви. І Дух Святий, Дух любови до меншого брата, до Христа, живе в нововисвячених Собором єпископах. Що ж ви, слуги патріяршої російської ієрархії, ви, Михаїли, Назарії, Пахомії, Пімени, думаєте, що Отець Небесний дасть нам камінь замість Св. Духа? “Не ховайте, не топчіте святого закону”. Не забороняйте меншому братові приходити до Христа, до Отця Небесного. Не закривайте двері перед знесиленим тяжкою віковою працею українським народом.Маючи повноту благодаті Св. Духа, неложне обітування Господа Ісуса Христа, церква, зібрання вірних, благословляє й освячує окремих членів. Виконується слово ап. Павла “без усякого перечення менше від більшого благословлятися” (Евр. 7, 7). Меншим є окремий член, хоч і єпископ, а більшим – громада Христова. Слова Амброзіястера (проф. Болотов, История древней церкви, 1910, стор. 458): “Відай, не можна ж, щоб нижчий поставив вищого: ніхто не може дати того, чого не одержував”, повинні бути піднесені не до юридичної, стародержавного характеру, норми, а до благодатної організації церкви. В стародержавній організації, в підзаконному порядку більший той, хто одержав юридично відповідне право зверхности. В благодатній новозавітній організації вищий не той, хто має лише вище звання, а той, хто в службі найбільше єднається з церквою в її благодатному житті. Церква, як найвища повнота благодатного життя, через єднання з Христом, – може дати кожному членові і єпископові те, чого їм недостає. Силою Божою церква останнього робить першим, нижчого вищим і назворот. Благодаттю, а не ігом закону, й менший стає більшим в церкві. Хто більший в церкві? Той, хто більше служить всім в церкві, чи вірний, чи єпископ. Вірні вчителі й пророки без єпископської хіротонії в першій церкві визнавалися більшими по благодаті за єпископів; останні уступали місце коло престолу учителям і пророкам. Єпископ повинен бути, звичайно, більшим по благодаті від вірного, але в надзвичайних умовах може бути більшим за єпископа вірний, як це й було в першій церкві, коли вірні вчителі й пророки, не маючи “єпископської хіротонії’“, справляли вільні надзвичайні служіння. “Дух дише, де хоче” (Йоан, 3, 8) і як хоче і не підлягає правним формальним нормам іга законного. Ветхозавітне законне ярмо не може бути прикладене і до вчення про організацію й утворення ієрархії в церкві, як того добиваються учителі російської ієрархії. Благодатна воля замінює законну спадкоємність. Чином Мелхиседека, священика за вільним надхненням Св. Духом, заміняється чин формальної законної ааронової спадкоємности. Ап. Павло свідчить: “Явно, що по подобію Мелхиседековому встає інший священик, котрий не по закону заповіді тілесної (рукопреємства) постав, а по силі життя незотлінного (приємство благодатне). Свідкує бо: ти єси священик повік по чину Мелхиседековому. Сталося ж знищення попередньої заповіді за її неміч і невжиточність” (Евр. 7, 15– 18).Благодатні сили Св. Духа, доволі влиті в церкву, в душі вірних, приносять надзвичайні можливості, коли менший стає більшим, останній – першим. Пресвітер константинопольської церкви Хоризій виступав на Ефеському соборі викривачем ще незасудженого і непозбавленого сану патріярха Несторія. Він сказав у промові до Собору: “Безперечно, слід смиренно уважати на вчення старших, поставлених для нашої просвіти, але коли вони перекручують віру, відповідно порядок міняється, і вони повинні бути відкинуті молодшими (меншими) (Аксаков, Духа не угашайте, стор. 77).Хто був меншим і хто більшим на Ефеському соборі: чи Несторій, чи Хоризій? Очевидно, той, у кого виявився дар Св. Духа, дар істини віри. Не єпископ патріярх Несторій, а священик Хоризій був більшим у Бога, в царстві Христа. І коли так бувало в течії життя дара Св. Духа, в учительстві, то такі переходи необхідні в течії життя дару Св. Духа, в священнодіянні, зокрема, в Тайні Священства.Воля церкви церквою ставиться завше вище волі єпископату. Теофіл Александрійський наводить такий давній церковний канон (правило): “Коли весь нарід відвергає їх (єпископів)... тоді нехай рукоположить інші” (Аксаков, Духа не угашайте, Правило 2, стор. 42). Св. Кипріян Картаґенський пише в посланні до пресвітерів і дияконів: “З самого початку мого єпископства постановляв я нічого не чинити особистим приватним судом моїм без нашої наради і згоди народу” (Аксаков, Духа не угашайте, стор. 41). Російська ієрархія проти волі народу захопила Українську Церкву й так зостається до цього дня.Єпископи в перші віки християнства були лише виконавцями волі вірного народу в довершенні Тайни Священства. Зібрання 340 р. всіх приналежних до Александрійського патріярхату єпископів Єгипту, Лівії, Пентаполісу й Фіваїди в своєму посланні так свідчить про висвячення на Александрійського єпископа диякона Афанасія: “Увесь нарід церкви складав якби одну душу й тіло, і голосно, і багато разів виголошував, щоб Афанасій був єпископом. Про це часто він (народ) просив Христа і закликав нас багато днів і ночей висвятити (Афанасія) його, й не покидав церкви, то й нам не давав розходитися. Всі інші звали його (Афанасія) добродітельним і благочестивим чоловіком, витриманим і істиним єпископом”. Присутні єпископи з народом висвятили тоді Афанасія й народ голосними покликами став виявляти свою радість (Аксаков, Духа не угашайте, стор.43). Не залишила благодать Божа єгипетських єпископів і вони пішли разом з церквою, разом з народом. Російські ієрархи на Україні не почули плачу, благання народу України на Соборі в 1921 p., не пішли разом з церквою й через те вони стали сторонніми для українського вірного народу.Про Кипріяна Картагенського каже його біограф Понтій, що він “судом Божим і любов’ю народною поставлений був в священство й єпископував, коли був неофітом” (Аксаков, Духа не угашайте, стор. 4 4).Церква повинна скидати пастирів, єпископів, коли вони піддаються псевдовченню, служать не Христові, а Веліярові.В часи деційового переслідування суддя сказав мученикові єпископові Акакієві: “Збери християн, тобі підлеглих, і переконай їх прийняти релігію імператора; хай весь народ піде за тобою в храм”. – “Не мені підлягає цей народ, – відповів Акакій, – а Богові. Він схоче – буде слухати мене, поки я буду вчити його правдивого й розумного і того, що не суперечить волі Божій. Але всі покинуть мене й виявлять призирство до моїх слів, коли побачать в них суперечне законові Божому й переконаються, що я бажаю відвернути їх” (Аксаков, Духа не угашайте, стор. 44). Акакій висловив погляд церкви. Російська ієрархія на Україні весь час обстоювала нову релігію імператорів Московії й через те народ України не йде за нею. Лише зрадники й перевертні, недовірки християнські, залишаються з російськими єпископами.“Всякий чоловік, – каже Афанасій Великий, – одержавши од Бога здібність пізнання істини, підлягає карі, коли послухав неука, пастиря і прийняв ложне учення за істинне: яка спільність між світом і тьмою” (Аксаков, Духа не угашайте, стор. 52).Св. Ілярій Піктавійський, що провів життя в боротьбі з аріянством, каже, що єпископів утримував страх перед судом народу від прийняття псевдовчення. Він робить висновок, що “вуха народу святіші, ніж серця ієрархів” (Аксаков, Духа не угашайте, стор. 55).Бл. Августин, єп. Гиппонійський, свідчить, що авторитет церкви виростає, коли церква осуджує недостойних ієрархів “судом самого нероду” (Аксаков, Духа не угашайте, стор. 55). Такий суд над російською патріяршою ієрархією вчинив вірний український народ, не визнавши її на Соборі 1921 року.Про значення вірного народу в церкві і про благодатне право його самому, без єпископату, в часи занепаду останнього, творити своє церковне життя вчить православний римський єпископ Целестин в листі до царгородського народу. Царгородський патріярх Несторій волю свою поставив вище волі церкви, впав у псевдовчення. Тоді, бачачи, що народ вірний сам без архипастиря, протестуючи проти нього, знаходить істинну віру, римський єпископ Целестин виголошує: “Блаженна отара, що вміє судити про пасовисько, відрізняти здорову страву від отрути” (Аксаков, Духа не угашайте, стор. 55). Кожний ієрарх “може ухилятися від достоправильного, як і кожний вірний”, каже 19 правило Трулльського собору. Тертулліян свідчить, що апостоли прийняте від Христа вчення “правдиво передали народам” (Аксаков, Духа не угашайте, стор. 65).Оріген свідчить про церковну спадкоємність: “Шляхом спадкоємности заховується церквою благовістування, передане від апостолів і до сього дня пробуваюче в церквах” (Аксаков, Духа не угашайте, стор. 65).Найдавніші свідоцтва показують нам, що апостольське передання з самого початку робилось надбанням всіх вірних, всієї церкви – спільним надбанням; привілеїв на володіння апостольськими переданнями в церкві нікому не дано було. Так, Іриней, єпископ Ліонський, говорить про “єдину, істинну й животворну віру, яку церква заховувала від апостолів і розподілювала синам своїм” (Аксаков, Духа не угашайте, стор. 65). Іриней був близьким учнем Полікарпа Смирнського, який вчився безпосередньо в апостола й євангелиста Йоана Богослова; його свідоцтво має в церкві всіми прийняту вагу. Він свідчить: “Де знаходяться дарування Господні, там належить учитися істини від тих, які мають успадкування церковне від апостолів: здорове й благодатне життя і неперекручене і непошкоджене вчення” (Василий Мышцын, Устройство христианской церки в первые два века, стор. 360). Про спільне громадське церковне успадкування від апостолів, а не особисте, індивідуальне, одноличне свідчить Іриней так: “Прийнявши від церкви, ми бережемо її (віру) й вона завше через Духа Божого, як дорогоцінний скарб в прегарній посудині задержує свою свіжість і робить свіжою саму посудину, в якій держиться, бо цей дар Божий довірений в церкві, як дихання дане першотворному чоловікові для того, щоб всі члени, приймаючи його, оживотворялися; і в цьому держиться спілкування з Христом, тобто Дух Святий, заклад нетління, завершення нашої віри й сходи для виходження до Бога. Бо в церкві Бог поклав (основою) апостолів, пророків, учителів і всі інші (органи) діяння Духа, його непричасні всі ті, хто не погоджується з церквою, але сам себе позбавляє життя злим ученням і найгіршим способом діяння: бо де церкви, там Дух Божий, і де Дух Божий, там церква і всяка благодать. А дух є істина. (Василий Мышцын, Устройство христианской церкви в первые два века, Василий Мышцын, 1909, стор. 360–361).Панославна російська патріярша ієрархія, пануючи в церкві, не погоджується з церквою й Всеукраїнським собором і через те вона непричетна Св. Духові, по словам Іринея. Рішуче відкидає Іриней і ту неправельну думку, що апостоли передали особливо окремим людям, посвяченим, “дари Св. Духа – істину. Апостоли передали істинне знання всій Церкві, а не лише вибранцям. Вони передали й всю повноту видіння, розуміння (всю повноту дарів Св. Духа). Через це не повинно шукати в інших істину, її легко отримати від церкви, бо апостоли, як багач в скарбницю, вповні поклали в неї (церкву) все, що відноситься до істини, так що всякий, хто бажає, бере з неї питво життя” (В. Мышцын, Устройство христианскої церкви в первые два века, стор. 358).Авмросій Медіоланський в своїй праці “Про обов’язки священства” так учить про життя церкви: “Церква є деяка форма порядку правди: громадою (дає) право всім, в громаді молитися, громадою дає, в громаді іспитується (Аксаков, Духа не угашайте, стор. 25). Цієї спільности в церкві не визнають, її порушують російські ієрархи. Вони стоять за захоплені свої привілеї в церкві.В історичному розвитку життя церкви бували часи, коли збивались зі шляху істини мало не всі до одного ієрархи, за словами св. Григорія, його слова “сліпі вожді” і Св. Дух, що живе в церкві, тілі Христовому, через вірних виводив на дорогу корабель церкви (Аксаков, Духа не угашайте, стор. 49, 69). Так, коли зусиллями імператора Валентина антіохійський патріярх з ієрархією піддався аріянству, тоді віру оборонили миряни Флавіян і Діодор, через яких діяв Св. Дух істини. Також коли константинопольським патріярхом був Несторій, що користувався повною прихильністю імператора Феодосія II, проповідь несторіянська стала поширюватися. Несторій став доказувати, що від Діви Марії народився лише чоловік. Ритор Євсевій, що був у церкві під час проповіді Несторія, перервав проповідь вигуком: “Ні, вічний голос віддав себе другому народженню”. Вірний Євсевій оборонив віру від несторіянства. Коли імператор Іраклій майже зі всіма єпископами Східньої і Західньої церкви обстоював монофелітство, на оборону православної віри виступив вірний Софроній. Проти іконоборства також виступили не ієрархи, а вірні. (Сущность и юридическая природа церковного властвования. П. В. Гидулянов, професор Московского университета, Петроград, 1916, стор. 38– 39).Відомо, що в 1596 р. на українському соборі в Бересті ієрархія Української Церкви ради лакомства нещасного, шляхетських привілеїв зреклася православної віри – зрадила своєму народові, віддала церкву владі римського папи. Вірні на це не погодилися, зібралися на собор окремо, не визнали старої ієрархії і вибрали пізніше нову ієрархію. Таким чином, історія й Всесвітньої, й Української Церкви знає шляхи діяння Св. Духа, які проходили не через ієрархію, а через вірний народ церкви.Коли в історії Всесвітньої й Української Церкви, зокрема, ієрархія, не розгріваючи дару Св. Духа, істини (2 Тим. 1, 6), втрачала огонь істини, тоді полум’я істини, огонь надхнення Св. Духа, розгорявся у вірних церкви. Без всякого сумніву, відновлення не тільки дару Св. Духа, навчання істини, але й дару священнослужіння, можливе й належить всій церкві, вірному народові. Коли дар учительства в надзвичайні часи передавався через церкву, вірний народ, а не єпископат, то й дар священства, священ-нодіяння передається через церкву, вірний народ.Всі Тайни в перші віки творилися за літургією: і Тайна Хрещення, й Подружжя, і Священства, і Сповіді й інші. Євхаристичне зібрання Христової громади, церкви, є живим таємним спілкуванням між Богом і чоловіком. Євхаристія є основна дія релігійного життя церкви. В Євхаристії сам Христос Бог являється осередком церкви. Євхаристія здійснюється екклезією, церквою, через те дійсна Тайна і тоді, коли священик недостойний, бо Тайна твориться всією церквою. Тайна Священства дійсна також молитвою віри церкви. Завершальною молитвою Тайни Священства догматичним православним богословієм (Макарія і інш.) визнається молитва: “Божественна благодать”. Цю молитву, як свідчить відомий літургіст А. А. Дмитревський, до IX віку читав диякон, а не єпископ (Лекції А. А. Дмитревського, читані в 1899–1900 р. в Києві, Д. Ак.). Крім того, священнослужитель в цій молитві лише кличе церкву молитись за ставленика, щоб зійшла на нього благодать Всесвятого Духа (Молитва чину хіротонії). Церква молиться, співаючи: “Господи, помилуй”, – і тоді церквою твориться заключний акт Тайни Священства.В таємній молитві чину Тайни Священства св. церква ясно, недвозначно, безсумнівно визнає основу Тайни Священства, силу його, дійсність його не в єпископському рукоположенні, а в благодатнім єднанні Бога з тим, хто достойний дарів Св. Духа єдністю в вірі, любові й надії з церквою. Бід всієї зібраної церкви під час завершення Тайни Священства священнослужитель молиться так: “Ти, Владико всіх, сповни вірою, любов’ю, силою й чеснотою і раба твого цього, що його сподобив на дияконське служіння стати, й пошли на нього Святого Твого й Животворчого Духа, бо не покладенням рук наших, а завітанням багатих щедрот Твоїх подається благодать тому, хто достоєн перед Тобою” (Прав. чин. хіротонії диякона).Саме слово хіротонія показує, що свята церква, називаючи Тайну Священства хіротонією, визнала осередок ваги таїнства в участі всієї церкви, а не рукоположенні архиєрейському, Йоан Зонара, відомий знавець канонів, в огляді 1 -го апостольського правила каже: “Тепер хіротонією називається звершення молитов висвячення над обраним в священство й призвання на нього Духа Святого. В давні часи й саме обрання називалося хіротонією. Бо коли міському народові дозволялося вибрати архиєреїв, народ сходився й одні хотіли одного, а інші – іншого. Так, щоб голос більшого числа дістав перевагу, ті, хто обирав, простягали руки і по них рахували виборців кожного. Той, кого хотіла більшість, вважався обраним на архиєрейство. Звідси й взято найменування хіротонії. Це найменування в тому ж розумінні вживали й отці соборів, називаючи й обрання хіротонією” (Аксаков, Духа не угашайте, стор. 42–43, 1895).Хіротонія, таким чином, є виявленням волі всієї церкви через голосування підніманням рук, положення ж архиєреєм рук на голову ставленика, або рукоположення мало лише найменування хіротесії.В першій церкві I, II, III ст.ст., поки вона не підлягала підзаконному ієрархічному ігові, переважали не канонічні, ієрархічні, єпископські служіння, а вільні служіння. Вірні, маючи дари Св. Духа, як і апостоли (Діяння, 11; 15–17), без єпископського рукоположення виконували служіння єпископів. Такими були, особливо, вірні: пророки, учителі, євангелисти, апостоли. Пам’ятник давньохристиянського письменства Учення 12 апостолів свідчить, що вірні, які мали вільні служіння, приймалися церквою з більшою повагою, ніж єпископи; коло престолу єпископи їм уступали першенство; вони творили Євхаристію і інші Тайни (Суворов, Церковне право, стор. 12 – 13, Мьішцьін, Устр. христ. церкви, стор. 112). Очевидно, єпископське рукопреємство не є в церкві необхідною передумовою діяння Св. Духа.В перші віки християнства єпископи за своїм служінням, особливо парафіяльні, які були настоятелями парафій, не відрізнялися від сучасних панотців, настоятелів парафіяльних церков.Різниця лише в недопусканні теперішніх настоятелів до участи в хіротонії. Лише державна адміністраційна бюрократична організація, після підлеглости церкви старій державній владі, позбавила парафіяльних єпископів права рукополагати, повернувши їх в теперішніх настоятелів. В перші віки кожна церква, хоч і парафіяльна, мала повноту ієрархічного устрою. На чолі стояв обранець церкви, єпископ, йому допомагали старіші, пресвітери. Єпископ, концентруючи життя церкви, був виразником волі церкви. Через те в писаннях отців зустрічаємо вирази: “Хто не з єпископом, той і не в церкві” (Ігнатій Богоносець).В перші часи не можна було й уявити церкву, об’єднання вірних, без єпископа, бо в кожній церкві мусів бути керівник. Лише пізніше провінціяльні єпископи узурпували владу парафіяльних єпископів.В перші віки служіння пресвітерів і єпископів так тісно були з’єднані в кожній церкві, що різниця між ними не визначалася. Євхаристія була центром богослужіння і Тайн. Звершення Євхаристії, а не хіротонії, визнавалось церквою за виший і основний момент богослужіння і Тайн. Хто міг вершити Євхаристію, той мав найвищі дарування Св. Духа. Тісна, глибока сполучність єпископського й священичого служіння в першій церкві остільки була велика, органічна, єпископ був і діяв в такій нерозривній єдності з священством і церквою, що й книги Нового Заповіту і твори отців церкви не розмежовують єпископства й священства. За книгами Нового Завіту й творами батьків церкви, належить священству те, що й єпископству. Єпископ відрізняється переважно тим, що він був ініціятором і осередком діяння священства.Сполучення єпископського й пресвітерського служіння зазначається в Діяннях (20, 17, 28) і посланні до Тимофія (1 Тим. З, 2; 5, 17), до Тита (1, 5–7), в посланні Петра (1 Петра 5, 1–5), в посланні Климента Римського (42, 44). Не розмежовуються єпископство і пресвітерство й у Полікарпа Смирнського, і Юстина, й у Амброзіястера (проф. Болотов, “Лекцій по исторіи древней церкви”, С. Петербурґ, 1910, стор. 454–455). Функції і єпископів, і пресвітерів однакові: вони мають керуюче становище в Богослуженні, урядуванні й учительстві. В сірському перекладі (Пешіто) єпископ уявляється рівним пресвітеру. Погляд древньої церкви не відрізняє єпископа від пресвітера. Так, бл. Ієронім свідчить, що всі єпископи були пресвітерами й пресвітери єпископами, що слова “пресвітер” і “єпископ” указують лише різні ознаки одного поняття. Ієроніму належать такі слова: “Пресвітер і єпископ одне й те саме”.Церква керувалася з’єднаною радою пресвітерів.Це очевидно з самого послання. Апостол говорить про дар віри, а не про дар священства.З цих двох імен (пресвітер– єпископ), одне означає зміст (пресвітер), а друге – функції... в ті (давні) часи називали одних і тих самих осіб то єпископами, то пресвітерами (Б. Мышцын, Устройство христианской церкви в первые два века, Серг, посад, 1909, стор. 375, 378). Також еп. Іриней, говорячи про минулий час, вживає слово “єпископ” і “пресвітер”, як однозначні (проф. В. В. Болотов, Лекцій по исторіи древней церкви, С. Петербург, 1910, стор. 155). Римські праславні єпископи першої доби називаються у Іринея пресвітерами до єп. Віктора, єпископи ж після Віктора звуться єпископами. Полікарп Смирнський зветься у нього також “блаженним пресвітером” (Болотов, стор. 456).Як відголосок далекого минулого, виявляється свідоцтво “Статута давньої церкви” (VI віку). Статут зазначає, шо при хіротонії на висвячуваного пресвітера покладали руки не тільки єпископи, а й всі присутні пресвітери (Болотов, стор. 256). Без сумніву, ця практика виникла не тоді, коли обмежена була різниця між єпископом і пресвітером. Безперечно, ця практика має одне джерело в апостольській церкві: джерело із слів апостола про висвячення єпископа Тимофія, з покладенням рук пресвітерства (І Тим. IV, 14). У всякому разі, це був звичай апостольський першопочаткової церкви. Слова апостола у посланні 2 Тим. 1, 6: “з покладенням рук моїх” – відносяться не до Тайни Священства, а до хіротонії миропомазання.Різниця теперішня між єпископами й пресвітерами виникла історично, спочатку вона була зовсім відносною: єпископ був лише першим між рівними пресвітером і головою пресвітеріюму.Таким чином не було в церкві органу, який був би поставлений правителем, владикою Церкви, були лише члени органи, й церква сама вільно єдналася з Сином Божим Ісусом Христом.Повнота благодатного життя Св. Духа належить всій церкві, а не окремим обранцям, посвяченим. Повнота життя Св. Духа в церкві виявляється й в розвиткові істини через навчання й в розвитку істини через навчання й розвитку любови, добра через керування волею, і розвитку святости через священнодіяння.Маючи повноту життя Св. Духа, церква творила спільно, громадою, церковну Тайну священства, рукоположення єпископів.Спадкоємність апостольська вчинялася і через рукоположення всієї церкви без єпископа, і через єпископське рукоположення. Перший шлях показано в Антіохії, коли треба було рукоположити на апостольське єпископство Савла й Варнаву. Антіохійська церква вчиняла церковне рукоположення без єпископа. Першим єпископом Антіохії визнається апостол Петро, а його безпосереднім заступником Ігнатій Богоносець, про якого Йоан Золотоуст свідчить, що він був безпосереднім наступком ап. Петра в Антіохії. (Твор. Златоуста, т. 2, стор. 633). Ні апостола Петра, ні Ігнатія Богоносця не було в Антіохійській церкві під час висвячення Савла й Варнави. Книга Діянь так свідчить: “Були ж у церкві, що була в Антіохії, деякі пророки та учителі, Варнава та Симеон, званий Нігером, та Лукій Киринейський, та Манаїл, вихований з Іродом Четверовласником, та Савл. Як же служили Господеві та постили, сказав Дух Святий: одлучіть мені Варнаву та Савла на діло, до котрого покликав я їх. Тоді, попостивши та помолившись і положивши руки на них, одпустили” [Діяння 13, 1–4). Закінчивши благовісницьку цю подорож, Павло і Варнава повернулися в Антіохію, “прибувши та зібравши церкву, оповіщали все, що зробив Бог з ними і як він відчинив невірним двері віри” (Діяння, 14, 27). Творячи діло апостольського єпископства, під час своєї благовісницької подорожі, Павло та Варнава виконували єпископське служіння. Книга Діянь каже: “Рукоположивши їм пресвітерів по церквах і помолившись з постом, передавали їх Господеві, в Котрого увірували” (Діяння, 14, 23).Як свідчить історія, Ігнатій Богоносець був єпископом Антіо-хійської церкви з 67 до 107 рік. Ні його, ні ап.Петра, ні інших єпископів в Антіохії під час висвячення Павла і Варнави не було.В церкві були лише вірні, що мали не канонічні, а вільні благодатні служення. Пророки й вчителі не діставали єпископської хіротонії. Спадковість Св. Духа церковним зібранням передано було Павлові і Варнаві. Коли треба було поспішити на діло спасіння людей з царства тьми, перша церква не шукала формально-законних, підзаконних норм, але вживала норми благодатні, норми “свободи слова дітей Божих”, за висловом апостола. Перша церква непохитно вірила, що “Дух животворить, а тіло нічого не помагає” (Йоан 6,63), що Бог “дав нам силу бути слугами нового завіту, не букви, а духу, буква бо вбиває, а дух животворить” (2 Кор., З, 6).Апостольське спадкоємство є спадкоємством Св. Духа, а не спадщиною фізичних впливів тіла архиєрейських рук. Христос учить: “Рожденне з тіла, тіло й є, а рожденне з Духа, дух є” (Йоан 3, 5), і також: “Дух дише, де хоче, і чуєш його голос, та не знаєш, звідкіль він приходить і куди йде. Так і всякий народжений з Духа” (Йоан З, 8). Христове апостольське спадкоємство, спадкоємство Духа, а не тіла, передається молитвою церкви й єднанням церкви з Христом.Рядом з порядком висвячення єпископа церквою з єпископами, ми маємо й порядок висвячення єпископів, патріярхів церквою без тих, хто іменувався єпископами. Ясно, безсумнівно свідчить Ієронім про висвячення єпископів-патріярхів Александрійських церквою з участю пресвітерів без єпископів до половини III віку. Ієронімові належать такі слова: “А коли потім вибрано одну особу (єпископа), яка стаяла б на чолі всіх, то це зроблено для попередження розколу, для того, щоб кожен, тягнучи людей до себе, не руйнував Христової церкви. Бо й в Александрії, починаючи з євангелиста Марка аж до Геранія й Діонісія (коло 240 років) завсіди пресвітери, вибравши одного з-поміж себе, ставили його на найвищий ступінь й іменували єпископом. Отак само військо обирає собі вождя, або наче диякони виберуть з-поміж себе такого, кого вважають за старанного, та й назовуть його архидияконом” (проф. В. В. Болотов, Лекции по истории древнєй церкви”, 1910, стор. 451, 457).Свідоцтво і його дані такі докладні, що їх не можна однести до плоду непорозуміння.Це свідоцтво Ієроніма затверджується свідоцтвом Севера, який писав з Єгипту в Емессу коло 600 року і був добре знайомий з переказами Александрійської церкви.Він свідчить: “Єпископ города, відомого своїм православієм, города Александрії звичайно в попередні часи рукополагався пресвітерами, але в останні дні, згідно з канонами, що дістали зверхність, поставлення єпископа стверджується рукою єпископа”. Лист Севера, адресований православним в Емессі, відповідав на случай з Ісаїєю, обстоював своє право рукополагати через одного єпископа, посилаючись на канони, що приписували Симонові Хананеянину (Лист Севера знаходиться в колекції листів, перекладених на сірську мову Антонієм Нізібійським, і зберігається в Британському музеї. Проф. Спаський, История догматических движений в эпоху вселенских Соборов, том І, Сергієв Посад, 1906, стор. 198–199). До свідоцтва Севера треба додати оповідання про старця Пимена. Одного разу прийшли до нього (Пимена) єретики і стали докоряти архиєпископа Александра за те, що він дістав хіротонію через пресвітерів. Старець промовчав, покликав брата свого і сказав: “Приготуй страву і запроси їх трапезувати” й потім одпустив їх з миром (Спаський, стор. 138). Відголосок висвячення єпископа Александрії пресвітерами чується й у відомостях Східньої Патрольогії: “Коли патріярх Ахілла помер, народ зібрався й поклав свої руки на пресвітера Александра й після того він сів на єпископський престол” (проф. Спаський, История догматических движений” стор. 138– 139).Свідоцтво Ієроніма стверджується й незалежним від цього свідоцтвом Александрійського патріярха Євтіхія (X вік). Він пише в своїх літописах: “Євангелист Марк поставив разом з патріярхом Ананією 12 пресвітерів, які завше зоставалися з патріярхом для того, щоб коли місце патріярха стане вакантним, вибирали одного з 12 пресвітерів, на його голову накладаючи руки, останні 11 самі висвячували і ставили б патріярхом. Потім вибирали б якогонебудь мужа менш значного і ставили б з собою пресвітером, замість того, який був зроблений патріярхом, щоб таким чином завше було 12 і ніколи ця установа з пресвітерів не була відсутньою в Александрії, щоб вони кожного разу ставили б патріярха з 12 пресвітерів до часу Александра, патріярха Александрійського. Він заборонив, щоб надалі пресвітери поставляли патріярха, і наказав (дав декрет), шоб після смерти патріярха сходились єпископи, які призначали б патріярха (Лекції по истории древней церкви, проф. В. В. Болотов, 1910, стор. 458).Піддати сумніву свідоцтво Свтіхія Александрійського, патріярха X віку, неможливо; його свідоцтво не могло виходити з сучасної йому практики, або з його інтересів: видумати таке свідоцтво він не міг. Не повторює він і свідоцтва Ієроніма, бо наводить інші дати і подробиці, ніж то є у Ієроніма. Очевидно, Євтіхій мав достовірні джерела і його свідоцтво має назавше безсумнівну історичну вартість. Таку вартість за свідоцтвом визнає і проф. Болотов.Таким чином, Святе Письмо Нового Заповіту, учення церкви, приклад живий висвячення на апостольське єпископство Антіохійською церквою Савла і Варнави, приклад Александрійської апостольської церкви на протязі двох з половиною віків свідчить, що єпископське рукопреємство в хіротонії не є абсолютно єдиним шляхом благодатного життя Св. Духа в висвяченні з єпископами.Церква, утворюючи постійний порядок висвячення єпископа молитвою церкви з єпископами, не творила з єпископського рукопреємства абсолютного фетиша, яким забезпечується монопольна і упривілейована зверхність єпископату над церквою, архиєреєпоклонство.Безумовне абсолютне вимагання від Христової Церкви не церковного преємства духа, а рукопреємства єпископату, ієрархії, є визнанням династичної, абсолютної, монопольної єпископської монархії в церкві. Вимагання й віра в династично монархічне єпископське рукопреємство є уривком, черенком, відбитком стародержавних елементів в житті церкви. Право володіння феодом, малою державою, передав при інвеститурі й мирському рукоположенні феодал феодалові. Віра в абсолютне значення архиєрейського рукопреємства, а не церковного преємства, є відбитком згаданих державних відносин.Віра в єдиноспасительність архиєрейського рукопреємства є недовірством до Отця Небесного, до Христа, до Духа Святого, до сили й могутности безпосереднього єднання Христа з Церквою, до правди, заповітів Христа про силу молитви церкви. Віра в єдиноспасительність єпископського рукопреємства, віра в те, що тільки архиєпископським рукоприємством передається вся повнота життя Св. Духа в церкві спростовується й відкидається тими історично-церковними фактами, що більшість єпископів одійшли, одступили од Христової апостольської церкви і під проводом Арія, і під проводом Несторія, і під керуванням монофелітів, і під впливом іконоборців. В цих об’єднаннях аріянських, несторіянських і євтіхіянських іконоборських й інших було єпископське рукопреємство та не було преємства церковного Христового. Принцип архиєрейської більшости, архиєрейського рукопреємства, як критерій, ознака преємства Христового, падає й силою церковно-історичного факту в житті Української Церкви. Майже всі єпископи України на Соборі в Бересті прийняли церковне підданство римському папі. Коли вірити в абсолютне значення архиєрейського рукопреємства, то православним України треба для збереження єднання з архиєрейським рукопреємством визнати необхідним підлягати вирішенню єпископської’ більшости на Берестейському Соборі.Українська Церква відкинула зрадників єпископів і не визнала їх вирішення в Бересті. Тепер на гетьманському Антопієвському Соборі в Києві більшість єпископів визнала церковне підданство папі московському. Одкинувши Берестейську єпископську більшість, Українська Православна Церква одкидає тепер московських єпископів, гнобителів вірного українського народу, московських патріярхістів.Українська Церква вірить, шо не архиєрейським механічним рукопреємством, а словом вічним, життям Св. Духа живий буде чоловік в Церкві Христовій.Тільки маловіри можуть не довіряти живій силі Св. Духа в церкві, в громаді вірних Христа, і шукати поза своєю церквою рукопреємства єпископів, князів церковних.Лише крайні раби плоті, фетишисти, темні духом не приймають Христової “свободи слави” дітей Божих, можуть вірити в єдиноспа-сительність московської ієрархії, яка відступила від Христової апостольської церкви, стоїть за панування своє над церквою, сприяє гнобленню вірного українського народу і в національному, і в соціяльному, і в релігійному відношеннях.Маловіри, слабі духом, думаєте, шо апостольське преємство збереглося не церквою, а рукопреємством московських єпископів, церковних узурпаторів на Україні? Не дуріть себе! Або признайте, шо дерево добре, то й овочі його добрі, або признайте, що дерево погане, то й овочі його погані, бо дерево пізнається по овочах (Мт. 12, 33). Ви бачите плоди діяння московської ієрархії в Українській Церкві: затемнення віри Христової, визискування праці вірного Українського Народу, національне пригноблення, люта ворожнеча, війни, душогубство.Не думайте, що благодать, любов Св. Духа правди, добра може передаватися руками безвірних, безлюбовних панославних владик, князів миру цього, а не молитвою віри і любови церкви, громади вірних.“Чисте діло вимагає чистих рук”– слова апостола науки.Через брудні скривавлені руки надхненників смертної кари, війн, гніту національного й громадського, через руки ставлеників і однодумців Победоносцевих, Саблєрів, Романових, Распутіних, Дух Святий вічної правди не діє.Архиєлеєпоклонники забувають заповіт святий: “Ви визволені дорогою ціною, не робіться рабами людей” (І Кор. 7, 23). Радо вітала б Українська Церква участь Христових єпископів інших церков у своєму житті, зокрема, у Тайні Священства і поставлення єпископів: в цій участі наочно виявилася б так бажана всім християнам єдність автокефальних церков світу; коли ж істинні Христові єпископи інших церков не змогли через зовнішні умови взяти участи в житті Української Церкви, то лише маловіри можуть втрачати віру в повноту і силу життя Св. Духа в церкві і можуть не звертатися з молитвою віри до Отця Небесного про освячення обраного церквою єпископа, “Прозріте, день настав, змийте луду, будьте люди, а не посмішище ченцям” (Шевченко).Коли ясно стало вірним Української Церкви, що й після упадку царсько-панської влади російська ієрархія не одмовляється від гноблення церкви і від продовження гніту національного і соціяльного, тоді вірні почали єднати парафіяльні церкви в єдину Всеукраїнську Церковну Спілку. Всеукраїнська Церковна Спілка утворила керівничий церковний орган – Всеукраїнську Церковну Раду. Всеукраїнською Церковною Православною Радою був скликаний в 1921 році Всеукраїнський Церковний Собор, який зібрався в храмі св. Софії в Києві. На Соборі були представники Української Церкви зі всієї України. Раніш Рада, а потім Собор звертався до російської ієрархії з запрошенням відмовитися від системи панування єпископа над церквою, від продовження системи російського імперіялізму і гніту національного і соціяльного через церковні установи. Російська ієрархія не відмовилась від служіннл мамоні і валіярові і через те стала сторонньою для Христової Української’ Православної Церкви.На засіданні Собору екзарх московського патріярха Михаїл всенародньо відступив від Христової Церкви, обстоюючи владу свою і московського патріярха, відмовившись від участи в висвяченні обраних церквою єпископів. Не слухаючи голосу церкви, голосу вірного народу, єпископи російської ієрархії призначили своїх клевретів, оборонців стародержавних елементів церкви, на єпископські катедри України. Українська Православна Церква їх не визнає.Всеукраїнський Церковний Собор є церква церков, зібрання представників церковних об’єднань зі всієї України. Це – найвищий орган любови, єднання Христового, його зібрала любов до меншого брата, до Христа. Во ім’я любови, Христа діяв Собор.Силою єднання з Христом, зі Св. Духом, по неложному обітуванню Христа, Всеукраїнський Церковний Православний Собор, як вищий орган благодатного життя в церкві Св. Духа, благословив обраних пресвітерів, протоієреїв на єпископське служіння і, соборно помолившись, очистивши душі сповіддю, з’єднавшись з Христом в Тайні Євхаристії, вчинив церковне соборне рукоположення з участю соборного священства, всього святого Собору і великої кількости вірного народу.Діло великої віри і любови, великої віри – бо то віра в Св. Духа життя і правди, віра в непреложність обітувань Христа; діло любови, бо Собор пішов на роботу визволення з тьми неволі духа братів на Україні і по всьому світі.Відродивши ієрархію, чисту від марновірства панослужіння й архиєреєпоклонства, від темної влади “князя миру цього”, св. Собор визволив Українську Церкву від підлеглости московській панській стародержавній ієрархії. Відновлена ієрархія йде і діє разом з церквою, вірним народом в Українській Церкві, і продовжується постійний спосіб висвячення єпископів церквою з участю двох або трьох єпископів.Визволена від підлеглости “царству тьми” Українська Православна Церква, разом з іншими православними оновленими від бруду віків церквами увіходять у великий всесвітній союз церков, у Всесвітню Єдину Соборну Апостольську Церкву. Вселенський майбутній Собор силою Св. Духа зміцнить розвиток життя Української Церкви без підлеглости “темній владі”.Київ, 1921.