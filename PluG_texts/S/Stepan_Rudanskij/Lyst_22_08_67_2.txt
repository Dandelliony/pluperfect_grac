До Г. В. Руданського
22 серпня 1867 р. Ялта	Ялта, 22 августа 1867.
Гостинець мамин одібрав і її одписав. Спасибі її й тобі, братику мій Григор, а лучче було б, якби вона, стара, нічого мені не посилала; годі з неї, вона і так уже, що могла, те для нас зробила. Написав я і до Комарницького – бідняка четверо дітей поховав – я йому сказав кілька слів, як за дітьми маленькими дивиться і стерегти їх од смерті, та не знаю: боюсь, щоб усе їх покоління не було таке безвічнеє. Жаль бідного Комарницького.
Хвалиш ти Хомутинці і вишневий садок, саджаний батьківськими руками, – там і я дорожку проробив проїздом у Крим; мабуть, заросла уже. Хотілось би мені, братику, тяжко хотілось би поїхать, так що ж, – не мої іще достатки, та і доброго случаю не маю. Сего року зовсім-таки поїхать не можу, а на другий рік, – як зложаться мої достатки. В сентябрі місяці в земській управі буде збір, і тогді вже я буду знать, чи мене управа оставить при больниці, чи ні, і як оставить, то скільки мені в рік давати буде. Тогді я міг би просить управу посилать мене на місяців два-три в Київ підучуваться в університеті через 2 – 3 года, і тогді легко мені було б і в Хомутинцях буть.
Но сеє іще невідомо і про сеє вперед нічого й говорити.
Про свою службу ти тоже сам нічого певного скаать не можеш, і правду кажеш, що тобі чого луччого од акцизу не ждать; про всякий раз я все-таки спитаю Ковбасина, як він тут буде у Криму і його сюда ждуть його сестри в кінці августа, і що він скаже, то я тобі напишу.
У нас тепер Сильвестр Григорович по южному берегу проїжджає – він, бач, путешествує собі, – попробую ще у його попитать місця для тебе; він вернеться із Алушти взавтра або післязавтра, і що сей скаже, то я тобі напишу також.
Питаєшся ти мене, чи не треба мені сорочок, і кажеш, що у тебе єсть штука полотна, що з дюжину сорочок буде. Воно таки правда, що у мене на сеє недостача і коли у тебе заграничнеє, голландське або якеє там (тільки не нашої двадцятки) полотно є, то пришли, будь ласкав, а послі, як бог поможе, порахуємось.
Кланяється тобі дядько Петро Федорович Падалка дякує за поклін […].
Цілую тебе, твій брат Степан