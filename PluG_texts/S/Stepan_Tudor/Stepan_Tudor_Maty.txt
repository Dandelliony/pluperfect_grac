
МАТИ
Поліський примітив
Стара проводить Ганну до перелазу. Вона скидає очима по білій місячній доріжці між тинами й говорить:
— Ідеш-таки, дочко?
— Іду, мамо.
Ганна спиняється за ворітьми. Її тінь перегинається через воріння й лягає на крихкому снігу подвір’я.
Стара підходить до воріт.
— Ночувала б, дочко. Пізно. Ліс.
Ганна одказує:
— Нічого. Недалеко. Руднянські ободники йтимуть, стрінуться. Піду.
Вона обгортає дитину хусткою. Підсовує до грудей і прислухається. Стара стежить мовчки за її рухами. Потім питає тихо:
— Спить?
Ганна киває головою. Стоїть ще хвилину, потім вклоняється матері в двір і відходить здовж тину.
За тином лежать високі, напухлі од снігу материні грядки. Місячне світло спливає по їх опухлостях і збігається в м’яких борознах. Зрідка чорніють по снігу стовбури забутих з осені соняшників. На одному з них біля тину сидить спізнілий птах і теребить залишки насіння. Він держиться ніжками змерзлих листків і б’є клювом у зернята. Стукіт розходиться далеко по білих грядках.
Коли Ганна наближається, птах збиває крилами й відлітає в бік лісу. Ганна проводить його очима, доки він не
зникає в темному вітті. Тоді вона прискорює ходу. Ліс її вабить.
Так вона доходить до кінця грядок. Тут пристає на хвилину й оглядається до двору. Бачить у ньому матір.
Стоїть на порозі хатини. Нависла стріха загортає її густою тінню. Голова матері схилена нерухомо вперед. Наче вона розглядає щось напружено в глибині лісу.
Нічого. Ганна киває їй здалека й відходить від тину. Ліс її вабить.
Він вибігає до грядок двома стьожками молодої соснини. Схоплює ними стежку, як простягнутими губами. Стежка сковзає між ними м ягким струменем і вбігає в чорнолісся* Іде в ньому просто, ясно й глибоко, як лісове зітхання.
Далекий її просвіт піднімається вгору і вплітається в дубове верхів’я. Іти по ній легко.
З обіду падав погідний, тихий сніг. Він ліг прозорим пухом унизу між пнями і вгорі на вітті. Тепер він палахкотить проти місяця м’ягким марево^. Верхи дерев тремтять у ньому, як великі срібні кульбаби.
Дмухнеш — облетять.
Нікому дмухнути.
Внизу під віттям глибока, снігова тиша. Легка і оксамитно м ягка. Вона спиняється по пнях і крізь срібні верхи парує небо.
Іти в тиші легко. Це від неї стежка — як лісове зітхання. Над стежкою зводиться вгору склепіння верхів. Від нього звисає додолу блакитна сітка тіней. Здригається за Ганниною ходою, сковзає по спині і стелеться вслід на снігу. Її неправильно сплетені вічка обведені пухким жовтим сяййом.
Всі тіні обведені стьожками пухкого жовтого сяйва. Світяться. Уздовж по рівній доріжці світяться тіні. Те ж і в глибокому лісі. Вони там розвішані синьою тканиною — від дерева до дерева. В їх складках лежать тихі блідо-жовті світлячки.
Світлячки ворушаться, коли на них дивитися йдучи, їх пухкі спинки видовжуються й повзуть довкола пнів. Сині тіні тоді оживають. Глибина лісу сповнюється примарно тихим рухом.
Ганна відводить очі, зітхає і нахиляється над дитиною. Пробігає по її тільці рукою і пригортає голівку.
Дитину пробуджується. Пружить СПОВИТІ НІ2ККИ і по
вертає голівку в боки. З глибини хустки йде її тихе сплакування.
Вихоплюється звідтіля блискучими ниточками і тремтить у повітрі. Снується по лісі. Вплітається повитицею в снігове гілля.
З далекої глибини лісу одзивається йому слабе, самітне скигління.
Ганна підводить голову і прислухається.
— Мов би плаче дитина.
Буває іноді так...
— Мов би плаче загублена в лісі дитина. Сидить, притулена до пня старого дуба. На голівці в неї сніг. І плечики в снігу. На зведених колінках сині кулачки. Повіки зморені довгим чеканням. Вона піднімає їх востаннє. Потім вії дитини склеюються. Засинає...
Ганна стримує віддих.
У лісі тихо. Лежать спокійно тіні.
Ганна схлипує і нагинається низько до хустки. Вигортає з пазухи грудь і подає дитині. М’які губки схоплюють набринілу молоком бородавку. Язичок підсовується жолобом і сковзає ритмічно. 
Ганні з тим трудно. Ніяк не звикне. В ногах сіпаються жили і тягнуться в бік грудей. З голови збігає вся кров. Всередині стає млісна порожнеча.
Ганна заплющує очі і стоїть нерухомо.
Будить її тихий шелест. Здригається. Підносить повіки.
На жовтих місячних пружках перед нею білий димок. Він стікає тонким струменем з-під верхів’я і розпливається внизу прозорим віяльцем. На гладкій колійці доріжки лежить купка снігу.
Ганна обходить її півколом і йде далі.
Під колінами в неї тугі пружинки. Це від дитини. Теж— порожнеча всередині. В ній тепер снується білий димок на жовтих пружках місяця.
Ганна прискорює ходу. Втуплює нерухомі очі в блискучий просвіт доріжки. Іде далі.
Високі стіни дерев загортаються тихо за спину. Підсвідомо стежить крізь них Ганна за глибиною лісу.
От видно: глибоко праворуч під гіллякою ворушаться тіні. Вони здригаються нерівними поштовхами і потягаються скісно через ліс, 3 їх неспокійного берега підривається
довгастий шматок і, пробігши між крайні пні, вистрибує попереду на доріжку.
Це зайчик.
Ганна спиняється.
Зайчик піднімається між колійками на задні лапки і зводить вгору вуха. Він коливає ними в обидва кінці доріжки, як високими метілками. Крізь їх мохнаті мушлі просвічує місяць.
Потім зайчик опускається додолу. Робить три легкі скоки вниз доріжки. З-під його черевця падає на сніг місячна стежка слідів.
Зайчик повертає вліво і довгим дугастим стрибком пробиває край лісу. Назустріч йому стріпуються рвучко тіні. Вони обхоплюють його синіми плахтами і тихо лягають на землю.
В м’якій тиші лісу од цього хвилева пустка. Ганна сповнює її слабим; зітханням. Вона поправляє цицьку в устах дитини і йде далі.
Поруч із нею по доріжці — сліди зайчика. Вони повтикані в сніг, як білі чашечки, налиті джерельною водою. Вони постулювані парами, як близнята. їх круглі вінця обведені пухким жовтком місяця. Під кожним вінцем червоніє в чашечці темний перстенець.
Ганна спиняється при одному.
Перстенець висковзає з чашечки і тремтить на снігу червоним кільцем. Ганна схиляється до нього. Перстенець в крові. Всі перстенці в крові. Вони лежать тихо під вінцями білих слідів. Коли Ганна торкає їх очима, вони висковзають з них і тремтять на снігу червоними кільцями.
Ганна випростується. Повертає обличчя в той бік, звідки прибіг зайчик. Ліс там порожній. Вдалині змикається його нижнє віття з землею. Аж дотіль ліс Порожній.
Потім густішають тіні. Вони звисають до землі густими плахтами, лягають важкими складками. На них затримується погляд Ганни.
Ганна слухає.	
З далеких кутків виповзає на ліс сторожка мовчанка. Вона посувається вперед, як імла, й витискає через верхів’я снігову тишу.
Верхів’я склеплюється за нею. Тіні опускаються вниз і входять у сніг. Нутро лісу пучнявіє напруженим чеканням.
Ганна переводить очі на доріжку перед собою, Вгризається
 в її далекий просвіт. Переступає стежку заячих слідів і йде просто на просвіт.
Згодом висковзає доріжка попереду з-поміж пнів і лягає м’яко між галявиною і низьким чагарником. Ганна поспішає і вихоплюється жадібно на край лісу.
З галявини йде їй назустріч повідь місячного світла. Тремтючою хвилею спиняється воно по стіні лісу й, відбившись від гілля, обкидає Ганну шматками пухкої піни.
Ганна жмуриться від неї. Відступає назад і спирається плечима на крайнє дерево. На неї находить хвиля раптової втоми.
Ноги ниють млісно і тремтять у колінах. Дитина тяжить на руках. Ганна чує на голому тілі її рівне, тепле дихання. Дитина спить, не випускаючи груді.
Ганна стихає. Повіки в неї поникають на очі. Під китицями опущених вій переливається снігове плесо галявини.
Півколом відтиснуло воно від доріжки високу греблю чорнолісся. Згори ллється на нього прямовисними потоками місячне світло. Галявина вдихає його глибоко й видихає назад у повітря світляною імлою.
Серед галявини стоять самітно, пригорнувшись до себе, три молоді берізки. Тягнуться вгору тонкостебло, як висотані місяцем срібні струни. їх вершки розсипаються вгорі русими гривками і спливають м’яко додолу.
Щось безпорадно дитяче вплетене в їх плакучі кісники. Ганна обнімає їх одним поглядом, на її устах з’являється слаба усмішка.
Тиха, безвільна усмішка. Вона стікає з віями по білих стеблах берізок додолу.
Обходить раз ь другий довкола деревець по снігу.
Нерухоміє...
— Петличка.
По снігу довкола берізок петличка... Ганна підносить повіки. Вище.
— Петличка — правда.
Йде двома ясними кільцями по снігу. Вгрібається в нього вузькою канавкою. Заломлює на собі тіні берізок.
У петлички два кінці. Один видовжується в глибину галявини й доходить до лісу. Другий перетинає біле плесо по цей бік берізок і вибігає жолобком на доріжку.
Ганна схоплює все те нерухомими очима. Насилу одтягує
 їх од берізок і обводить вздовж темної стіни лісу. Доходить очима до доріжки. По ній до жолобка в снігу.
Спиняється коло нього. Він проведений по снігу, наче по ньому пройшов маленький плужок. Його стінки одгор-таються в бік пухкими жовтими скибками. В його плитке денце повтикані в рівних відступах ямки слідів.
Сліди перекидаються через доріжку і входять у чагарник. Сніг тут високий, м’яко хвилястий. Жолобок вгрібається в нього й проходить долинками поміж кущами. Він в’ється між ними блискучою стежкою. Звиває два велй-ких кільця довкола снігових горбків. Витягається просто і вповзає в широкий, розгорнутий кущ.
Ганна спиняється на кущі.
Він більший за інші. Зверху вкритий високою сніговою шапкою. З-під шапки темніє його тінисте, глибоке, як щелепи, нутро.
Ганна впивається в нього очима.
Кущ. В глибині куща лежать дві горючі жарини.
Могли б це бути два скручені листочки полумінного вагоннику, що цвіте тут літом.
Ганна знизує плечима.
Могли б бути...
Жарини гаснуть. На них насувається згори щось темне і придушує. Жарини гаснуть. Потім темне підтягується вгору. Спершу займаються під ним зелені кільця. Згодом вони розтліваються до середини й запалюються знову двома жаринами.	*
Ганна пробігає очима по чагарнику. Не шукає нічого. Так тільки. Потім вертається до вогників. Поводить плечима. Її права долоня всовується під хустку й налапує сповиті ніжки дитини. Проходить від них по всьому тільці і СПИНЯЄТЬСЯ під голівкою.
Дитина торкає через сон губами і стихає. Ганна натискає голівку. Вправляє глибше вершок цицьки. Губки ворушаться знову і вже не вгавають. Дитина ссе одностайно.
Ганна вирівнюється. Вдихає глибоко. Переставляє ноги й відходить униз доріжкою. Вогники пливуть услід за нею. Згасають. Нутро куща сколихується й засувається сніговою шапкою. Кущ згортається досередини.
Ганна йде ще шматок дороги й затримується. Обнімає цілий чагарник сторожкими очима. Приглядається.
Низькі кущі багонника лежать у снігу білими горбка
ми. Вони дрібні і тихі, як дитячі могилки. В долинки між ними збігається місячне світло.
Дитячі могилки... Ганні вчувається з них самітне скигління. Її груди стрясаються зітханням. Воно виринає з нутра, як бульбашки повітря з водяної глибини. Рветься в гортанці. Від нього розтулюються губи й здригаються невтримно. Ганна хилиться до дитини. Обплітає її щільно руками і швидко йде.
Попереду темніє висока стіна лісу. Йде Ганні назустріч, виростаючи вгору. Її срібна гребінка піднімається поштовхами по небу.
Доріжка збігає з галявини. Вона звужується шийкою і втискається в ліс. З боків підступають до неї стіною молоді дуби. Здавлюють її терпким, холодним тиском. Доріжка повзе між ними, як стриманий, болісний стогін.
Ганна йде по ній спішно. Ставляє довгі легкі кроки. Прислухається позад себе. Її плечі з’їжуються чуткими мацками в бік галявини.
Ось вона вловлює в себе ледве помітний дотик. Спиняється. Втягає голову в плечі і слухає. Потім повертається враз.
Галявина. Доріжка. По доріжці котиться до лісу довгаста сіра грудка. Вона вбігає в тінь. По її сірому хребті сковзають місячні плями. Вона спиняється й осідає на сніг. Вперед висовується сіра голова з зеленимц вогниками.
Ганна знизує плечима й ворушить сухими губами:
— Вовк.
В Ганни обривається віддих. З грудей піднімається сипке щемління й заливає одним подувом усе тіло. Пронизує гарячими шпильками шкіру. Здовж тіла озивається тихе бриніння.
Ганна подається вперед усією постаттю.
Вовк зводиться з землі. Стягає луком хребет і нерухоміє в натузі. Іде. Ганна йде.
Вовк втягає сіру голову й відступає перед нею. Звивається грудкою. Відкочується. Підстрибує на краю лісу і зливається з тінню.
Ганна чекає... Повертається й відходить помалу вниз доріжки. Теплою хвилею спадає з неї щемління. Тіло збігається й насторожується чуйно.
Ганна йде. Вершком груді ловить стукіт дитячого серця.
Слухає. Іде.
Шелест.
Котяча хода. За спиною шелест. Ганна повертається враз і йде перед себе.
Близько... Ближче...
Сірий вовчий хребет вистрілює вбік і кидається в гінь.
Ганна вдихає глибоко. Підносить голову і викидає в повітря гострий, протяжний зов.
В одну мить спалахує нутро лісу його полум’ям, що вибухає в верхів’я тремтючими пасмами. Цілий ліс стоїть хвилину в яскравому вогні Ганниного крику.
Ганна повертається рвучко. Вона стягає все тіло і збирається вздовж хребта, як лист на вогні. В жолобок між грудьми .вгортає дитину. Глибоко, глибше, мов намагається повернути її назад у лоно. Потім спинається на вершки постолів і, похилившись вперед, робить три довгі тихі скоки. Ще три—коротші. Ще три. Тіло витягається навскіс, як до упадку. Вмить схоплюють його легкі ноги й викидають вперед.
Дерева гнуться протягнутим верхів’ям і щемлять у натузі. Тіні тріпочуть у вітті шматками порваних вітрил. Блиски вириваються з верхів’я, і все склеплене нутро лісу сповнюється жовтим тривожним сяйвом.
У сяйві... навперейми Ганні несеться хижий вовк.
Го-го-го-го-го!..
Вовк!
В бігу повертає Ганна голову й намацує в повітрі місце стрічі. Канавка. Місток. За містком...
— Тук, ту-к —
серце дитини.
Го - го-го-го!..
Вовк!
Звірячим напруженням тіла скручує Ганна вбік і вистрілює скоком назустріч.
Зудар... Ганна схитується. Звивається кішкою в повітрі й падає грудьми на сніг.
— Ой!
— Мамо!
Пальці вгрібаються в сніг і вростають в дубове коріння. Коліна впираються в землю.	'
Чує:
— Тук, ту-тук!..
Спина стягається в лук і стигне містком над дитиною. Земля згойдується вправо і вліво. Розступається вглиб. Ніч.
Тьма...
і:
Тук, ту-тук...
* * *
З півдня насувається тепла, імлиста хмара. Спинається над лісом. З її мохнатого нутра опускаються вниз білі пухкі павучки. Вони осідають на вітті, на пнях і землі. Засновують тонкою сіткою глибоку доріжку. Сповнюють її ясними сутінками. Обгортають м’якою габою.
Ганна відходить помалу під їх теплим диханням. Слухає. У лісі спокій.