
НІ, ЦЕ ЗВИЧАЙНЕ
(Літературний етап)
Незвичайна подія в кімнатах львівського казино. Польсько-українська дискусія про літературу. Заходом Професійної сп[ілки] польських письменників у Львові відбулося в рамках традиційного «дискусійного вечора» «зібрання, присвячене українській літературі, з відчитом ред. Михайла Рудни ц ь к о г о... Між присутніми завважили ми осіб, що працюють на ниві польсько-українського зближення... Недивлячись на зовсім аполітичний характер вечора, ініціатива до його влаштування була певним позитивним актом, що переходить рами літератури».
«Газета Поранна», 22 квітня 1931.
Письменник М. Рудницький, літературний співробітник ундівської преси, читав у залах Польського літературного казино про новітню українську літературу. Читав «заходом Професійної спілки польських письменників у Львові», а як «ініціатива до влаштування вечора була актом, що переходив рами літератури», то читав заходом чинників, що переходять рами Професійної спілки польських письменників у Львові.
Між слухачами відчитку були представники польського й українського «громадянства» й були представники нової, третьої породи, т. зв. регіональної породи, що постає з симбіозу відповідних елементів одного й другого громадянства за поміччю «осіб, що працюють на ниві польсько-українського зближення». Й головно з погляду на цю останню породу була почата думка про влаштування вечора, як це сердечно признав у вступному слові голова Спілки польських письменників п. Ортвін.
П. Рудницький говорив про новітню українську літературу, яка, на його думку, спізнилася проти польської на 250 років через те, що літературу творять імена, а першим іменем української літератури є для п. Рудницького Іван Котляревський.
Говорив у плані паралель між польською й українською літературою, й це не було подиктоване мотивами місця й аудиторії, тільки тим, що, на погляд п. Рудницького, вся новітня українська література була відгуком відповідних напрямків західноєвропейських літератур. Це зрозуміле: хто не вміє знайти пояснення для ідеологічного явища в місцевому суспільному грунті, для того краще відсунути причини явища в простірну або часову далину. Далина, звичайно, затягнута серпанком мли, нею легко замлити очі глядача й витворити ілюзію, що пояснилося те, чого не вміється пояснити властивними причинами.
За п. Рудницьким, українська новітня література була здебільшого невдалим відгуком західноєвропейських літератур. Вона ніколи не підносилася до мистецького рівня тих літератур, ніколи не стала правдивим мистецтвом на міру європейського, й то через те, що все надто тісно в’язала себе з вимогами суспільного характеру. На думку п. Рудницького, європейські літератури здобували рівень правдивого, високого мистецтва саме тому, що вміли бути незалежні від вимог суспільного характеру. Коли п. Руд-ницькому показати, що навпаки, що хаме найбільші мистецькі твори європейських літератур були живим відгуком на суспільну ситуацію, тоді п. Рудницький відсунеться ще в дальшу далину, шукатиме чистого, високого мистецтва в високому ефірі, бо ніде на землі не знайде його незалежного, навіть у своїх думках ні, які так тісно зв’язані з реакційним середовищем, що серед нього й для нього працює п. Рудницький.
Силою факту головне місце в відчиті зайняло письменство Радянської України. Розквіт цього письменства примушує говорити про його людей, що простими або окіль-ними дорогами працюють над підорванням самих основ цього розквіту.	'
Міркування п. Рудницького про літературу Радянської України, шліфовані й іноді оригінальні, пізно спізнилися в відношенні до її сучасності. Вони «відповідають» літературній ситуації на Радянській Україні з-перед 6—7 років, коли перевагу в ній мав буйний ріст поезії, й не відповіда
ють переломові останнього п’ятиріччя, що доконався в напрямку розквіту інших ділянок літератури, головно прози. Цю неосвідомленість щодо нового стану радянсько-української літератури вирівняв пролегент міцним освідом-ленням щодо умовин, у яких ця література зростає. Умо-вини ці, очевидно, страшні, на думку п. Рудницького. Є справді так, — говорив п. Р[удницький], — що вся ця література працює на замовлення партії. Що все, що не відповідає цьому замовленню, підпадає жорстокому теророві й кінчить підваллям ДПУ або Соловецькими островами. Терор, терор, — тим терміном переплітав п. Рудницький усю частину відчиту, присвячену радянській літературі, й відповідна частина публіки стрічала це з очевидним облегчениям і вдоволенням.
Замовлення, натиск і терор. І разом з тим буйний розквіт літератури й мистецтва.
Сам пролегент говорив про парадоксальність цього явища. На замовлення, під натиском, під загальним терором не постає ніяке мистецтво,—це очевидне. Приклад для цього дає фашистівська Італія зі своїм загальним упадком літературної й узагалі мистецької творчості. Тоді як пояснити буйний ріст літератури в аналогічних — як думає п. Рудницький — умовинах Радянського Союзу?
В цьому напрямку виникла дискусія, викликана присутніми на відчиті членами пролетарської літорганізації «Горно». «По відчиті була жива дискусія»,— пише «Газета По-ранна» й не додає до цього, що все в цій дискусії йшло своїм порядком: те, що проти замітів горнівців одним фронтом виступали польські й українські письменники буржуазного крою; те, що, зачинаючи від кличів про чисте, високе, вільне від політичної залежності мистецтво, ті письменники кінчали свої виступи не зовсім чистими й зовсім політичного характеру заявами; й те, що на просто поставлене питання горнівці не отримали від цього зціпленого в дискусії (чи тільки в дискусії?) об’єднання дослівно ніякої відповіді.
Коли мова про дискусію, осібне місце належиться голові Спілки польських письменників у Львові, п. Ортвіну.
П. Ортвін виявив досить докладне знання про стан годівлі свиней у Радянському Союзі й зовсім ніяке знання літератур шостої частини світу. П. Ортвінові це непотрібне. В своїх виступах провадив він концепцію двох родів юмору: шляхетного, шліфованого юмору вибранців товариська
й грубого, вульгарного юмору брукової газетки «Поценг-ля». Подібно — на думку п. Ортвіна — мається справа в ділянці літератури. Обіч правдивої, високотехнічної, мистецької літератури вибранців існує література «для люду», для хлопів і робітників, невибаглива в темах і груба в техніці, література, що не є, власне, ніяким мистецтвом. Цей рід літератури лежить у планах пролетарського письменства й здійснюється пролетарськими письменниками в Ра-д[янському] Союзі й поза ним. На запит одного з диспутантів, для чого в такому разі в Радянщині видаються переклади такої міри письменників, як Міцкевич («Пан Тадеуш»), відповів п. Ортвін, що «Пан Тадеуш» цеє, власне, література для хлопа, література з-перед сотки літ, яка сьогодні не вдоволяє вже культурного читача й зовсім може вдоволити читача, на якого рахує пролетарське письменство.
Звівши в той спосіб в одну площу епопею світової літератури з юмором брукового, порнографічного листа, п. Ортвін знайшов просту розв’язку питань пролетарської літератури.
Нам невідомо, наскільки погляди п. Ортвіна є виявом думок репрезентованої від нього організації. Запитуєм цією дорогою членів Спілки польських письменників у Львові в цій справі. Інакше нам, українським пролетарським письменникам, прийшлось би боронити велетня польської літератури перед нападами літературних пігмеїв, що їх юмористично-літературна продукція й суспільні погляди виростають на сторінках брукової львівської преси.
«Газета Поранна» слушно говорить, що вечір в Літературному казино переходив границі літератури. Зате неслушно називає відчит «незвичайною подією» в літературному житті Львова. Все це зовсім звичайне.
Звичайне є це, що польські й українські буржуазні письменники знаходять спільну мову в основних питаннях літератури.
Звичайне є це, що польські й українські буржуазні письменники об’єднуються в нападках на культурні й загальні здобутки Радянського Союзу.
Звичайне є особливо це, що польські й українські буржуазні письменники об’єднуються для нападків сьогодні, в час назрівання угоди, що для її ближчих і дальших цілей подібні об’єднання становлять «літературний етап».