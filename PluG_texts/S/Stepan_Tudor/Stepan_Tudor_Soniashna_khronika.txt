

«СОНЯШНА» ХРОНІКА
Володимир Леонтович. Хроніка Гречок. Львів, Видавничий кооператив «Червона калина», 1931.
Для чого випускає «Червона калина» таку «Хроніку Гречок»? З пошани до відомого в довоєнний час письменника В. Леонтовича? З подиву для його непогаслої в старечі літа літературної творчості?
Але нам відомо, що «Червона калина» кермується в своїй видавничій роботі іншими мотивами, як «пошана до минулої відомості». І подиву стареча літературна творчість Леонтовича збудити не може, ні взагалі, ні в порівнянні з передвоєнною його продукцією, з якою порівняти не дасться.
В загальну видавничу діяльність «Червоної калини» включається «Хроніка Гречок» своєю тематикою. Це літературна оборона української придніпрянської буржуазії, «спокійна» хроніка постання й росту тієї буржуазії, її розквіту й погибелі в «брутальному, дикому, нерозумному» вогні революції.
Отож власне: «спокійно», «мирно», «соняшно» постає і розквітає українська велика буржуазія, й так же спокійно, соняшно, мирно пливе Леонтовичеве оповідання про ту буржуазію, про її вірний приклад — родину Гречок, що протягом трьох поколінь виростає в багацтво безкривдно, безтурботно, як сам собою росте хліб, заправлений дріжджами.
Автор показує всю «натуральність», «розумність», «са-мозрозумілість» такого росту, й через те його «Хроніка» становить спробу «спокійної», «мирної», «самозрозумілої» оборони рідної придніпрянської буржуазії.
І коли приходить революція й перетинає той «натуральний» процес розквіту всеукраїнських Гречок, «Хроніка Гречок» перестає бути безпосередньою обороною буржуазії й «натурально», «самозрозуміло» стає обвинуваченням революції. І тут обривається «спокійний, мирний, жічний» плин оповідання й кінець хроніки падає перед нами безладним клаптем старечої, немічної й зовсім розгубленої злоби.
Оборона буржуазії й злоба до революції лежать у плані роботи «Червоної калини». Байдуже, як це зроблено. Старече шамотіння сповняє тут однакове завдання, як і «повні енергії» казки соловецького героя.