Сучасний стан транспорту в Украіні
П. ШОСЕЙНЕ ГОСПОДАРСТВО.
Найбільшою сторінкою транспорту в Україні є її звичайні дороги та биті шляхи. На Україні переважали все т. зв. ґрунтові дороги, які взагалі не являють собою шляху в технічно-комунікаційному значенні й найчастіше не мають навіть бічних ровів. Роки воєнних дій 1941—44 рр. показали особливо яскраво, що в більшості областей України, не зважаючи на завершення двох з половиною совєтських п’ятирічок, треба було послуговуватися переважно отими ґрунтовими дорогами. Ті дороги являються весною і восені часто прямо непроходимими, — факт, який не тільки безмежно утруднює кожний вид військового транспорту, але, що є ще більше важливе, запричинює дошкульні, довготриваючі перебої в постачанні населених точок, зв’язаних із районними центрами чи залізницями якраз отими дорогами.
Шосейні дороги мали до першої світової війни довжину всього біля 3500 км. (що дає середньо 15 м. на 1 квадратний км.). В 1935 р. досягла довжина шосейних доріг по УССР (в тогочасних границях) біля 9000 км., але ріст цієї довжини треба приписати головно розбудові шляхових сполучень між Київом, Харковом та Ворошиловградом з однієї та Москвою з другої сторони. Не менше густота шосейної сітки виносила тоді дальше ще тільки 2,8 км. на 10 000 мешканців. В багато кращому положенні є і тут західні області України; одна тільки Галичина мала вже в 1914 р. 10 000 км. шосейних доріг (названих там «гостинцями» або «цісарками»). Але польська окупаційна влада не тільки не побудувала жодних нових доріг) але занедбувала навіть консервацію вже існуючих битих шляхів так, що в періоді 1919—1939 рр. вийшла на перше місце Карпатська Україна, і щодо густоти шосейних сполучень (32,3 км. на 10 000 мешканців, при загальній довжині в біля 2500 км.) і щодо якости шляхів. В періоді 1935— 1941 рр. побудовано совєтською владою ряд нових шосейних доріг на Україні, але всі вони мали здебільша чисто воєнне значення, для господарства України була важлива тільки реконструкція шляху Київ—Львів на автостраду. Загальна довжина шосейних шляхів в Україні виносила (за неповними даними) 28 000 км., це дає пересічну густоту 6 км. на кожних 10 000 мешканців. Коли прирівняти ці цифри, напр., зо станом у Німеччині (довжина шосейних доріг на день 31. 8. 1938 р. — 213 395 км., густота біля 29 км. на 10 000 мешканців), тоді бачимо скільки треба буде ще зробити в Україні, щоби досягти середнього європейського рівня. Тут треба ще взяти на увагу, що війна 1941—44 рр. нанесла українському шляховому господарству величезної шкоди; вистане тут тільки згадати, що 94 проц. усіх мостів було повністю знищено воєнними діями. Відбудова доріг у 1945—48 рр. переводиться щоправда приспішеними темпами, але рівночасно незвичайно недбало та недоброякісно і так, напр., програма відбудови на 1948 рік заключає в собі відновлення великої кількости доріг, які були вже власне буцімто «відновлені» в 1945 чи 1946 роках. Іншими словами, й тут завдяки штурмівським методам треба виконувати ту саму роботу два рази. Що таким чином на вічні ремонти зуживається кошти, які б можна було мати на будову нових доріг, це зовсім ясне. Тому, якщо приглянутись, напр., карті шляхів Донбасу, вражає образу факт, що одинока правдива шосейна дорога лучить тільки Константинівку, Артемівськ, Горлівку та Єнакієве, та друга Макіївку, Сталіно та Мандрикіне. Ще існує третя дорога між Ворошиловградом та Ворошилівськом. Усі ті три дороги становлять одірвані відтинки і не є зовсім сполучені між собою так, що не являють собою якоїсь окресленої сітки шосейних шляхів. Дійсна ж сітка шляхів Донбасу складається у величезній більшості як і в решті України зо звичайних грунтових доріг, Як погано стоятиме діло із шосейним господарством навіть у близькому майбутньому, свідчить такий приклад, що в цілому важливому індустріяльному Криворіжському басейні намічається побудувати в 1948 р. — 15 км., а в 1949 р. — всього 20 км. нових шосейних доріг. Такі черепашині темпи розбудови українських доріг сміє ще совєтський офіціоз називати досягненням. Ситуація в дотепер кращих під цим оглядом західних областях України зміниться мабуть незабаром також дуже в некористь, бо якже ж там і може поступати належно будова шляхів, коли одинока фабрика холодного асфальту, будована зараз у Скалі Подільській досягне щойно в 1950 р. продукції в 480 тонн асфальту на добу, це значить якраз ледви тільки, скільки треба на покриття 1 км. шоси.
Цікаво одначе рівночасно тут відмітити, що, якщо йдеться про імперіялістичні чи воєнні цілі, тоді московська окупаційна влада вміє надати належні темпи роботі. Так, в останньому часі (в плані четвертої п’ятирічки) побудовано і з Київа на схід модерні нові автостради; будова однієї із них, до Сталінграду, шириною в більше як 12 м. є вже майже повністю закінчена. Оті автостради виминають усі більші українські місцевості і, не зважаючи на свою модерність, не мають для нашого народнього господарства жодного більшого значення. Під час коли, вже не то що в усіх рільничих областях України, але навіть у найбільше промислових районах Придніпров’я, Криворіжжя чи Донбасу ледви чи вистачає коштів на будову кількох десятків кілометрів найконечніше потрібних доріг та й то крім цього закликають безупинно до заощаджень, у тому самому часі совєтські міністерства зуміли знайти мільйонові кошти на такі дороги військового значення як Красноводськ—Урґенч, Дагестанська дорога в Кавказі, Дюшамбе—Ура—Тюбе, (центр. Азія), а передусім відома памірська дорога між Оґ та Хорог, довжиною в 700 км., яка переходить місцями на висоті 4700 м. і належить до найвище положених у світі. Кошти будови тільки цієї одинокої дороги вистачили б на побудову доброї сітки шосейних шляхів у цілій степовій, південній Україні, яка із усіх наших земель визначається йай-гіршими дорогами.
Поганий стан доріг в Україні гальмує дуже сильно ріст кількості автомашин в нашому народньому господарстві. По причині окупаційної політики Польщі найгірше виглядала справа в Галичині, в якій у 1939 р. припадало ледви 4 автомашини на 10 000 мешканців, краще було вже в Карпатській Україні, в якій цей показник виносив 14 автомашин. У 1940 р. працювало в УССР в сільському господарстві 50 000 вантажних автомашин, загально ж можна приблизно прийняти, що в 1940 р. було в Україні найбільше біля 120000 автомашин (з того ледви 10 проц. легкових). Перевищали тоді Україну навіть маленька Бельгія чи Данія; для орієнтації подаємо цифри, які характеризували поодинокі краї ще в 1938 р.:
Автомашини в 1000 штук		
Країна 	        легкові	       вантажні	         разом
ЗДА	                      25 470            4235	        29705
Велика Брітанія       1928	        490	       2418
Німеччина	          1326	          382	         1708
Канада	          1106	          200	         1306
Австралія	           506	          226	           732
Південна Африка.    243	           41	           284
Аргентіна	       208	      56	                  264

Нова Зеляндія	         191	         49	       240
Бельгія	            146	            78	           224
Швеція	            139	            53	           192
Бразілія	          105	          54	         159
Данія	                       153	            40	            143
Очевидно, що сьогодні згадані вгорі показники є багато вищі. Зате сьогоднішна ситуація в Україні виглядає ще гірше. В 1941—45 рр. український парк автомашин зменшився катастрофально й на наших землях працювало після закінчення війни ледви кілька десятків тисяч вантажних машин. Який слабкий був цей парк ще в 1947 р., бачимо хоча б з цього, що в одному із січневих чисел «Радянської України» з 1948 р. називається смішно малу доставу 6000 автомашин продукції Московського, Харківського та Ярославського заводів «рішальною і величезною» допомогою. До речі, це наступство загарбницької економічної політики Москви, що Україна, не зважаючи на свою велику металюрґійну та машинобудівельну промисловість залежала всеціло до найновіших днів від російських поставок. Щойно страх, що по причині хронічного браку середників транспорту буде зірвана достава хліба, цукру та інших харчових продуктів з України в Москву, заставив Госплан СССР рішитись розпочати в 1946 р. будову автомобільного заводу в Дніпропетровську та автоскладальних заводів у Львові та Одесі. На жаль, Дніпропетровський завод ледви чи зможе дати першу продукцію перед початком 1950 р., а крім цього вона ограничена тільки до одного типу вантажних автомашин (3 тонни) і наше народне господарство буде залежати й дальше в дуже багатьох випадках від російських достав. Доказом «піклування» Політбюра та доказом «рівноправства» УССР може послужити тут факт, що побудова наміченого в тій же четвертій п’ятирічці нового величезного автомобільного заводу в Ульяновську (над Волгою) поступила куди дальше вперід як у Дніпропетровську, а його продукція не є зовсім ограничена до одного типу автомашин. На його устаткуваня використовується також найкращі варстати з ЗДА, а передусім із Німеччини, (демонтаж та свіжа продукція у плані репарацій), хоча з центрів німецького варстатобудуваня у Дрездені чи Липську є на половину ближче до Дніпропетровська як до Ульяновська. Невеликі мотоциклетні заводи Київа та Харкова також не заспокоюють ані в малій частині потреб українського населення.
Зовсім не дописує місцевий транспорт у містах. У Київі було в лютні 1948 р. тільки 3 тролейбусні лінії, на яких ходило ледви 16 тролейбусів, а плян їх збільшення у квітні на 22 називається совєтським звичаєм «досягненням».
Думав би хтось, що може транспорт пасажирів відбувається здебільша якимсь іншим способом. Отож нічого подібного — в тому ж лютні 1948 р. виїздило на трамвайні лінії міста всього-на-всього 165 вагонів. Це в місті, яке в 1939 р. мало 846 000 мешканців, у столиці УССР, під самим ЦК КП(б)У та Ради Міністрів УССР. Що ж тоді дивуватись, що в Сталіно (462 000 мешканців у 1939 р.) відбудовано до 1948 р. тільки дві трамвайні лінії, а робітники й працівники в містах України, й так уже перемучені та втомлені намірно важкою працею, мусять ще й сьогодні, 4 роки після вигнання німців, поконувати щоденно кілометрові маршрути своїми власними ногами. Вирощування «совєтських патріотів» з-посеред міського населення України в таких умовинах напевно дає результати, які не дуже то втішають Кремль. Але й українські техніки та інженери повинні памятати, що ділянка автотранспорту вимагатиме від нас особливо великого вкладу праці.


