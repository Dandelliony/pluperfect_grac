Від Гамлета до Тімура
(Спроба характеристики М. Бажана, як поета).
Микола Бажан камянчанин, нар. 1904 р., талант досить сильний, що з його втратою українська культура дещо потерпіла. Колись, бо М. Бажан був виразний націоналіст, пізніше його приборкано. Дня 30 січня 1939 р. він одержав орден Леніна, а в Києві 1941 р. бачили його в уніформі енкаведиста...
З книжок М. Бажана слід занотувати:
1)17-ий патруль. Харків 1926. Книгоспілка. Ст. 68, Т 2050.
2)Різблена тінь. 1927. Книгоспілка. Ст. 42, Т 2000.
3)Будівлі. Київ 1929. Книгоспілка. Ст. 78.
4)Дорога.
5)Поезії.
6)П’ять поезій. Харків. 1935. ДВУ. Ст. 65. Т 3200.
7)Вибрані поезії. Київ 1936. Держлітвидав.
85 Батьки й сини. 1938. Держлітвидав.
9) Ямби. 1940.
Багато з цих його збірок не довелося нам бачити, тому не можемо подати їхнього бібліографічного опису. Бажанові, одначе, досить пощастило на критику, так що деяку уяву про нього все-таки можемо мати.
Для творчости М. Бажана характерна велика поема, а не збірка. Тому зазначимо деякі з поем, найбільше цитовані: Розмова сердець (1928). Будівлі (1928), Сліпці (1930), 17-ий патруль (1926), Гетто в Умані, Слово о полку, Гофманова ніч (1926), Зустріч на перехресті (1927), Трилогія пристрасти (1933), Число, Смерть Гамлета, Ніч перед боєм ... Для нас найбільше значення мають ранні поеми, пізніше сталінсько-кіровське славословіє належить до барахла.
М. Бажан також добрий перекладач. Він конґеніяльно переклав «Витязя в барсовій шкірі» грузинського поета Шота Руставеллі. Цей переклад, мабуть, найліпший зі всіх у славянських мовах (Літгазета II. 1938).
Про стиль творчости М. Бажана не було суперечки. «Микола Бажан був, єсть і, певно, буде... романтик і в розумінні своєї психічної організації, і в розумінні літературного напряму», пише В. Ковалевський в статті «Від себе до мас» (Життя й Революція — 9/1929). «Для романтичного напрямку центральною в поезії є творчість М. Бажана», каже й інший дослідник совєтської літератури М. Доленґо (Критика 9/1938).
Про націоналізм першої частини своєї творчости говорив сам поет в одній промові (Літгазета 23/1936): «Ви знаєте мій шлях. Ви знаєте, що роздвоєння, блукання стояло і передо мною. Ви знаєте, що націоналістичні рецидиви роз’їдали мою поезію, і це було боляче для поета».
Відкинувши націоналізм М. Бажан відкинув і мало не цілу свою попередню творчість. В 1936 р. він її докладно зревідував і дібрав у збірці Вибраних Поезій. Поезії 1925—1931 рр. об’єднав поет під спільним заголовком Передісторії. У цій Передісторї два циклі: один — більш большевицький, «Громадянська війна», другий — національно-філософські вірші. До Передісторії принято: Пісню бійця, Слово о полку, Дорога, Кров полонянок, Папороть, Будівлі, Гофманова ніч, Вірші 1931—1935 рр. названі Початком. Початок розкривається Смертю Гамлета і ще в ньому із знаних річей Число та Трилогія пристрасти. На це все мусів скоротити М. Бажан свою більш ніж десятилітню творчість. Але й ці вибрані поезії не були приняті без оговорок. Особливе заперечення зустріла Кров полонянок. У ній найдена червоточина натуралізму. «Вірш цей по суті має і для читача і для автора майже виключно технологічне значення, бо історикопізнавальна цінність його дуже невелика. Однак нічим не можна виправдати вульґарно-натуралістичних і ідейно-хибних деталів, своєрідного смакування татарского дикунства, наприклад в таких рядках, — каже щебетливий большевицький рецензент:
У добру вільність, в плідний піт 
Зрощено тіла вкраїнських ясних бранок, 
І рот розтерзано, і наросте на ранок 
В дівочих черевах їдкий монґолський плід.
(Л. Смульзон. Шлях до народности. Радянська Література. 5 (1937).
За Ковальським, рання творчість М. Бажана характеризується первнем, що його звемо героїчним. Критик каже, що у М. Бажана вражає звитяжність героїв, «якої вони набувають ціною власного життя». Звідси Бажанову «людину характеризує надмірна наголошеність етичного почуття, зокрема почуття обов’язку ... звідси рафінована до хоробливости рефлексія і проблема спокутування (обов’язково смертю! . .), пригнобленість моральною нормою, що її порушення приводить до смертельного конфлікту».
Акад. В. Юринець ствердив іншу рису Бажанової творчости. Він відмітив, що «власне культурне значення Бажана полягає в його свідомому антипсихологізмі... У Бажана немає місця для людини — пише він — (до проблеми соціялістичної культури. Вступ до книги: Микола Бажан. ЧШ—І (1930), всі людські взаїмовідношення старається він поетично виразити через взаємовідношення речей».
А що інший спостерігач (А. Селівановський. Куди прямує М. Бажан. Критика 4 (1931) заявляє, що «Бажана можна зачислити до тих письменників, що у творчонті їхній замовкає революція, навіть тоді, коли б вона мусіла бути повновладною господиною в темі.. . Бажан, — каже він далі, перебуває в русі. Але маршрут його руху —- полярний маршрутові соціалістичної революції ... Основа його світогляду — ідеалістичний дуалізм».
Цікаво слідкувати полемічні випади проти поета, бо вони покажуть нам момент його заломлення.
В «Нотатках про творчість Миколи Бажана» (РЛ 7/1933) О. Левада нападає на націоналізм раннього поета». Нагадаємо тут, що націоналістичні мотиви свого часу бреніли також і в деяких ліричних поезіях Бажана (Кров полонянок). Художніх документів, з виразно акцентованими протилежними перехованнями в цьому питанні ми в Бажана ще не маємо, хоч чекати їх від нього в праві».
Як відомо, деякі романтики (М. Хвильовий, О. Влизько ...) загинули, а своїх націоналістичних позицій не здали. А деякі, як той самий Бажан, Ю. Яновський тощо, примирились з совєтизмом на півдорозі — на «патріотизмі».
1934 року совєтський «патріотизм» ще не був декретований, а за постишевщини йшов погром нашого народу — інтелігенції за націоналізм, селянства як «куркулів». Розглядаючи поезію М. Бажана, як поезію вишуканих катастроф ідеалістичної філософії (Червоний Шлях, 1934), писав тоді А. Чепурнюк: «Своєю творчістю Бажан не відповідав на вимоги працюючих. Це він повинен зрозуміти. Так само в першу чергу його справою було рішуче і круто знищити той шлях, яким, він ішов досі. Всі дані для цього є. Лише усвідомлення тієї катастрофи, не вишуканої, а справжньої, що очікує на людей, які пішли стороною від широкої дороги пролетарської революції, може Бажан домогтися переламу у своїй творчості».
Це була власне та межа (а А. Чепурнюк — той Сов-Держиморда), про яку згадував Є. Маланюк (3 київського Парнасу останніх літ. Літ. Наук. Вісти) 1/1432) і на якій цікавий для нас Бажан скінчився. Є. Маланюк вірно тоді бачив: «М. Бажан 1) має один із найсильніших поетичних талантів у сучасній нашій поезії, 2) посідає набуту волевими зусиллями немалу літературну культуру, 3) намагається філософічно-мистецько відтворити українську проблему і віднайти для неї синтетичне розвязання і 4) що найнебезпечніше тільки підійшов на шляху свого розвитку до такої межі, коли власне (по аналогії) має з’явитися Сов-Держиморда».
Про майстерність М. Бажана також не було суперечок. З багатьох голосів підхопимо тут думку П. Тичини (Ніч перед боєм. Новий твір М. Бажана. Літгазета 14 (1935). «Алітерації у нього настільки матеріяльні, що можна до них рукою доторкнутись.
Величезні нездвижні озера Ейбата.
Хіба не чути в цьому повторі з, що людина твердо стоїть на своїй землі, що людина кріпко свою землю любить? Ось напружене лопотіння, полускування прапорів червоних (літера р):
Цей вітер в прапори розгорнуті Кірова вривався прибоєм і шовк коливав.
А які в Бажана ходи музичні:
Стелив він пропахчену порохом бурку.
Ці три о вгорі — так несподівано одгукуються в низу на у, немов би справді тут перед тобою тріпнулась у руках людини похідна бурка і зараз же впала на землю; почуття цієї землі, на якій утверждаєшся, якнайкраще передана літерою и: 
На синій кригкий, як мороз, солончак.»
Культура віршу в М. Бажана завжди була висока, цим він від початку уславився. Розглядаючи три перші Бажанові збірки, Яків Савченко (Боротьба за світогляд. ЖЙР IV/1930) писав: «Бажан послідовно, часом з великим успіхом вибирає собі інтонаційний принцип будови віршу»... Цей принцип «спричинюючись до цілковитого розламування, чи, точніше, розрізування застиглих ритмічно-синтактичних конструкцій зумовлює і стимулює максимальну можливість навантажувати віршову тканину на кожному інтонаційному відрізкові великими сенсовими комплексами, зумовлює інтонаційно-звукову енергію віршової фрази:
Немов костлярі й люті пута, 
На серце ляже слів важкий узор, 
Залізом,
Полумям, 
Єлеєм, 
Кровю 
куто 
Зловіщу повість про собор...
... Культура Бажанового віршу, якщо виключити деякі, для нашого поета нехарактерні елементи акмеїзму (Різблена тінь), в основному і найпозитивнішому росте з футуристичного джерела. А в тім жаден з українських футуристів не досяг такої інтонаційної гостроти й виразности, як Бажан. У багатьох футуристів інтонаційний принцип будови не виправдано, більшим основним навантаженням на інтонаційні одиниці віршової тканини. Дуже часто інтонаційність тут не що інше, як механічно-графічний поділ рядка».
Дальша прикмета стилю М. Бажана — особливе слово. Тут його родослову треба, десь то, шукати у М. Драй-Хмари. Один дослідник, для якого наша мова не рідна, не виходить з клопоту: «Читаючи Бажана, — каже він, — це значить мати під рукою Грінченка і рядок за рядком, а іноді слово за словом, перекладати письменника з мови попередніх епох на сучасну... Письменник замикає себе і свою творчість в дуже обмеженому колі літературних ґурманів, при чому ґурманів явно націоналістичного напряму, закоханих в минувшину, в образи одклинщини ... І знаменна річ, — поруч з архаїзмами йдуть в Бажана і численні іншомовні слова, саме ті, що найменш відомі, найбільш абстрактні, суто книжні. В ряді алітерації лексичне багацтво: різноманітні ритмічні ходи без сумніву свідчать про старанну і серйозну роботу Бажана над своєю мовою».
Відомий «уборщик» «націоналістичних» слів А. Хвиля також звернув увагу на М. Бажана. «Яскиня віри...» грузило пише він. Що таке яскин зразу сказати трудно, бо цього слова навіть в словниках немає. Слово яскиня польського походження й визначає воно — вертеп, печеру. Як бачимо, читач повинен мати при собі багато словників, знати всі мови для того, щоб зрозуміти, що хотів сказати М. Бажан ... Вся збірка тов. Бажана уквітчана такими словами, як: берла, скнарі, яскиня, стигма, акант, алярм, хлань, метоп, некрофіл, чвари, тамула, шпетні і т. ін. Хіба це ті слова — демагогічно питається вульгаризатор — які вживаються серед широких мас?»
Функцію слова у М. Бажана з’ясував також Я. Савченко. «Бажан використовує мову архаїчну в органічному і строго обмеженому відповідною темою поетичному контексті, — така тенденція реставрації старої лексики цілком доцільна через свою семантичну функціональність... Культура язикового смаку майже ніколи не зраджує Бажана, тоб то архаїка ніколи в нього не виникає на словесній тканині сучасної соціальної теми. Почуття органічности мовного середовища для кожної теми — завжди у Бажана наяві — у високій мірі. Користання архаїзмами у Бажана не єдиний, а головне — не основний — а тільки допоміжний принцип лексічного збагачення. Є в нього інші — центральні й чинні способи: запровадження до своєї лексики технічно-будівельних, наукових слів і термінів, до речі завжди енергійних та лаконічних. Тут власне, слід ширше визначити: Бажан щедро використовує мовні ресурси з усіх галузів соціальної практики».
Принцип Бажанового словника звемо поетичною індивідуалізацією мови. Кожен тип кожне епоха мають свою спеціяльну мову, жаргон, які поет не сміє загладжувати, а навпаки має виявити. Критики типу А. Хвилі — гробокопателі художньої літератури.
Щодо вживання слів, то стиль М. Бажана прикметний накопичуванням прикметників, повторів та порівань. Він любить, наприклад, такі пописи:
Співчуття і вболівання, 
ти — лікар, ти — фельшер, 
Що вчасно ніколи не може прийти. 
Ти перша і швидка допомога помершим 
Яким не потрібна вже ти!
Або:
І ось підвелося; хрипить і реве 
Серце предсмертне, що ледве, що майже 
Що трохи померло й що трохи живе. 
І це катастрофа, чи вихід і звитяг? 
Це риск чи це криза? Це воля життя, 
Це воля не згнити в проклятих, розбитих, 
В протухлих, в прогнилих підвалах чуття.
Перша книжка М. Бажана — 17-ий патруль — тематично черпає з «громадянської війни». Більшу частину її становлять баляди. «Ґенеза жанру соціяльно героїчної баляди в Бажана, безперечно не в українському ґрунті, а в російському — з’ясовує Я. Савченко. Тут лінія жанрового впливу починається від Тіхонова, — власне, тільки від нього .. . Проте, факт запозичення жанру— момент зовсім невтральний з погляду Бажанової творчої самостійности». Найкращі баляди Бажана, — Пісня бойця, Протигас, Боєць, 17-та патруля.
Друга збірка — Різблена тінь — характерна відбиттям хвильовізму (М. Бажан був членом ВАПЛІТЕ), цебто розчарування совєтською практикою. Колишні героїчні дні:
— Це — дим боїв і дим жорстокий пожарищ, 
Коли степи гули прибоями атак, 
Коли напружено у ребра серцем вдариш, 
І серце — відданий товариш, — 
Не знає слова: переляк — 
І ти ідеш і серце зламок твій 
Набито захватом, як порохом набій — 
протиставляє пет мізерії сучасности:
А ось тепер лиш вітер коливає 
У серці порослі уже застиглих туг... 
...Це тьма й туман росте навкруг.
Поет, з цим настроєм був зарахований до занепадників.
Романтика одшумілої большевицької революції, в якій поет участи не брав, примушує його задуматись над своїм становищем до її продовження. Поет бачить:
А я відстав, на мене не чекали, 
Тепер же спробуй, здогони...
М. Бажан не мав зрозуміння до п’ятилєток і робітничих книжок. Третьою збіркою — Будівлі — М. Бажан здоганяє і міцно включається в український культурний процес. В Будівлях він пробує символічно зобразити нашу культурну путь. Твір сконструйований на ідеї порівнання епох, як мистецьких витворів. Собор, брама, фабрика — три епохи розвитку цивілізації в Україні.
... Мов клич одчайних сурм, — 
щоб пломеніти і гриміти,-
Вставав собор на славу феодалу, 
яскиня віри,
прощ.
Міська культура, символізована брамою, складається з праці ремісника, торгівця. Культура ця була нам чужа. Цих двох станів ми не мали, тому наша культура хліборобсько-аристократична, не подібна на європейську, міську. Брак ремісників спотворив наше село, — хоч цього народження й не хотіли бачити, — зробив його нефоремним, обдертим, жебрацьким.
За те новітня Україна доганяє Европу,
Тут 
буяє труд, 
і пруг 
ляга на пруг. 
і кут ляга на кут. 
Луна іде навкруг 
споруд.
За промислової розбудови України, що її так брутально спиняла Москва, ішла дійсна, правдива розбудова нації. Але Москві не була потрібна українська нація з своєю індустрією й самостійною культурою, а тільки українська селянська та робітнича маса, дешевий колоніяльний «кулі». Тому будову фабрик та заводів спинено, а спорудженя переведено у відання Москви, Та нас тут цікавить не стан промислової розбудови України, а її мистецьке відображеня. Що Бажанові Будівлі зустрілися всюди з одностайним признанням свідчить про глибший підклад, що його дав їм поет.
Ідея Бажанового твору — діло, витвір, як первень культури. Культури немає поки немає охоти до чину і його витвору — діла. Народ — маса, поки працює анонімно. Маса — природа. Нація — не природа, а витвір культури, витвір не анонімних, а знаних осібностей. Витвір — це значить прийняття форми, подоби. А суть народу, його субстанції, лишається незмінна. Культура потребує захисту держави. Стара грецька культура загинула, бо в епоху геленізму держава перейшла до рук не-греків, а македонців, сирійців, єгиптян тощо. І наш собор був висаджений в повітря, як тільки впала Русь, Січі (та новітня Українська Держава. Та світ не є щось статичне. Чинними руками постійно міняється. Старе руйнується, нове будується, культура відроджується.
Культура — не тільки витвір осіб, талантів. Культура також витвір історії. Досі довго був у нас конфлікт між нашим ґенієм і чужою історією. Чужа історія і культура в Україні відбирали у нас нашу інтелігенцію і втягали її до своїх систем культур. Нам лишався під іменем українського народу сирий етнічний матеріял, «етнографія». Наші попередники заховували, віками консервували цей матеріял. Ми його хочамо переіначити. Хочемо, щоб повстав нарешті органічний зв’язок між цією масою, цим людським матеріалом та нашими культурними верхами. Між цією національною сметанкою, що її нам від якогось часу збирають улюблені сусіди, та варварськими низами. Хочемо, щоб нарешті зникло культурне напняття, що було, напр., між М. Зеровим та «сопливими»!
Ці й інші напруження витворили у нас масу «ножиць», що в їх висліді дух українського інтелігента захворів на гамлетизм, роздвоєння.
Стоїш у ваганні, 
двоїшся, 
і мариш.
У трансі проблем, і ділем, і оман, 
І чуєш, як хтось промовляє — 
товариш!
І чуєш, як інший нашіптує — 
пан!
Вічно те саме: товариш чи пан, мімікрія чи дійсність, за нашу і вашу свободу, чи тільки за свою землю і волю? Воля за одно, примус — за інше. В цьому траґедія української розбудови, гамлетизм українського інтелігента.
Гамлет — це інтелігенція, що народжується з аристократії, у нас — з народу. Його любов — Горацій, тоб-то культура. Конфлікт Гамлета — це конфлікт прийняття рішення перебороти лолізм, стати політично чинним. Убити короля, як наказує повинність помсти за батька, чи «Боже царя храни!» як наказує вірнопідданське почуття. Інтелігенцію в Гамлеті зачіпило було пізнання, що знання зобов’язує. Українські інтелігенти — культурники думали, що можна опинитись на півдорозі, що знання вистарчить тільки збирати. Українська інтелігенція, що вийшла знизу і пізнала ласку Камен, так само раптом стала перед необхідністю рішитись: кому має служити її Муза? Чи рідному народові, як наказувало її ліпше знання, чи «рідному» Сталінові, як наказував чекіст? Що знання — то сила, наш інтелігент знав, назвавши так навіть одно своє видавництво. Але що знання, як колись походження зобов’язує діяти — це інтелігент, «принц данський», відкрив аж за національної революції. Кінчати високу школу, ставати інтелігентом — це не значить тільки набувати привілеїв ...
І смерть Гамлета, яку бачив М. Бажан, це був в першу чергу кінець тих, що завше пробують жваво здатись.
Здатись на те і на це. 
Мовляв, придивіться — 
ось моє право, 
Це ліве у мене лице.
Такі люди ніколи не стоять на своїм пості свідомо. Ці кон’юнктуристи не виконують жадних повинностей супроти кого б то не було, а тільки «кормляться». Не диво, що для таких типів життя на світі кінчається «червяком». Це песимізм іншого типу, ніж Плужників.
За М. Бажаном треба
На місце в бою своє
не набристи, —
А твердо стоя, прийти і стать.
Отже, навіть не випадково кудись дістатись, як завіяне вітром перекотиполе. Одина цінність, яку інтелігент має — знати де його місце в житті. Коли він цього не знає, він не виконує своєї функції як інтелігент — деґрадується. Принц крови, чи принц знання, коли буде довго роздумувати, принц чину йому «дозволить піти в денщики». Порядок буде завше захований і додержаний.
Гамлетизм — траґедія роздвоєння — тема ще іншої поеми того самого поета, Розмови сердець. Не дурно у Вибраних поезіях поет об’єднав обидві ці поеми, і Смерть Гамлета зробив тільки епілогом Розмови сердець. В Розмові сердець заторкнута спеціяльна болячка українського інтелігента, роздвоєність між приналежністю до російської та до української культури. Наш інтелігент російського виховання навіть на еміґрації 
в шафі, немов дідівську крилатку, 
Двійника старомодного ще береже.
Пережитки нічого іншого, як тільки світоглядового дурману не дозволяють йому позбавитися решток цієї приналежности до кругу цивілізації лжетретього Риму. Багато наших земляків через короткозорість тримаються російської орієнтації, тим даючи Москві претензію на малоросійські мертві душі. Бажан проти цієї претензії Москви, заснованої на зраді — 
Ти кажеш, що я твій, а я клянусь — готовий 
дволике серце розламать навпіл, 
і дати псам напитися із жил, 
коли є крапля там
твоєї злої крови.
Це було сказане за влади совєтів, тому ніхто не сміє сказати, що українська Муза не мала громадської мужности. І це було сказане тоді, коли ціла Европа, за малими винятками, поклонялася Маґоґові в Москві.
Український поет, одначе, провадив далі: На смітниках чужих... сконала Русь (Росія), собакою голодною і худою. Сконала, головно, тому, що позбулась симпатій українського народу, української інтелігенції. В цім пункті скінчилось двоєдушіє. Але Москва видумала замість старої православної Росії нове огнище всесвітньої революції — СССР. Там старі російські
...убивці, сутунерики,
раби раба і служники слуги, —
всесвітнє падло і 
сини російської великої істерики 
і всесвітньої великої нудьги,
вселюдська гнусь... 
здихали в своїй зачиненій конурі. Але ні, це падло не здихало, ця гнусь жирувала, вмирати вони заставляли інших. Перед цим СССР в Україні жадалось поклонів, як перед чимсь нам і москалям спільним. Принести жертву цезареві змушувано й Бажана.
На гасло української революції, викинуте «занепадними» хвильовістами, М. Бажан запізнено відгукнувся Трилогією пристрасти. Про неї Ол. Полторацький у Літгазеті (ч. 3/1934) каже таке: «Величезна й довжелезна поема, вся без винятку присвячена особистим переживанням автора, переживанням виключно психологічним, пов’язаних з бажанням М. Бажана подолати якісь перешкоди в його психиці, що заважають йому бути живим» ... Захворіло серце в поета і він падає ... Клінічний опис хороби ... Зачинається з хандри... Інші гості: 1) заздрости люта й таємна тривога, 2) нудьга, 3) ляк ... Бажан, на жаль, Хоч і приходить до фази радости, але — на диво ця радість у нього дуже позначена політично. На прочуд точний у списі своїх захворувань Бажан уникає виразности, коли виникає потреба чітко деклярувати свої... позиції... Бажан радить учитись у Аврори... відниці, від тисяча першого рядка неймовірно розтягнутої й гидотної жуватини Трилогії христрасти, Бажан уже учень Аврори. Бачся, перебудова закінчена. Насправді ж, діло з учнівством в Аврори стоїть зовсім не так просто, як це може здаватися деяким наївнякам. Насамперед, чого радить учитись Бажан у Аврори? Може активній класовій боротьбі? Може несхибній участі в пролетарській революції? Аж ніяк. Ось що він рекомендує перейняти в Аврори (перераховуємо все без винятку): 1) скупій тишині зненавиди, 2) продуманим тактом мовчання, 3) сформульованості напрямів і трактів, 4) зважування серця, гранати і міці, 5) дбелості, 6) точности. Здається і все, лише невтральним ознакам міцної волі. Цього дуже і дуже замало для того, хто хоче учитися в Аврори більшовизму. Для радянського поета таке вчення є не тільки недостатнє, а й просто таки дивне».
Такий був колись М. Бажан.
Та «дружба народів», видумана Сталіном для уможливлення «співжиття» москалів з українцями, та «совєтський патріотизм» видуманий теж ним, і обоє запряжені для служби оборони СССР, змінили при допомозі несхибного авторитету енкаведівського нагана М. Бажана. Зміна М. Бажана вразила не тільки нас. Про нову книгу поета, Ямби, рецензент Літгазети (ч. 55/1940) пише: «Нам доводилося чути від деяких читачів — Бажан вже не той, яким був. — І бреніла якась нотка жалю». Визначного колись поета приневолено доспіватись до совєтського імперіялізму.
Моя многомовна земля
Я чую, як ти встаєш,
Я чую, як ти ідеш, 
Я чую, приходиш ти.
Для моря твоїх людей 
Замало старих узбереж, 
Для росту твоїх людей 
Замало уже висоти.
М. Бажан перестав бути українським національним поетом.
Тільки тепер бачимо правдивість його автобіографічного визнання в Сліпцях: «Водою сліпого, водою мертвого забризкано очі серце мені». Садівник знайшов череп і орден і думає:
...Жить — це значить жить.
Зречевлювати труд,
Зречевлювати мисль, 
Утілювати слово
В строфі поем, в пропорції споруд...
Так, скажемо ми. Але, питаємо далі: для кого? Невже ж для Тімура?


