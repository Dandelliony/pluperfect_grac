Російське питання“ і Україна
І.
«Европа надто довго спала. Тепер вона пробуджується, щоб покласти кінець системі нападів, які цар намагається підготовити в різних кінцях своєї просторої держави», — заявив бритійський міністр закордонних справ, лорд Палмерстон, російському послові Поццо-ді-Борґо у 1837 р. Розбивши недавно Наполеона Бонапарте, європейські держави нагло станули перед загрозою грізнішого російського імперіялізму. Амбітний і безоглядний у своїй політиці цар Микола І вже не приховував перед ніким своїх намірів опанувати Туреччину й Балкани. У нікого не було сумнівів, що за цим приховувалися далекойдучі пляни опанування всього Близького й Середнього Сходу і Індії. Це ж ніхто інший, як саме Павло І укладав з Наполеоном плян вислання 24000 козаків на підбій Індії. Трагічна смерть не дала Павлові І здійснити цього пляну, але візія підбою Індії, а в першу чергу Туреччини, постійно стояла перед очима московських володарів. І саме Миколі І видавалося, що прийшов час реалізувати цю візію. Однак поразка у Кримській війні 1853—56 рр. на довгий час підірвала розмах експансії Москви.
Сьогодні Европа й світ знову переживають добу Миколи І, з тою лише різницею, що новий наслідник Миколи І — Сталін має кращі вихідні позиції для своїх аґресивних плянів, ніж їх мав сто років тому його попередник на московському престолі. Світ знову повторює слова лорда Пальмерстона й готується дати відсіч московській агресії. Нова «кримська війна» у світовому маштабі має вирішити на цілі століття долю світу і долю вікових надбань людської культури. Немає сумніву, що перемога чи поразка московських аґресорів у цій майбутній війні визначить на цілі століття теж і форми людського співжиття.
У всій своїй величині, тотально на терезах історії має вирішуватися доля світу. Тому теж тотальною має бути розв’язка самої московської проблеми в майбутній, може і недалекій, війні. Европейська дипломатія в минулому робила одну засадничу похибку у трактуванні російської аґресії: вона намагалася лише стримати московське імперіяльне просування вперед, локалізувати лише недугу, тоді як ця недуга вимагала негайної операції. Такою операцією могла бути тільки ліквідація московської імперії і вїдїпхнення Московщини до її властивих етнографічних меж. У наслідок такої політики європейських держав усі дотеперішні поразки Москви були, перефразуючи слова Леніна, «кроком назад», після чого Москва, відпочивши, робила два кроки вперед. І нині московські війська стоять на Ельбі, передмістях Царгороду і під ворітьми Індії. Якщо світ хоче раз назавжди позбутися «російського» питання, він мусить так штовхнути Росію назад, щоби вона вже ніколи більше не могла зробити ні одного кроку вперед.
Европейська дипломатія дала себе загіпнотизувати барабанній московській пропаганді про неподільність і нерозривність російської імперії. Західні держави не можуть визволитися з-під гіпнозу «єдиної Росії» чи теж «нерозривної родини народів Совєтського Союзу». А саме ця московська пропаганда, постійне галасування Москви про «намагання капіталістичних аґресорів пошматувати Совєтський Союз», згл. Росію, постійне і вперте переконування про «братню, дружню об’єднаність» народів Росії, на якій, мовляв, розбилися походи Карла XII, Наполеона і Гітлера, є ключем до відкриття Ахіллевої п’яти російської імперії. Цією п’ятою є визвольні прагнення і змагання «народів Росії», — народів поневолених Москвою й силою включених до російської, колись царської, а тепер совєтської, імперії. І в цьому власне суть справи, що Наполеон і Гітлер не врахували цього важливого фактора визвольних рухів поневолених Москвою народів. Карло XII взяв його до уваги, але запізно. Не врахували і навіть не хотіли його врахувати держави Антанти в 1918—20 рр., намагаючись ліквідувати большевицьку небезпеку, і також програли.
30 років тому західні держави дивилися на визвольну боротьбу поневолених Москвою народів, як виключно на внутрішню російську справу і в наявності її вбачали небезпеку послаблення протинімецького фронту. Найкраще висловив ці погляди в тому часі «Нью Йорк Тайме», жаліючи, що «Росія впала і на цілі покоління займе місце балканських держав, як шахівниця для всяких політичних інтриґ». З таких теж міркувань західні держави підтримували наскрізь реакційну інтервенцію ген. Денікіна, яка теоретично мала бути спрямована проти большевиків, а фактично була спрямована проти молодої національної української держави, що якраз у тому часі кривавилася в боротьбі з московською большевицькою агресією.
Всупереч побоюванням «Нью Йорк Таймса» Росія не впала і не стала «балканською шахівницею». Ленін а по ньому Сталін вхопили в руки керму російського імперіяльного корабля і вивели його знов на шлях, намічений їхніми попередниками — царями. І знов Москва, зробивши крок назад, на просторі трьох десятиліть скочила не два, а декілька кроків вперед, займаючи не «місце балканських держав як шахівця для всяких політичних інтриґ», але місце загрозливого і небезпечного агресора навіть і для своїх колишніх прихильників і союзників. «Внутрішня проблема» Росії вже вийшла далеко поза свої «внутрішні» межі і станула в увесь зріст перед Заходом, не тільки Европи, але і земної кулі, як примара московського імперіялізму. Однак західнім державам й тепер важко визволитися зі своїх застарілих схем і поглядів у російському питанні. Вони ще й дотепер добачають розв’язку цього питання у «відіпхненні Росії до меж 1939 р.», а що-найбільше у перетворенні її у федерацію, щоб, мовляв, Східня Европа не стала шахівницею. Вони не хочуть призадуматися над особливо щирим визнанням самої ж большевицької пропаганди у тому, що лише завдяки збройній інтервенції і агресії (в офіційному звучанні — «братній допомозі російського народу») московським большевикам вдалось задержати при новітній російській імперії СССР Україну, Білорусь, Кавказ і створити цим передумови для дальшої агресії на інші народи. Врешті, вони не хочуть вивчати історії імперіяльного росту російської імперії на крові й багацтвах поневолених нею народів. Особливо важливу ролю, хоч і всупереч своїй волі, у поході московського імперіялізму відограла і нині ще відограє Україна.
II.
Історія Східньої Европи формувалася за участю і діянням трьох сил: української, польської і московської. Крім державнотворчої ролі організатора розпорошених слов’янських племен і військового бастіону Европи проти азійських кочових орд у період своєї ранньої державности, Україна ще на протязі довгих століть після втрати своєї державности залишалася культурним центром для всієї Східньої Европи, включно з Балканами. Ще у 17 ст., після більш як столітніх намагань Польщі знищити культурну окремішність України, українські вчені клали підвалини під все культурне життя Московщини. Саме ця культурна і духова вищість українського народу дала йому змогу зберегти свою окремішність у боротьбі з московським наступом на його душу. Завдяки своїм високим духовим якостям Україна ще й до сьогодні залишається форпостом Европи і її культури у боротьбі з наступом азійського духа тиранії і рабства Москви.
У половині 14 ст. на Сході Европи виступає друга сила — Польща. її роля виявилася фатальною. Історія накинула Польщі завдання зорганізувати і об’єднати у вільному союзі три споріднені з європейською культурою народи: московсько-азійського наступу. Однак Польща забороло Европи проти зростаючої небезпеки польський, український і білоруський, як міцне не зрозуміла цього свого історичного завдання й спрямувала всі свої сили і зусилля на знищення саме тих сил, які мали бути її союзниками у боротьбі проти московського імперіялізму. Заанґажувавшись на протязі кількох століть у цю безвиглядну боротьбу за знищення духової і національної окремішности українського і білоруського народів, Польща не тільки не досягла своєї мети, але ще й сама знесилилася, знесилила ці обидва народи і штовхнула Україну на союз з Москвою, зготовивши тим і свою загибель.
Чи зрозуміли поляки свою історичну помилку? На жаль, і до сьогоднішнього дня, — ні. Політика поверсальської Польщі була продовженням політики старої Ягайлонської Польщі (клич «од можа до можа», пацифікації, нищення українських церков на Холмщині і Підляшші) і то в обличчі двох небезпечних для Польщі імперіялізмів — німецького і московського. Тут варто звернути увагу на характерну історичну аналогію: німецько-московські союзи так у 18 ст., як і в 1939 р. завжди приводили до ліквідації польської державности, при чому Москва завжди виступала з кличем захисту переслідуваних поляками українців і білорусів. Все ж таки після гіркого досвіду поляки ще й нині йдуть втертим шляхом і, сидячи навіть на еміграції, не хочуть зректися своїх старих перетесій до українських і білоруських земель, Польща знов, керуючись своїми великодержавницькими амбіціями, може привести на Сході Европи до конфліктів і напружень, небезпечних і небажаних так для самої Польщї, як і для інших народів, в першу чергу українського.
III.
8 січня 1654 р. у Переяславі започаткувався новий етап історії Східньої Европи. Переяславська умова між Україною і Москвою мала бути союзом двох рівних держав під протекторатом одного володаря. Однак кожен з партнерів інакше розумів цю умову. Йдучи з конечности на союз з Москвою, гетьман Богдан Хмельницький мріяв про те, що цей союз дасть змогу закріпитися молодій українській державі, а з другого боку встановить раз назавжди мирні відносини на Сході Европи.
Москва ж діяла згідно зі своєю традицією і своїм характером: говорила одне, а думала друге. В описі посольства Маєрберґа до Москви подана цікава характеристика московських дипломатів: «Вони об’єднують у собі всі тонкості закостенілої облуди, щоб обманути чужинців, або подаючи брехню за правду, або промовчуючи те, що треба сказати, і ослабляючи зобов’язуючу силу всяких постанов на нарадах тисяччю хитрих викрутів, які зовсім зміняють зміст постанов так, що вони втрачають свою важливість».
Така сама доля постигла і Переяславський договір. Визволившись 200 років тому з-під татарського зверхництва, невелике московське князівство поволі по ширило свої володіння на всю північну частину Східньої Европи, захопивши Новгород, пробившись до Льодового океану, опанувавши Казань, а потім Астрахань і здобувши Західній Сибір. Не зважаючи на довголітні війни, Московщині так і не вдалося пробитись до Балтійського моря і здобути доступ до Европи. Вона далі залишалася напів-азійською державою. Однак її манила Европа так, як манила вона увесь час всіх азійських кочовиків. Це не була духова туга до Европи, до її культури. Якраз Москва робила всі можливі зусилля, щоби відмежуватися від духового контакту з Европою, з її культурними надбаннями. Москву гнав на підбій Европи гін номада, зачарованого оповіданнями про багацтва далеких країн, а ще може у більшій мірі інстинкт азійського деспота підкорити своїй волі всі інші народи. Чернець Фимофей дав ідеологічну підбудову цьому гонові своєю тезою про «Москву — третій Рим», після якого іншого Риму вже не може бути, а цар Іван III дав конкретну політичну програму, одружившись з останньою наслідницею Царгородського престолу та прийнявши для своєї держави герб Візантійської імперії — двоголового орла. Візантія і була першою метою експансії Москви на захід.
На шляху цій експансії стояла Україна. Вже Іван III мріяв про «воз’єднання» України зі своєю державою. Але щойно півтора століття пізніше, під час повстання Хмельницького, перед Московщиною виникли широкі перспективи зреалізування плянів Івана III. З уваги на ці можливості змінилася і політика Москви. Всі дотеперішні намагання Москви були спрямовані на здобуття Прибалтики. Лише на протязі другої половини 16 ст. Москва вела аж три війни за Прибалтику. Тепер, маючи до вибору Прибалтику й Україну, Москва вибрала цю останню. Тому теж, щоб забезпечити собі вільну руку для «прибрання Малоросії до рук», Москва пішла так далеко, що поспішила підписати мир зі Швецією і на підставі Кардиського договору 1661 р. віддала Швеції всі завойовані простори в Прибалтиці. Коли ж після замирення з Польщею в Андрусові перед Москвою стала дилема — куди спрямувати тепер свій удар: на Прибалтику чи на Туреччину, — вона знов вирішила на якийсь час забути про Прибалтику. «Конфлікт зі Швецією означав відмовлення від продовження активної політики на південному заході України. На це не могли погодитися ані цар Олексій Михайлович, ані його син Федір Олексієвич» — стверджують автори совєтської «Історії дипломатії», виданої в Москві 1941 року.
Хоч офіційна російська історіографія називає здобуття Петром І Прибалтики на початку 18 ст. «пробиттям вікна до Европи», то однак здобуття України було для Московщини відкриттям широких воріт до тієї ж Европи. Україна стала для Московщини великим плацдармом, вихідною базою для всього дальшого імперіяльного наступу на Европу.
У виданій в 1790 р. в Лондоні брошурі «Небезпека для політичної рівноваги в Европі», авторство якої приписують шведському королеві Ґуставові III, стверджується про Росію: «Королівство, майже невідоме в Европі на протязі останнього століття і поступово збільшене на кошт всіх його сусідів ... від 40 років стало загрозою Для політичної рівноваги сил ... Немає країни, спокою якої Росія не потурбувала б». Це ствердження невідомого автора брошури показує в яскравому світлі, як раптово Московщина виросла на велику силу після здобуття України, бо ж саме 40 років, про які згадується в брошурі, це період після остаточної ліквідації всіх прав України, як окремої політичної одиниці. Досить прослідити історію 18 ст., щоб ствердити незвичайний розмах московського імперіяльного наступу. 18 ст. — це доба перетворення напів-азійського московського царства в европецську російську імперію, яка «стала загрозою для політичної рівноваги сил» в Европі. На протязі цього одного століття Московщина закріплася на берегах Чорного моря, здобула вихідні позиції до пізнішого наступу на Балкани, до спілки з Австрією і Німеччиною зліквідувала Польщу, опанувала Кавказ, починає втручатися в справи турецькі (грецький проєкт Катерини II) з явною метою опанувати Дарданели і вихід до Середземного моря, опанувавши Польщу, включається активно в європейські справи (інтервенція у французькій революції, антианглійський союз Павла І з Наполеоном). «Я міркую над тим, щоб вплутати віденський і берлінський двори у французькі справи... Є багато причин до цього, про які не можна говорити. У мене багато незакінчених плянів і тому треба, щоб Відень і Берлін були зайняті французькими справами і не перешкоджали мені» — заявляла під кінець 18 ст. Катерина II свому міністрові Храповицькому. Вистачить одного погляду на карту, щоб ствердити, що вихідною базою у всіх політичних і військових акціях Московщини в 18—19 ст. ст. була Україна. Опанування України дало Москві змогу опанувати і Далекий Схід: Чорне море було колискою російської тихо-океанської фльоти, без допомоги якої Росії не вдалось би закріпитися на Далекому Сході.
Кримська поразка в половині 19 ст. стримала імперіялістичний розмах російської політики в Европі, а революція 1917 р., здавалося, приведе до остаточної ліквідації самої російської імперії Визвольні національні рухи поневолених народів поставили Московщину перед небезпекою відштовхнення її назад до її етнографічних кордонів і ліквідації її великодержавности. Створення незалежних національних держав на просторах російської імперії означало б повне виелімінування Московщини з європейського політичного життя та ліквідацію «російського питання», яким так був стурбований автор «Небезпеки для політичної рівноваги в Европі» і яке сьогодні зганяє сон з очей всього світу.
Цю небезпеку усвідомили собі в тому часі однаково і білі, і червоні претенденти до царського російського престолу. І саме факт, що однаково і Ленін, і Денікін головні свої сили спрямували на ліквідацію Української Народньої Республіки, вказує на те, якого значення надає Москва справі задержання за всяку ціну саме Україну, як своєї колонії. Денікінові йшло взагалі про збереження російської імперії. І саме те, що Денікін спрямував свій наступ на Україну, а не на Москву, є підтвердженням того, що питання «єдности Росії», тобто цілости російської імперії, було для російських монархістів важливіше, ніж питання того чи іншого політичного режиму в нутрі тої імперії. Тому теж нині білі російські емігранти, не зважаючи на свою ненависть до большевизму, хвалять Сталіна за те, що «врятував Росію», і часто стають до послуг теперішнього московського большевицького режиму, від якого 30 років тому втікали.
Для московських большевиків питання України — це було питання бази для розгортання свого походу на Балкани. Саме Україна й Білорусь були тією базою для большевицького наступу на Польщу в 1920 р., за якою мала прийти Німеччина, і вся Західня Европа. Ленін у своїх закликах у той час вказував на те, що південний (тобто український) фронт є вирішальним для існування большевицької революції. Однак кільколітня боротьба України виснажила їхні сили так, що вони закріпивши за собою Україну і Білорусь, вирішили на якийсь час заспокоїтися тезою про «соціалізм в одній країні» і відкласти свій похїд на Захід на пізніший час. Таким чином українська визвольна боротьба в 1919—20 рр. на цілих 20 років загальмувала московсько-большевицький наступ на Европу. Україна без зрозуміння і підтримки Европи ще раз стала форпостом цієї ж Европи і надбань європейської культури. Червоній Москві вдалося цей фронт здобути й перетворити в ідеальну вихідну базу для пізнішої експансії. Немає потреба доказувати, що, маючи Україну, Москва має змогу контролювати сьогодні Польщу, Чехословаччину й балканські країни. Не дарма ж большевицькі армії, які наступали під час останньої війни на Польщу і Балкани, мали офіційну назву українських армій. Інша річ, що ці армії не захищали українських інтересів, але вже їх сама назва вказує на те, що якраз Україна була і до нині залишається вихідною базою для діяння московських армій в цьому напрямку.
IV.
Опанування України Московю створило, крім стратегічно-політичної, також і господарську базу для розросту й зміцнення російської імперії. Це особливо яскраво виявилося в 1918 р., коли Україна, хоч на короткий час, справді унезалежнилася від Москви. У той час, як потверджується в офіційній совєтській «Історії ВКП(б)», «важко було в совєтській Росії. Не було хліба. Не було м’яса. Голод мучив робітників. Робітникам Москви і Петрограду видавали по півчетвертини хліба. Фабрики не працювали, або майже не працювали: не було сировини, палива... Большевицька партія розуміла, що ... країна може повернути собі втрачені райони харчів, сировини й палива тільки шляхом довгих і запеклих боїв з ворогами». Тому то, здобувши українські землі, большевики використовували увесь наявний залізничий транспорт для вивозу з України харчів, сировини і вугілля на північ, у Московщину. «Український хліб врятував революцію» — стверджували згодом большевицькі вожді. Але якщо б навіть большевизм був закріпився в Московщині й без допомоги українського хліба, то без України, обмежений до чисто московських теренів, большевизм не став би ніколи такою імперіяльною загрозою для світа, якою він є сьогодні. Ленін свого часу заявив, що «Донбас — це всесоюзна кочегарка». Перефразуючи його слова, можна сказати, що Україна — це всеросійська фабрика зброї, якщо не тепер, то ще до недавніх років, поки Москві не вдалося розбудувати своєї важкої промисловости за Уралом. Та й ця промисловість могла бути розбудована тільки за допомогою українських господарських ресурсів, зграбованих з України, не говорячи вже про рабську працю міліонів засланців, депортованих теж з України.
До першої світової війни Україна була головною й майже єдиною базою російської промисловости. У 1913 р. продукція вугілля в Україні становила 87 проц. всієї вугільної продукції Росії. Україна була в тому часі головним джерелом постачання вугілля для промисловости всієї центральної Росії, включно з Московською промисловою округою, тоді як Петербург і північна Росія постачалися вугіллям довезеним з-закордону, переважно з Англії. Коли ж під час і після війни довіз вугілля з-закордону припинився, Україна стала постачальником вугілля для всієї європейської Росії, згл. Совєтського Союзу. Навіть уже в пізніших роках коли большевики розбудували свою вугільну промисловість за Уралом, українське вугілля становило і ще сьогодні становить поважну частину у загальній продукції в СССР: у 1928 р.: — 70 проц., у 1939 р. — 59 проц. всесоюзної вугільної продукціїІ У совєтській «Економічній географії» Н. Баранського стверджується, що постачання всіх залізниць європейської частини СССР базується на вугільній промисловості Донбасу, а Центральний Комітет ВКП(б) у своїй ухвалі з 17 січня 1929 р. стверджує, що «індустріялізація нашої країни якнайтісніше зв’язана з ростом вугільної промисловости взагалі й Донбасу зокрема. Донбас є основним постачальником мінерального палива для промисловости й транспорту і коксу для металюргії й хемічної промисловости».
Таке саме бачимо і в інших ділянках важкої промисловости. Так, напр., видобування залізної руди в Україні становило в 1913 р. понад 70 проц. всього видобування залізної руди в Російській імперії, а в 1935 р. — біля 64 проц. всього видобування в СССР, продукція чавуну в Україні становила 78 проц. у 1913 р., 76 проц. у 1925— 26 рр., а за новим п’ятирічним пляном, тобто на рік 1950 — 49,4 проц. всієї продукції СССР; продукція литої сталі — понад 64 проц., а вальцованої сталі — понад 65 проц. всієї продукції сталі в Росії в 1913 р. У останньому п’ятирічному пляні на Украну припадає ще 34,6 проц. совєтської продукції литої сталі.
Не менш яскраво виявляється участь України в іншій господарській ділянці Росії — сільському господарстві. Україна — шпихлір Европи від найдавніших часів і до останнього часу залишається в першу чергу шпихліром Москви. У 1909 —13 рр. російських уряд експортував з України щорічно 43 мільйони тонн пшениці, 27 міл. тонн ячменю, 6 міл. тонн жита, тоді як з інших земель російської імперії експортовано 1 (один!) мільйон тонн пшениці, 10 міл. тонн ячменю і 2 міл. тонн жита. Цю свою «почесну» ролю шпихляра Москви і Хлібного та харчового магазину московсько-большевицьких армій виконує Україна ще й до нинішнього дня. За плянами останньої п’ятирічки Україна має дати в 1950 р. 68,2 проц. всесоюзної продукції цукру. До останньої війни Україна і Північний Кавказ (Кубань) давали 90 проц. всієї всесоюзної продукції олії. Не треба згадувати, що від 20 років Москва, передчуваючи небезпеку втрати Украни, намагається за всяку ціну унезалежнитися від української промисловости і харчової продукції, розбудовуючи свої господарські центри на Уралі і за Уралом. Однак, як показують дані, не дивлячись на всі зусилля і мільйонні людські жертви, їй ще повністю унезалежнитися не вдається, принаймні в деяких ділянках продукції.
V.
В 1917 р. після упадку царату тодішні українські соціялістичні «батьки народу», — як Винниченко й інші його партійні товариші, — обманювали себе (а врешті обманули весь український нарід) тим, що, мовляв, тільки царська Росія була ворогом прав українського народу і що російські демократи не посягатимуть на волю й суверенність українського народу і за багатствами його земель. Політика Керенського, а згодом і большевиків, показала, що такі сподівання були безпідставними і наївними. Це й цілком зрозуміле. Денікін, Керенський, чи Ленін однаково були росіянами і питання збереження «цілости російської імперії» було головним законом їхнього діяння. А Україна і єдність (і взагалі існування) російської імперї — це два нерозривні поняття, які так вкорінилися в свідомості навіть пересічного росіянина, що він, почувши про плян унезалежнення України, з обуренням буде відкидати ці пляни і ніколи не погодиться добровільно про відділення (або хоч надання автономії) України і створення незалежної української держави.
Сьогодні ми знов стоїмо напередодні нового 1917 р., коли вирішуватиметься питання російської імперії. І знов деякі західні політичні діячі переконують себе й інших в тому, що, мовляв, тільки большевизм є небезпечний для світу, а російська демократія перетворить російського ведмедя в миролюбне покірне ягнятко. Тому, що факту національних визвольних змагань поневолених Москвою народів недобачати вже ніяк не можна, Захід охоче сприймає суґеровану російською еміграцією концепцію федерації на просторах колишньої царської імперії й теперішнього СССР. Очевидно, згідно з цими плянами, Україна мала б стати й надалі невід’ємною (знов таки невід’ємною!) складовою частиною цієї федерації. Тут знов виявляється історична імперіялістична тенденція Москви, що по-черзі приймала, залежно від обставин, різні маски: «зібрання всіх руських земель»: «братня допомога українському народові», а тепер — «федерація», за якими скривалися й далі скриваються старі пляни створення світової імперії «третього й останнього Риму». А покищо федерація має зберегти єдність теперішньої імперії в найскрутнішому для неї часі. Переяславська угода показала, як Москва розуміє федерацію. А для того, щоб задержати Україну в складі своєї імперії, Москва готова піти на всякі підступи і витівки: Сталін встановлює червоно-блакитний прапор, солідаристи приймають тризуб Володимира за свій герб, а Керенський дарує федерацію. Світ мусить зрозуміти одну істину: біла, чи червона, «єдинонеділима», «всесоюзна», чи «федеративна» Російська імперія завжди буде «питанням» для світу і то питанням, що в першу чергу приноситиме зі собою напруження, неспокій, загрозу і страх. Його ліквідація буде завершена тільки тоді, коли на Сході Европи, на руїнах Російської імперії будуть зорганізовані і закріплені національні держави народів, що сьогодні є поневолювані тою імперєю. Питання це буде розв’язане в першу чергу тоді, коли вільна Україна перестане бути базою для сили Російської імперії, а стане тим, чим вона покликана геополітичним положенням бути: чинником рівноваги на Сході Европи й одним із головних вогнищ єднання між народами Европи і Азії, а рівночасно заборолом і гальмою наступу переємників Тамерляна на культуру Европи.


