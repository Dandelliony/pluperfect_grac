Орденоносець
Ідучи в неділю до церкви робітничої української оселі тут, у Німеччині, я звернув увагу на старанність, з якою вже літня людина вибивала у імпровізовані дзвони. У зустрічних я довідався, що той дзвонар був орденоносцем, розмовляв з самим Сталіним, і це мене так зацікавило, що я після служби Божої підійшов до тої людини, познайомився і зараз же запитав, чому його всі величають орденоносцем.
«Бо воно так насправді є, а коли вас це цікавить, то ходімо он туди на ґанок посідаємо і я вам про все охоче розскажу.»
І тут оце я й хочу розповісти про те, що я почув від тої людини.
«Народився я, — почав своє оповідання мій новий знайомий, — у селі Хрущівці (бувшій Постишівці, бувш. Скрипниківці, бувш. Раковському, бувш. Лукашівці) району Маршалівського (бувш. Червоноармійському, бувш. Червоногвардійському, бувш. Червонопартизанському, бувш. Ротмістровському) Сталінської области. Як тепер те село зветься і якого воно району, не знаю, бо вже більше десяти років виїхав я звідтам. Твердо можу сказати, що область й зараз поки що зветься Сталінською. Звуть мене Іваном, за батьком Даниловичем, з роду Арсенів, — так було записано при народженні. Пізніше, коли мене зарахували як безпартійного активіста до бльоку комуністів і безпартійних, мені змінили ім’я, назвавши: Іоанн (бо Іосиф, а не Йосип) Даніліч (бо ж Ільіч, а не Ількович) Арсеньов, — се б то «руский, савєтскій челавєк». Тепер я знову повернув своє старе ім’я і звусь, як раніш, Іван Данилович Арсенів.
Працював я увесь час пастухом. Спочатку підпаском при батькові пас на толоці селянську худобу. Згодом, коли батько вмерли, зробився сам пастухом коло селянської худоби; далі став пастухом радгоспу і нарешті пастухом колгоспу, на якій посаді захопили мене й німці. Тут мушу вам, свіжій людині, пояснити яка різниця між колгоспом та радгоспом. Колгоспи організуються «добровольно примусовими» методами і мають у своєму існуванні лише один період: «добровольної» праці. Користи від цієї праці селянин не має жадної, бо все з колгоспу забирає держава, щоб покривати державний дефіцит. Як правило колгоспи існують доти, доки існує совєтська влада. Радгоспи організуються за наказом партії через совєти: партія наказує, совєти переводять в життя. Ліквідуються радгоспи теж совєтами за наказом партії. Нормально кожен радгосп має три періоди у своєму існуванні: перший — організаційний, другий — політичного зміцнення і укрупнення і третій — ліквідаційний.
Перший період нашого радгоспу почався з того, що в село приїхав секретар районного партійного комітету і довго провадив у сільській раді якесь засідання. Після засідання він та голова сільської ради прийшли на толоку, де я пас селянську худобу і довго оглядали її, щось підраховували та й пішли собі геть. Через два тижні після цього до села приїхав член партії товариш Клєщов і привіз з собою наказа про організацію в нашому селі животноводчеського радгоспу імені «Чрезвичайної Комісії по боротьбі з контрреволюцією» (скорочено: Ч. К. — чека) та в зв’язку з цим утворення організаційної комісії головою якої і був призначений саме товариш Клєщов. Племенну худобу для радгоспу імені Ч. К. в кількості одного жеребця, одного бугая та двох кнурів давала совєтська влада з сусіднього району ім. Жовтневої Революції (бувш. економія Алчевських, з решток якої, що залишились після Жовтневої Революції, і був заснований радгосп), а маток в кількості кобил, 30 корів та 40 свиней «добровільно» давало наше село в подяку за «заботу» партії про добробут селян, що виявилась саме в організації радгоспу. Для активизації роботи по організації радгоспу райпартком був затверджений льозунґ: «догнати і перегнати сусідній радгосп в ділі постачання аванґарду пролетаріяту (членів комуністичної партії) м’ясом, салом, маслом, молоком, сиром та іншими продуктами животноводчества».
Дякуючи такій допомозі району робота пішла дуже активно. Селяне зараз же «добровільно» розпочали ремонт бувшої економії Бакланова, виділили за наказом голови п’ятьох сторожів, а товарищ Клєщов організував виробничий відділ, призначивши туди мене головним пастухом (скорочено: голпас), а двох моїх підпасків призначили: Юрка замісником голпаса (скорочено: замголпаса), а Павлуся рядовим пастухом радгоспівської отари (скорочено: рядпасрадгосоти). Крім того до нас додали ще двох хлопчиків з села: Дмитруся, брата Юркового, помічником замголпаса (скорочено: помзамголпаса) та Бориска, сина мого сусіда, помішником рядпасрадгоспоти (скорочено: помрядпасрадгоспоти).. Трьох собак, що були раніше при нас, залишали при нас і надалі, дозволивши з виробничих міркувань не міняти їх назв. Тому вони звались і далі: Бровко, Рябко, і Кудлатий. В той спосіб виробничий відділ остаточно був сформований так — голпас, замголпаса, помзамголпаса, рядпасрадгоспота, помрядпасрадгоспота та Бровко, Рябко і Кудлатий. Далі був організований відділ охорони соціяльного майна в складі десятьох міліціонерів, які зараз же пригнали з толоки визначену кількість худоби, прихвативши за одним заходом й штук 40 вівць, п’ять баранів і п’ятьох сторожів селян. Крім того була ще ремонтна бриґада, що складалась з «добровільно» виділених головою сільради селян. Роботою цієї бриґади керував сам Клєщов.
Саме в розгарі роботи організаційного періоду прийшов наказ про зміну назви радгоспу з тим, щоб надалі цей радгосп звався іменем «Государственного Політичного Управління» (скорочено: Г. П. У. — гепеу) замість радгоспу імені Ч. К., бо ж саме в той час назву Ч. К. замінили на Г. П. У. Коли ремонт селяне закінчили, було організоване урочисте засідання в присутності представника Облпарткому, який привіз привітання Обласного Г. П. У. з нагоди відкриття животноводчеського радгоспу його імені, а також наказ про призначення голови організаційної комісії товариша Клєщова директором радгоспу, співробітника Обласного Г. П. У. товариша Калину завідувачем виробничим відділом, а члена партії старшого міліціонера Шкуру завідувачем охоронного відділу. На урочистому засіданні було ухвалано послати телеграму товаришу Сталіну з подякою за згоду дати радгоспові ім’я Г. П. У. і привітальну телеграму почесному шефові радгоспа — Обласному Г. П. У.
На цьому власне й закінчився перший період життя радгоспу — організаційний.
* * *
Другий період життя радгоспу, а саме: період політичного зміцнення та укрупнення, розпочався з того, що до радгоспу почали надходити у великій кількості різні книжки та газети, а саме: історія ВКП(б), конституція С. С. С. Р., тактика і стратегія партії, політекономія, економполітика, істмат, діамат, марксизм, ленінізм, звіти з’їздів Рад союзу, республік, областей, відчити партійних з’їздів: союзу республік, областей, життя й діяльність Леніна, життя й діяльність Сталіна, та багато книжок і часописів: «Правда», «Ізвєстія», «Красная Звезда», «Труд», «Вісті», «Комуніст», «Більшовик», «Сталінська Правда», «Паровоз», «Ударник», «Красное Знамя» і багато ще інших часописів та журналів. Але жодної книжки про те, як ходити за худобою або як виробляти масло чи схороняти м’ясо та сало не було. Папер у книжках був грубий, на курево не придатний, тому книжки брались неохотно, зате на часописи був більший попит, а особливо на «Красную Звезду», з якої всі вертіли цигарки. Разом з тим у радгоспі відкрились вечірні курси, на які зараховано було всіх. Зайняття на курсах відбувались: для службовців з 5-ої до 8-ої години вечера, для робітників з 8-ої до 11-ої год. вечера кожного дня, крім неділі (день демонстрацій) та четверга (день партійних зборів!). Вивчали на курсах: марксизм, ленінізм, сталінізм, істмат, діямат, історію ВКП(б), конституцію СССР та життя й діяльність Сталіна.
Поруч з тим розгорнулась робота по укрупненною радгоспа, бо за пляном наш радгосп мав стати радгоспом — гігантом. Почали відкриватися нові відділи з різними підвідділами ї вже через півтора року були при радгоспі такі відділи: будівельний, ремонтний, монтажний, заготовочний, постачальний, виробничий, охорони соціялістичної власности, торговельний, фаховий, калькуляційний, транспортний, експедиційний, зоотехнічний, ветеринарний, дезинфекційний, обліковий, статистичний, бухгальтерський, пляновий, фуражний, експлоатаційний, учбовий, пожежний, кадровий, конрольний, адміністративний, секретаріят і таємний. Щоб уникнути паралелізму в роботі, санітарного і медичного відділу не відкривали і всі ходили до сільської лікарні. Кожен відділ мав по кілька підвідділів і секретарів. Напр., заготовочний відділ мав такі підвідділи: заготм’ясо, заготсало, заготмасло, заготсир, заготмолоко, заготвовна, заготшерсть, заготпапір, заготодяг, заготвзуття, заготширпотреб, заготхарч, заготкістки, заготшкіра, заготфураж, заготптиця, заготзерно, заготзалізо, заготпаливо, заготперопух та сектор кадрів з таємним підвідділом. Щоб уникнути тяганини й бюрократизму контрольного підвідділу не було — контроль робив таємний підвідділ при секторі кадрів. Отже на початок другого року з часу закінчення організаційного періоду відділів з підвідділами було значно більше пяти соток, а коли рахувати в кожному підвідділі щонайменше чотирьох осіб, а саме: голову, заступника голови, контрольора та секретаря його то самих службовців було звиш двох тисяч, тому треба визнати, що радгосп неухильно наближався до виконання поставленого завдання і поступово перетворювався на радгосп — гігант.
Наш виробничий відділ теж був укрупнений і мав тепер чотирнадцять підвідділів. Завідувачем підвідділу великої рогатої худоби був я й тому мене за посадою визначено як завпідвідділу велрогхуди, Юрко став замзавпідвелрогхуди, Павлусь — рядробпідвелрогхуди. Дмитруся, як Юркового брата, скоротили щоб не створювалась «сімейність» у роботі, Бориска ж скорочено в порядкові боротьби з бюрократизмом. Тільки наших собак не торкнулось укрупнення, вони як і раніш звались: Бровко, Рябко і Кудлатий, — бо вони працювали «добровільно» і харч добували теж самі собі.
Завідувачем нашого відділу був призначений товариш Каліка, що був одночасно заступником секретаря партійного комітету радгоспа. Раніш тов. Каліка був червоним партизаном, потім червоноґвардійцем, потім співробітинком Ч. К. і нарешті слідчим Г. П. У. Отже він цілком відповідав для завідування саме виробничим відділом животноводства, бо міг найкраще провести генеральну лінію партії в роботі виробничого відділу. Наш відділ був щільно зв’язаний в своїй роботі з відділом охорони соціялістичної власности, що ним завідував товариш Шкура. Разом з тим по партійній лінії Шкура займав посаду партійного організатора (парторга) радгоспівського партійного комітету. Отже як Каліка, так і Шкура, як завідувачі відділами підлягали директорові радгоспа Клєщову, а по партійній лінії Клєщов, як звичайний партієць підлягав і Каліці і Шкурі, тому всі свої розпорядження директор мусів погоджувати і з парторгом і з замстсекра парткому. Підвідділом же охорони великої рогатої худоби завідував син Шкури, бувш. сексот райвідділу Г. П. У., а тепер «секретний сотрудник» Обласного Г. П. У. Саме він рахувався в нашому радгоспі зразковим завідувачем, бо не обмежувався звичайними 8 годинами праці, а часто просижував за своїм столом 3—4 години поза нормою, за що одержував подвійну платню за кожну понадурочну годину. В урочні години чомусь завжди його командирували на село до сільради, головою якої був його дядько й тому понадурочні години це й були саме ті години, коли він підписував ордери, наряди, накладні, акти й інші потрібні папери. Праця ж робітників його підвідділу завжди вкладалась в нормовані години і ніхто з них додаткової платні не одержував. Коли ж траплялось, що хтось працював поза нормою, то як свідомий член колективу, він завжди цю працю виконував «добровільно». Крім завідувача підвідділом було ще два помічники та п’ять сторожів.
З ранку до вечора худобою піклувався мій підвідділ, а на ніч всю худобу за окремим актом ми передавали підвідділу охрвелрогхуди. Щоб ранком другого дня одержати знову худобу і гнати її на пастовень, ми мусіли одержати у своєму відділі наряд на роботу. З цим нарядом повинні були у підвідділі охрвелрогхуди одержати ордер на видачу нам худоби. З цими паперами ми мусіли в експлоатаційному відділі одержати путьовку на використання пастовня. Коли ми мали на руках ці три папери мусіли в адміністративному відділі одержати наказ на виконання нами роботи. Тепер залишався лише контрольний відділ де ми одержували пропуска до кошар. Теж коли ми мали на руках зазначені п’ять паперів ми могли йди до кошар одержати там за відповідним передаточним актом худобу й вигнати її на пастовень. Ця вся операція не зарахохувалась у робочі години, бо це була не сама робота, а лише підготовка робочого місця. Тому, що худоба виганялась на пашу о 6 годині ранку ми підготовку робочого місця робили завжди вечером, після здачі худоби. Опівдні за переходовим здаточним актом ми передавали худобу доярському підвідділу експлоатаційного відділу і приймали її по цьому ж акту о 3 годині після полудня. Акт був переходовий, бо залишався у тих, з ким була зараз худоба. При одержанні худоби ми підписували акта про видоєне молоко і з цим актом доярки могли здати молоко до заготмолока, де одержували ордер про прийом. Тоді ордер доярка несла до контрольного відділу і там одержувала пропуск до будинку управління. При вході в будинок вона показувала пропуск міліціонеру і йшла у обліковий відділ, де здавала ордер і одержувала на руки розрахункову квитанцію, де визначались її трудодні. Цю квитанцію вона односила до бухгалтерського відділу і одержувала чек, що відзначав зароблені нею гроші. Але гроші видавались лише два рази на місяць, тому чеки часто губились і гроші пропадали, бо чеки заборонено було поновляти. Вечером худобу ми пригонили о 7 годині і за актом здавали підвідділу охрвелрогхуди. Тепер ми мали на руках усі документи про виконану за день роботу і могли одержати чек за наш нормальний десятигодинний робочий день. Але бухгальтерський відділ о 7 годині був зачинений, бо службовці були на політкурсах. Горе ж було в тому, що папери про пророблену роботу мали силу лише три дні, тому мій замзавпідвідділ рогхуди цілий день бігав по відділам та підвідділам і худобу пасли я з Павлусем ранком, а вечером лише я сам, бо Павлусь мусів виконувати як член комуністичного союзу молоді (скорочено Комсомол) партійну нагрузку, розносячи повістки на засідання, збори, демонстрації, гуртки, співанки, спортзаняття і багато, багато інших оповісток. Тут виручали мене мої вірні друзі: Бровко, Рябко і Кудлатий. Тільки дякуючи їх безкорисній, відданій праці я міг справитись з отарою і успішно виконував свою роботу. Вечером доярки одержували худобу вже від підвідділу охрвелрогхуди і в той спосіб робився природній контроль над нами, — чи не використовуємо ми часом наше становище на паші і чи не доїмо самі корів, присвоюючи для себе соціялістичне молоко. Такий порядок ставив під контроль кожен крок у роботі і не дозволяв марно тратити робочий час, бо це ж був би саботаж і крадіж державної власности. Та разом з тим ясно було, що за такого порядку жодна праця вчасно не робилась, якщо вона робилась взагалі. В більшості випадків праця значилась на папері і тому наш радгосп, як і всі радгоспи союзу, був дефіцитним. Але це нікого не турбувало, бо дефіціт покривала держава. Отож в 7 годин ми здавали худобу — це за графіком, а фактично це тяглось до половини восьмої, а з 8 до 11 годин всі робітники мусіли йти на курси зміцнювати свою політичну свідомість. Наше щастя, коли ми об 11 годині були вже вільні, але частіше з 11 години всі зави йшли на виробниче засідання, що завжди кінчалось коло першої години ночі. Тож за нормою спати доводилось лише п’ять годин.
* * *
Я рахувався на легкій роботі, тому мій робочий день був 10 годин. Відділами легкої праці були: виробничий, охорони соціяльної власности, зоотехнічний, ветеринарний, дезінфекційний, пожежний та експедиційний. Ремонтний, будівельний, монтажний, транспортний, фасовочний, експлоатаційний, постачальний, заготовочний і торговельний рахувались відділами тяжкої праці і тут робітники працювали лише вісім годин. Всі службовці, як перелічених так і інших відділів працювали лише 6 годин, як робітники розумової праці. Адміністративний, контрольний, плановий та таємний відділи мали ненормований робочий день і одержували подвійну ставку робітників тяжкої праці. Ці робітники заробляли найкраще, але все ж це не була достатня платня для утримання сім’ї. Всі робітники й службовці могли придбати собі щось потрібне в крамниці торговельного відділу за державною ціною, службовці й робітники останніх чотирьох відділів, як і всі члени партії купували в закритому розподільнику, де ціни були в п’ять разів нижчі. Тож власне лише ці останні були достатнє забезпечені, тому саме в цих відділах найчастіше траплялись зміни і увесь час хтось призначався, а хтось звільнявся чи переводився.
Директори радгоспу теж мінялись дуже часто. Після того як ми урочисто провели організатора радгоспу Клєщова, що так успішно розгорнув роботу періоду політичного зміцнення та укрупнення, за що був переведений на посаду завідувача управлінням радгоспів області, — жоден з директорів не працював більше півроку. Час праці кожного з директорів можна розбити на три періоди. Перший місяць, а як коли і два, він приймав справи радгоспу; наступні два, а найбільше три місяці витрачались на активізацію роботи радгоспу, себ то: робилось щоденно п’ять-шість переводів службовців з одної посади на другу та підсилювалось політичне зміцнення шляхом зміни розкладу занять, викресленням двох-трьох дисциплін з плану і введенням нових трьох, а також двома-трьома додатковими лекціями на актуальні теми за вказівкою секретаря радгоспівського парткому. Крім цього провадились кожної неділі демонстрації в більшости проти існуваня капіталістичного оточення поза межами Союзу чи на честь нашого батьки Сталіна, що сказав якусь промову чи видав якийсь наказ. Коли демонстрації не було, переводилась «добровільно-примусовими» методами праця на честь з’їзду рад, партії, стахановців, передовиків морського транспорту, що відбувались чи в столиці Союзу, чи в столиці республіки, чи в області, чи навіть в районі. Кожної неділі десь був якийсь з’їзд, а вже коли був з’їзд всесоюзної партії ВКП(б) то така «добровільна» праця починалась за місяць перед з’їздом, протягом самого з’їзду і місяць після з’їзду. Перший місяць в порядку підготовки для належної зустрічі депутатів з’їзду, другий місяць в порядкові привітання і останній в порядкові подяки за минулий з’їзд. Останні один або два місяці витрачались звичайно на передачу радгоспу новопризначеному директорові. 
Коли перемінилось так директорів коло десятка, прийшов з центру наказ про переіменування нашого радгоспу в радгосп імені Народнього Комісаріяту Внутрішніх Справ (скорочено: Н. К. В. Д. — енкаведе). Попередня назва: радгосп імені Г. П. У. — касувалась. Ця подія викликала бурхливий ентузіязм робітників та службовців, як членів партії так і безпартійних за наказом таємного відділу радгоспа і тому за тим же наказом почалась кампанія висування стахановців та ударників животноводства. Наш завідувач відділом товариш Каліка зараз же взяв мене на буксір по політичній грамоті, а через тиждень, з’їздивши до обласного відділу НКВД, виставив мою кандидатуру на затвердження в званні стахановця-ударника животноводчества. Цю кандидатуру партійний комітет радгоспу затвердив і в той спосіб я став стахановцем-ударником. Та на цьому товариш Каліка не спинився, а поїхав до райпарткому і там мене визначили як безпартійного активіста бльоку комуністів і безпартійних. Отож маючи такі постанови радгоспарткому та райпарткому, Каліка поїхав у область і там облпартком висунув мою кандидатуру на винагородження мене орденом, а щоб справа була певніша і центр зразу ж побачив у мені «рускаво, савєтскаво человека» — виправив моє ім’я і прізвище. Я звичайно згодився на таке виправлення; що зробиш — діалектика, а без неї дуже тяжко одержати орден. І от в день жовтневої революції до радгоспу надійшов наказ з центру про винагородження мене орденом «Красного Трудового Знамені». Через тиждень після свят радгосп одержав другий наказ з Москви — про відрядження мене до Кремля за одержанням ордена. Зараз же товариш Каліка посилив свій «буксір» і ми почали вивчати статути різних орденів і тих привілеїв, що з ними зв’язані, читали з «Правди» про зустріч Калініна з орденоносцями, повторювали по конспектам історію ВКП(б), діамат, тактику і стратегію ВКП(б), але вже в кінці тижня він на все це махнув рукою. Не дивлючись на його старання, я весь час плутав історію ВКП(б) з статутами орденів, діамат з промовами Калініна. Але посилати мене мусіли, бо наказ прийшов з самого Кремля. Отож весь радгосп урочисто з музикою вирядив мене до станції і я поїхав.
* * *
В Москві, на станції, мене зустрів співробітник НКВД, що був прикомандирований до мене на увесь час мого перебування у Москві. Тож поводар привіз мене до готелю, де нам обом дали одну кімнату. Кормили тут дуже добре, не бракувало й чарки, але докучало навчання, що його мій поводар систематично провадив ранком і вечером. Правда вчились тут всі з охотою, бо чарку давали лише після ранішньої політзарядки, — хто не мав науки, не мав і чарки. Наука ж приймалась дуже туго, бо після гарної їжі та доброї чарки хотілось спати і завжди стояв легкий шум в голові. Нарешті нас повели до великої Кремлівської залі. Сам Калінін вручав ордени. Викличуть ото до столу чоловіка, — він іде, а музика йому приграє. Далі читають який йому присуджено орден і за що саме. Після цього сам Калінін чіпляє ордена і, коли це проста людина, цілується з ним. Коли ж це якийсь учений чи письменник — то тільки потисне йому руку. Багато було тут робітників, чимало учених, співаків, письменників, а з селян я лише один. Мене довго не викликали, коли ж викликали і Калінін чіпляє мені ордена, до залі війшов сам Сталін. Він побачив, як Калінін аж тричі поцілував мене і, підійшовши ближче промовив: «Навєрно ти крестьянін?» Зараз всі присутні улаштували нашому рідному за це бурхливу овацію і коли нарешті вона затихла, Сталін знову мене запитав: «Как ти думаєш: надо ли нам снарядить і послать ат Савєтскаго Союзу експедицію до Антартики?» А я, звичайно, відповідаю так, як учив мене поводар: «думка моя про це точнісінько така як і ваша, наш батьку. А свою думку ви добре знаєте і нам простим, совєтським людям її скажете!» Тут орхестра як гряне: «Шірока страна моя родная...», а всі присутні хором як підхоплять! .. Вийшло так гарно і урочисто, що Сталін аж ухмильнувся. Коли музика закінчила, Сталін наказав Калініну продовжувати далі роздачу орденів, а сам покликав мого поводаря і вийшов з залі. Після роздачі орденів Калінін запросив нас на бенкет орденоносців, що їм дає цей бенкет він сам. Тут підійшов мій поводар, сіпнув мене за рукав і ми пішли до готелю. Дорогою поводар сказав, що Сталін наказав йому привести мене через два дні до нього на бенкет, що він давав для чужоземних гостей та послів, які приїхали оглянути життя совєтських простих людей. Я, звичайно, подякував поводаря за таку «радісну» для мене новину, а в самого серце тільки стук-стук, стук-стук . .. Пропала моя бідна голівонька!
Вечером поводар повіз мене на бенкет орденоносців і наказав, щоб я не дуже налягав на чарку, бо після бенкета мусимо ще засісти за науку. Пригощав нас Калінін дуже гарно, було багато всякої їжі, не бракувало й чарки. Оце нальємо кожен собі чого схоче, а хтось встане і розкаже, яке нам радісне й щасливе тут життя. Так ото випивали, слухали й закушували, коли це встає сам Калінін тай розказує, як то у нас усе радіє, що всього у нас є вдостань. Варто вам усім глянути на стіл і ви самі в цьому переконаєтесь. Все це ми маємо лише дякуючи нашому мудрому Сталіну; він думає про всіх, а кращих з кращих він визначив оце орденами. Особливо треба відмітити, що серед нас сьогодні є селянин. Та отак сказавши, підійшов до мене, розцілувався зі мною і тут же зняв свій піджак і поміняв зі мною на піджаки. Я надів його піджак, а він мій — стали наче побратими. Далі звертається до всіх, що сиділи за столом той каже: «вип’ємо за здоров’я нашого ударника, орденоносця Іоанна Даніліча!»
Отак бенкетуючи досиділись ми аж до ранку і до своєї кімнати я попав перед світом. Хотів уже роздягнутись та відпочивати, а мій поводар витягує тут «тактику і стратегію ВКП(б)» і почалась наука. Коли я засипав від його нудного читання, мій поводар давав мені стусана під бік і наука йшла далі. І так ото аж до снідання і тіл.,ки від сніданку до обіду дали мені поспати.
Після обіду до мене прийшли кореспонденти різних часописів столиці. Вони повитягали свої записки, прочитали з них якісь питання й відповіді на них і спитали мого поводаря: чи не буде з його боку якихось поправок? Коли той сказав, що все написано як слід, кореспондент»! попросили мене підписати записки, а поводар ствердив мій власноручний підпис. Коли кореспонденти пішли від нас, ми знову за науку і повторювали конституцію СССР. На моє нещастя бенкет у Сталіна переклали на два дні і всі чотири дні ми з поводарем вивчали запитання та відповіді, що були при зустрічі Сталіна з різними людьми. І так забили мені ними голову, що навіть у сні я їх проказував, чим мій поводар був дуже задовольнений.
Увечорі п’ятого дня ми поїхали на бенкет. Дорогою поводар наказував мені, щоб я не вискакував з розмовами, а чекав поки мене не попросять і тоді вже говорив. Коли пройде все гарно, — запевняв мене поводар, — я стану великою людиною в державі і вже тоді напевно не забуду його, свого вчителя. Отак розмовляючи, приїхали ми до палацу і зайшли до кімнати, де всі чекали чужоземних послів та гостей. Ось і вони приїхали і нас повели до другої залі, де були понакривані столи з їжою. На кожній тарелі лежала картка з прізвищем та ім’ям гостя і ми, знайшовши наші місця, сіли з поводарем за стіл. Глянувши навкруги, я побачив силу силенну панства: все в орденах, ситих, гарно вдягнених, вигодованих ... До мене два дні ходили кравці і підганяли на мені одяг; тож одяг у мене теж був гарний, але куди ж мені до них ... Вийшов Сталін і музика зараз заграла: «Пісню про Сталіна», а він сів на своє місце і запрохав починати бенкета. Тут знову почали вставати гості, піднімати келишки і говорити промови. Та всі ті промови говорили чужими мовами, тому коли хтось говорить, коло кожного чужинця сидить його перекладач і все розказує своєму панові на ухо, про що говорить промовець. Коло нас перекладачів не було, а на ухо мій поводар шептав мені таке про промовця, що навіть, я червонів.
Аж ось устав сам Сталін тай каже прямо до мене: «Даніліч! Раскажи гостям как работаєт ваш показательний радгосп. Гавари всьо, гавари по «Правде», гавари!» сказав тай сів посміхаючись, на своє місце. А мій поводар штовх мене у спину тай шепче: «вставай, сучий сину, та говори так як треба!» Аж зло мене взяло, наче б то я сам не чув як Сталін сказав: «гавари по правде!» А він навіть тут мене усе навчає!
Встав я, підняв келишок, той кажу: «Що й казати! Живемо ми тут гарно, всього нам тут хватає і все дякуючи мудрості і турботам нашого ясного хазяїна, нашого батька рідного, маршала Сталіна! От хоть би приміром і наш показательний животноводчеський радгосп ім. НКВД. Недаром наш застсекрадгосппарткома вихваляється на весь район «чіткістю» роботи апарату нашого показательного радгоспу.» Ну, а далі й начав розказувати скільки є у нас відділів, підвідділів, секторів, скільки завів, застзавів, помзастзавів, скільки нам приходиться виписувати ордерів, путьовок, накладних, нарядів, пропусків, як складаємо акти і хотів почати вже про свій відділ та регіт чужеземних послів та гостей не дав мені далі говорити. Глянув я, а всі чужинці аж за животи беруться, так кляті регочуться. Тільки батько рідний сидить, кусає вуси та оглядається на всі боки, наче вовк у пастці. Наші пани теж насупились усі, мов сичі, сидять і мовчать. Бачучи таке я хотів уже сісти, але чужинці просять мене продовжувати далі, дуже їм сподобалась моя промова. І заборонити говорити мені ніхто не сміє, бо у нас же за конституцією СССР «свобода слова». Тут я ще раз глянув на Сталіна і аж повеселішав: сидить, ясне сонечко, ухмиляється, а далі й сам почав сміятись, а вже за ним і усі наші пани. А він і каже до мене: «гавари, Даніліч, всьо гавари! Гавари, далше!» Ну, думаю, зробив промах, щось не так сказав, треба поправляти! І почав вихваляти турботи нашого авангарду пролетаріату, комуністичної партії, за нашу освіту, нашу політичну грамотність. Розказав про науки, які ми вивчали у животноводчеському радгоспі, про політ-буксіри, про турботи про нас нашого почесного шефа, про те скільки у нас явних і секретних «сотрудників», як гарно поставлений у нас контроль ... А навкруги все дужче розлягається регіт, аж лягають та сміються і всі сміються наче з дурника ... Я замовк тай сів. Хвилин з десять люди не могли заспокоїтись, а далі встає сам рідний батько тай каже до чужинців:
«Смеялісь, весело смеялісь! І ми тоже смеялісь, патаму что ваш смех показивали правильность нашей тактики! Ми создали етот радгосп із остатков нашей буржуазії і всем «советским, простим людям» показиваем єго, чтоби виделі на живом примері, как работають трести і картелі в капиталистическом обществе. Все самі видите сколько усилій ми прилагалі, чтоби перебороть буржуазно-бюрократическую психологію, і как самі видите, нет никаково резултату. Поєтому і радгосп єтот ми назвали «показательним», чтоби всем показат, что єдиний правильний путь боротьби з буржуазією — ето уничтожить всех капіталистов! І польза етого «показательного» радгоспа так велика, что ми здесь наградили одного з работников радгоспа орденом. Как живут і работают люди нашего советского колективного господарства, раскажет нам сейчас товарищ Никита Хрущов!»
Сказав і сів, а товариш Хрущов устав і почав разказувати. Про що саме він говорив і про що говорили ще багато інших, я вже не чув — не до того було! Стежив лише коли всі випивали, та щоб не виділятися, пив і сам. І дивно, так після десятого мабуть келишка у мене всі думки про невдачу наче рукою зняло!
Аж ось бенкет закінчився і всі почали вставати й виходити. Я теж хотів вийти, але мій поводар затримав мене за руку тай каже: «ні, заразо, так ти звідціля не вийдеш! Ось з тобою, проклята холера, балакатиме зараз сам Сталін! Ходімо разом!»
Пройшли ото ми кімнат з десяток і дійшли до дверей де стояла охорона. Нас певно чекали, бо, побачивши нас, один з вартових пройшов у двері і через хвилину закликав нас до кімнати. Коли ми переступили порога, то побачили, що з-за столу, який стояв коло протилежної стіни величезної кімнати, підвівся сам «рідний» батько і швидко підійшов до нас, тримаючи в руці якесь число «Правди». Ставши коло мене він запитав: «Что я тебе гаварил? Гаварил: гавари по «Правде». Вот тебе «Правда», — где такое написано, что ти гаварил? Нет! А зачем гаварил?» — та як розмахнеться, як зацідить мене п’ястуком по щоці... «Діалектику забил, ішак облезлий! Тебе зачем діалектику учілі? А ти, ішак безмозглий, всю науку забил!» — та знову як затопит мене у другу щоку, аж у очах потемніло. «Твоє щастя, что я сам всьо роз’яснил! Поетому твоі глупие разкази ещо болше возвеличили мудрост нашой власті в глазах іностранцев. Ми тебя сделали ударником, ми тебя сделали стахановцем, ми тебе орден далі, ми тебя в безпартійние активисти видвинулі, ми тебя думалі депутатом верховного совета сделат, а ти, глупая голова, такое гаварил ... Тепер будеш ти снова пастухом, а твой глупий радгосп ми ліквідуєм!»
Так сказав і пішов знову до столу, а мій поводар схопив мене за шиворот та швидче за двері.
      * * *
Через три дні мене відправили назад до радгоспу і, коли рушив потяг, а мій поводар залишився на станції у Москві, я почув себе наче трохи вільніше. Але вже через годину я побачив, що гірко помилився: тепер за мною стежили всі, що були зі мною в купе, — бо куди б я не пішов, завжди один з них ішов за мною.
Приїхавши до радгоспу, я зараз ще побачив, що швидко наступить останній період існування радгоспу — ліквідаційний. Крім товариша Каліки, що тепер був директором радгоспу, всі партійці були переведені на роботу до району, чи області. Тож наказ про ліквідацію радгоспу уже одержали по партійній лінії. Через тиждень були оголошені загальні збори всіх працюючих радгоспу, на яких директор Каліка в порядку самокритики відзначив хиби в роботі радгоспу і зробив висновок, що так працювати можуть лише шкурники і вороги народу. «Лише дякуючи повсякчесній заботі про нас нашого, дорогого, рідного батька Сталіна ми можемо з полегшенням прочитати його мудрий наказ про ліквідацію радгоспу» — тут директор Каліка урочисто прочитав наказ про ліквідацію радгоспу, а всі присутні, крикнувши: «Хай живе наш батько, наш мудрий Сталін!» і влаштувавши бурхливу овацію, встали з своїх місць та проспівали Інтернаціонал. Другого дня ранком був вивішений наказ про скорочення штатів через ліквідацію радгоспа. Було ясно, що наказ про ліквідацію уже одержаний і по другій, совєтській лінії. Через три дні ми взнали, що наказ про ліквідацію був одержаний по третій, основній лінії, бо минулої ночі НКВД арештувало коло шестисот співробітників радгоспу.
Після цього все пішло як по маслу: всю худобу разом зо мною — завпіввідвел рогхуди, Юрком — замзавпідвідвелрогхуди, Павлусем — рядробпідвідвелрогхуди та двома собаками Бровком і Кудлатим, передали до колгоспу за відповідним актом. Бідний Рябко не витримав ліквідаційного періоду і здох. Все правління колгоспу перевели до радгоспівських будівель, а канцелярію й папери забрало НКВД. Тут прийшов наказ по лінії управління радгоспами про ліквідацію і створення з цією метою ліквідаційної комісії з представників райпарткому, райвідділу НКВД, голови сільради, голови колгоспу, директора радгоспу під головуванням представника обласного НКВД. Термін ліквідації в наказі був твердо визначений — два тижні, але наказ ішов десять день, тому комісія організувалась, одержала гроші за два тижні і на четвертий день самоліквідувалось. Тож після цього крім мене, двох хлопців та двох собак, нікого від радгоспу не залишалось. Директора Каліку призначили на посаду завідувача районним відділом НКВД, а решту всіх заарештували і вивезли до уральських та караґандинських заводів для «оробочення».
Тут орденоносець глибоко зітхнув, подивився на ясне літнє сонце і так закінчив своє оповідання: «Господь Милосердний зберіг мене і я не був заарештований, а так пастухом-орденоносцем у званні ударника-стахановця мене захватили й німці, без худоби, бо її всю за наказом НКВД погнали у глиб Совєтського Союзу, щоб не дісталась німецьким фашистам. Правда, худоба у той глиб не дійшла, уся виздихала без догляду по дорозі.»


