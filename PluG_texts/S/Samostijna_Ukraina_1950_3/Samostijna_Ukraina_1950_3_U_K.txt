ІСТОРИЧНІ АНЕГДОТИ З НЕДАВНЬОГО - МИНУЛОГО
I.
Відомий критик і літературознавець, автор збірки «Віта нова» Андрій Ніковський був у житті дотепною людиною. Пригадується мені такий факт.
1917 року влітку, коли він був головним редактором часопису «Нова Рада», що виходила тоді в Києві на місці давнішого часопису «Рада», в експедиції Видавництва було багато клопоту з адресуванням часопису до різних міст поза Україною — до Московщини, Сибіру, Кавказу, бо й там були українські передплатники. Ось трапився передплатник з Красноярська (теперіш. Новосибірськ, у Сибіру). Молоді хлопці середньошкільники, що надписували адреси, наклеїли наліпку на бандеролі «Червоноярськ» і відіслали на пошту. Через пару днів пошта вертає бандеролю з поміткою: «Такого города не существуєт». Якраз зайшов до експедиції А. Ніковський в моменті, коли ми на всі лади дискутували з приводу «невігластва київської пошти». Посміхнувся редактор і каже: «Українізуйте, хлопці, але в межах України — раз, і в межах зручнопізнавальности — два.
II.
В будинку Педагогічного Музею в Києві влітку 1917 року відбувається саме засідання Центральної Ради. Головує Мих. Грушевський. Якийсь генерал ламаною українською мовою лає «на всі заставки» Російський тимчасовий уряд, а особливо штаб так зв. Верховного командування. Серед публіки на бальконі чутно вигуки: «По-українськи! Говорить по-нашому!» Генерал не звертає уваги і ще більше захоплюється «общепонятним», лише чути окремі українські слова: «Геть! Руки короткі!»
Проф. Грушевський посилено дзвонить і, спинивши промовця, каже:
«Руки нехай короткі, але Ваша промова задовга!»


