З хроніки нашого життя
На рідних землях
На пленарному засіданні ЦК КП(б)У «одноголосно» вибрано Мелнікова першим секретарем партії на місце Микити Хрущова, що його Москва відкликала з того посту. Новий генеральний секретар КП(б)У, так як усі його попередники продовж 30 літньої окупації України Москвою, теж москаль.
Такі самі чистки перейшли і в інших областях України. В Ізмаїльській області, в присутності висланника з Києва секретаря ЦК КП(б)У — З. Т. Сердюка, відбувся пленум обласного Комітету партії, у висліді якого звільнено від роботи першого секретаря обкому К. С. Грушевого і на його місце встановлено О. Ф. Федорова.
Також Станиславівський обласний Комітет КП(б)У відбув свій пленум в присутності Мельнікова, Мануїльського, Сеніна і Назаренка і на ньому знято з посту першого секретаря обкому П. К. Щербака, а призначено товаришку М. В. Слонь.
Міністр Освіти УССР Г. Пінчук написав статтю «Проти формалізму і аполітичности у виховній роботі школи». У цій статті він домагається від учителів, щоби вони використовували всі дисципліни навчання для пропаганди комунізму. «Комуністичне виховання, — пише тов. Г. Пінчук, — полягає, насамперед, в усвідомленні учнями політики партії і уряду, ідейних основ соціялістичного будівництва. Треба виховувати дітей так, щоб вони завжди виявляли почуття любови до СССР, щоб використали відданими справі Леніна-Сталіна».
ЦК КП(б)У проголосив у газеті «Правда України» статистичні дані, які стверджують, що минулорічні жнива в Україні та достава хліба державі (Москві) були минулого року нижчі, ніж попереднього. Причиною того була «відсутність дисципліни в колгоспах та постійне порушування колгоспнового порядку українськими хліборобами».
ЦК київського обласного комітету КП(б)У видав постанову щодо гумористично-сатиричного журналу «Перець», домагаючись, щоб сатира і гумор були перетворені в «найгострішу зброю большевицької преси». Дня 13. січня ц. р. відбулося спільне засідання редакції «Перцю» і Спілки Письменників УССР, на яке запрошено сатириків, гумористів і карикатуристів. О. Корнійчук і Ф. Маківчук (редактор «Перцю») виступали з доповідями на тему, чого від них вимагає партія.
Українські композитори дістали замовлення партії створити до дня виборів в СССР нові пісні. І так, композитор Рибальченко написав «Пісню молодих виборців», композитор Штокаренко «Пісню виборців», композитор Ревуцький теж працює над подібною піснею. Спілка композиторів плянує випустити серію пісень на тему виборів до Верховного Совєта.
В Києві український композитор Михайло Верихівський закінчив редакцію і орхестрацію «Української Симфонії», музичного твору невідомого автора з початку XIX ст. Симфонія в клявірному укладі була друкована в одному російському жіночому журналі, який зберігся в бібліотеці графа Розумовського, останнього гетьмана України.
О. Корнійчук написав недавно нову п’єсу про колгоспне село п. н. «Калиновий гай».
У Львові знято з посту і виконування обов’язків голову комуністичної партії Львівської области Б. А. Коваля. Причиною його усунення, як вичайно, — «буржуазний націоналізм і ідеологічні ухили». На місце Коваля призначено І. С. Грушевського.
Президія Верховного Совєту УССР нагородила авторів нового гимну УССР — Павла Тичину і Миколу Бажана грошевою нагородою у сумі 50000 карбованців. Таку саму нагороду одержала група композиторів під керуванням Лебединця, яка написала музику гимну.
Володимир Сосюра, один із відомих агітаторів і панегіристів большевицького режиму в Україні написав нову велику поему п. н. «Вітчизна», в якій, як і належить сподіватися, славословить не Україну, а ... Сталіна.
Як можна довідатись із січневого номеру журналу «Сучасне і майбутнє» в статті «Сяйво сталінських ідей», в Україні видано творів Сталіна загальним накладом на 43 мільйонів примірників.
Львівський Етнографічний Інститут Академії Наук УССР підготовив до друку збірник зразків пісневої творчости Закарпаття, Буковини, Гуцульщини і Волині.
Відмоий автор великого роману «Переяславська Рада» Натан Рибак випустив нову збірку своїх оповідань, присвячених темам останньої світової війни та боротьбі українського народу з німецьким окупантом.
На еміґрації
15 січня ц. р. відбувся в Лієж Перший З’їзд Української Автокефальної Православної Церкви в Бельгії, в якому взяли участь представники духовенства і мирян під головуванням архієпископа Михаїла. З’їзд вислав привіт Митрополитові Полікарпові, Голові собору єпископів УАПЦ і УНРаді на руки президента А. Лівицького.
В Парижі відбувся в дні 22 січня ц. р. з’їзд представників українських організацій колишніх вояків, які перебувають в Німеччині, Англії, Бельгії та Франції. З’їзд постановив устворити Европейську федерацію колишніх українських вояків. З’їзд рішив теж розпочати підготовку до організації Світового Конгресу український комбатантів. Головою Головної Управи Европейської федерації обрано ген. полк. М. Омеляновича-Павленка.
В часі III Конгресу Українців Канади відбулася промоція президента університету Акадія професора Ватсона Кірконелла на почесного доктора прав Українського Вільного Університету в Мюнхені (Баварія). Промоції доконав д-р Дж. В. Сімпсон, професор історії Саскачеванського Університету, уповноважений УВУ. Д-р Кикконелл виголосив свій докторський виклад на тему «Народовбивство» а проф. Сімпсон на тему «Західне обличчя української історії і культури».
В Аделяйді (Австралія) відбулася Мистецька Виставка, в якій українці добули перше місце. З нагоди виставки видано брошуру про «Україну і Об’єднані Держави» та летючку з мапою України з написом «Що ви знаєте про Україну та її нарід?»
В днях 11—12 лютого ц. р. відбувся другий з’їзд українців в Бразилії, скликаний Товариством Прихильників Української Культури. З’їзд покликав до життя Конгресовий Секретаріат, як репрезентацію українців в Бразилії.
Відомий український поет Тодось Осьмачка, що зараз перебуває в Міннеаполісі (ЗДА) викінчив нову свою поему «Плян до двору». Поема відображує жахіття часів суцільної колективізації в Україні та трагедію українських селян, що ставили свій героїчний опір большевицьким планам Москви.
Український Конгресовий Комітет ЗДА інтервеніював у Державному Департаменті, щоби признати право азилю тим воякам Української Повстанської Армії, що недавно пробрались з Краю до Німеччини. У відповіді на інтервенцію влада признала усім воякам право азилю.
Голова Українського Конгресового Комітету ЗДА проф. Лев Добрянський виступав в американському сенаті, підкомітеті закордонних справ, з великим докладом про народовбивство большевиків в Україні. Проф. Л. Добрянський домагався ратифікації міжнародного договору проти злочину народовбивства.
В Мельбурні (Австралія) почав виходити новий місячник в українській мові, друкований на циклостилі. 
В Гарвардському університеті (ЗДА) відкрито катедру української мови, на яку покликано проф. Дм. Чижевського.
В Німеччині зловлено Вільгельма Вірзінґа, ославленого ката українських політичних в’язнів, вбивцю сл. п. О. Ольжича, В. Федака, І. Ґабрусевича, І. Климова-Леґенди, і десяток інших українських революціонерів. ЛУПВ внесла проти нього акт оскарження і в імені всіх політичних в’язнів німецького режиму домагається потягнення Вірзінґа до карної відповідальности.


