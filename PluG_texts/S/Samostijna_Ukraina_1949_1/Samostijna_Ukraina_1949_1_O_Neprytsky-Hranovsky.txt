Гайдамацькі Ножі
Пощерблені й неначе в полоні 
Під склом лежать освячені ножі, 
Й німі розказують про давні дні,
Мов казку історичної межі,
Що ділить нас від тих яскравих днів. 
Вже не блищать, як то колись в руках
Хоробрих прадідів, мов срібний гнів.
Тепер в музеї сплять в нудних роках.
Полудою стемніла криця й пил 
Присипав гордих свідків тої слави. 
Та символ промовля до зрілих сил 
Й ввижаються могутні збройні лави
Й турбує думку волі розмах крил, 
До осягів нових й нової слави.
-1947.
