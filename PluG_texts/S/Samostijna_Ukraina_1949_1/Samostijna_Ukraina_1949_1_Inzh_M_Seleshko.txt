Свято Соборности і Самостійности України
В часах другої світової війни вийшла у Франції невеличка книжечка французькою мовою під наголовком “Україна”. Автор її, один французький професор, порівняв Україну до якоїсь містичної невидимої мрії, що віками спить, мов зачарована королівна, замкнена багатьома замками. І коли лише якийнебудь землетрус зрушить замки, коли Европа почне хитатись в своїх основах, пробуджується марево — Україна, витягає свої благальні руки до Бога з проханням про поміч, про волю українському народові. Землетрус кінчиться і марево знову зникає за занавісою. Досі не було такого землетрусу, щоб зрушив тюрму з основ, щоб марево - Україна почула себе вільною в народів воль них колі.
Початок 18 століття — це дата смерти - сну України, як політично - самостійної одиниці. Над її могилою, під Полтавою, припечатаною московськими царями, і церковними достойниками, вічно літав московський двоголовий орел, беріг могили, , щоб Україна не воскресла. Рік-річно вся московська церква проклинала в день поразки України під Полтавою і Україну і її вірних синів, що під проводом гетьмана Мазепи бились за вільне життя, як зрадників Москви і царів. Понад 200 літ проклинали вони Україну, припечатували її могилу, понад 200 літ . літав московський орел певний, що “не було, нема і не буде України”. Москва зміцнювала свої зв’язки з Україною, перетягувала на свій бік українців, брала на свою службу, а з другого боку дбала про те, щоб національно - політичне зацікавлення самостійністю України зникло як і серед українців, так і в усьому світі.
Прийшла перша світова війна, а з нею і землетрус, що зрушив основи не лише Московії, а й цілої Европи. Як марево показалась на руїнах континенту Україна у всій своїй величі. Народ український не забув своєї давної волі, що заснула під Полтавою під пильним оком московського орла.
В 1917 році українці започаткували в Східній Европі величезну революцію, що потрясла основами не лише Европи, а і всього світу. 12. березня 1917 року українські вояки в московських уніформах повернули свою зброю проти Москви, збудили Україну до життя. Вперше серед мурів Петрограду, (теперішнього Ленінграду), по чула Москва клич: “Хай живе вільна Україна!” Почула той клич вся Україна, воскресла вона по кількох сотнях років, стрясла ті окови, що їй наложила була Москва, випростувалась у всій своїй величі. Зашумів весь український народ: “Хай живе вільна Україна!”. І Україна почала наново жити у війнах і повстаннях, у кривавому змаганні. Бо Москва, побачивши, що Україна воскресла, всі свої сили кинула на те, щоб її знову закопати в могилу на віки.
Україна відразу поставила на ноги сильну армію. Вона ж боронила свого життя, своєї волі перед московською ненаситністю. Дня 22. січня 1918 року тодішний український парламент - Українська Центральна Рада прогосила всьому світові й усім українцям по всьому світі:
“Від нині Українська Народня Республіка стає самостійною, від нікого Незалежною, вільною суверенною державою Українського Народу”.
Гучним відгомоном понеслись ті радісні для українців, а страшні для Москви слова по всій Україні, по всьому світі. Київ — столиця Володимира Святого прокинувсь до нового життя. Він став столицею Української Держави — центральним містом великої країни, а не якимсь там провінційним містом Московської імперії. Київ став столицею з усіма правами столиці, він став матірю городів українських. Він скинув чуже тавро з себе раз на все.
Ворог не спав. Він кинув усю свою військову потугу на знищення Києва. В першу чергу йому йшло про Київ, бо ж це була душа, це був дух вільної України. Молода тоді українська держава билась на всіх фронтах з ворогами за своє життя.
Найбільша частина української землі, проголосила свою незалежність. Значно пізніше, бо аж у листопаді 1918 року прокинулись до самостійного життя інші українські землі, що над ними панувала Австро-Угорська Монархія. Створена була в тому місяці друга українська держава на західних землях України, зник знад української території сторож на могилі тієї частини України — австрійський двоголовий орел.
Всі відчували, що існування двох українських самостійних держав, це ненормальність. Не може жити тіло, що розтяте на дві частини. Тому уряди обох держав вирішили і проголосили спільно всьому світові й всьому українському народові, в місті Києві, столиці соборної України:
“Західно - Українська Народна Республіка і Українська Народна Республіка з’єднуються в одну, одноцільну, суверенну Українську Народну Республіку!”
Сталось це 22. січня 1919 року, в річницю проголошення самостійності!. України.
Ще ширшим відгомоном понеслись її слова по всій українській землі й по всьому світу. Українці відчули в собі нову силу, що з’єднала досі розділені території України. Весь вантаж, яким навантажили українців, з одного боку Московія, з другого Австрія впродовж сотень літ, почав зникати, почав перетворюватись у соборництво духа і тіла.
Европа відчула на собі щось, що заставить її перебудуватись, заставить прийняти в круг вільних держав новий чинник — Україну. Не подобалось це не лише Москві, Польщі, Румунії та Чехії — безпосереднім сусідам України. Це не подобалось і деяким західно - європейським державам. Вони на спілку з Москвою, одні підпираючи червону Москву, а другі білу Москву та Польщу, Румунію і Чехію в огні і крові знищили українську державу. І знов над могилою України почали нести варту чужі державні символи, чи то червона звізда, чи чужодержавні герби - орли.
День 22. січня 1918 р. здійснив самостійність України. День 22. січня 1919 р. проголосив, але силою обставин не здійснив соборність України. Під навалою ворогів, що з усіх боків накинулись на українську державу, вона впала. Але день 22. січня залишився в пам’яті всіх, а в першу чергу українського народу. Раз сказане величне слово про волю та з’єдинення глибоко залягло в серцях українців всього світу своїм. глибоким змістом. В тому і полягає велич днів 22. січня 1918 року і 22. січня 1919 року.
У змінених обставинах велась дальша боротьба за здійснення сказаного. Борня була жорстока. Східно - українські землі під московською кормигою були повні повстанчих загонів, що змагались за здійснення клича 22 січня. Спілка Визволення України, Український Центр, Організація Українських Націоналістів у рядах московсько - большевицької армії, а дальше численні процеси — це лише короткі етапи тієї боротьби. Західно - українські землі змагались під проводом Української Військової Організації, а дальше Організації Українських Націоналістів.
На полі бою впали великі мужі українського народу, ті мужі, що у великій мірі причинилися до видвигнення і здійснення кличів 22. січня: президент України і Головний Отаман С. В. Петлюра та його помічник полковник Е. Коновалець лягли в тому нерівному бою. Марево Україна, здавалось, вже на віки зникне за мурами по страшному землетрусі.
Але активність українського народу була така велика, що Москва була змушена для заспокоєння народу проголосити фіктивну Українську Радянську Соціялістичну Республіку, а Польща, Румунія та Чехія
були змушені рахуватись з українським самостійницьким рухом.
Прийшла друга світова війна, затрясла основами Европи і світу. Марево України появилось наново на небозводі у повній величі. Збіг обставин не дав змоги Україні вирватись з домовини мимо того, що українці завзято бились за те, щоб воскресла Україна дійсна, щоб зникла фікція, створена її ворогами в формі УРСР. Зникли в ході тієї борні всі окупанти України за вийнятком Московії. Москва запанувала на всіх територіях України. Під іменем фікції — УРСР здійснився клич соборности України, але не здійснено клича самостійности.
Боротьба йде дальше. Видимим символом змагання є сьогодні Українська Повстанча Армія — УПА. Це збройне рам’я українського народу. Політичне рам’я українського народу — це сьогодні Українська Національна Рада, як символ і керівник змагань, а Організація Українських Націоналістів та інші політичні угрупування, як виконний чинник політично - визвольного змагу. 
Всі вони, і організації, і люди, і наші славні бійці УПА — боряться за здійснення кличів 22. січня 1918 та 1919 років. .
22 січень — живе в минулому, сучасному і майбутньому України. Аж по здійсненні його кличів, 22 січня перейде в історію як переломовий день на шляху України до волі.    