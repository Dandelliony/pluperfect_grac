 ВАЖНА УСТАНОВА

Вже минає місяць, як в порозумінні з німецькими властями організовано у Львові Централю Українського Червоного Хреста. Протекторат над цією організацією перейняв Їх Ексцелєнція Митрополит Шептицький. Централею У. Ч. X. кермує Управа з д-ром Олександром Барвінським на чолі. До Управи ввійшли також львівські лікарі: др. Біленька-Врецьона, др, Воробець, др. Григорчук, др. Даниш, др. Кіналь та др. Осінчук. У. Ч. X. перебирає на себе передусім опіку над раненими українцями і німцями та опіку над українськими полоненими. Допомога українським політичним в’язням, жертвам більшовицького терору та українцям зі східніх областей належить, як і досі, до обсягу діяльности Т-ва „Українська Допомогова Акція”, з яким У. Ч. X. працює від самого початку в тісному контакті і від якого для координації діяльности входять до Управи У. Ч. X. о. крилошанин Лициняк і п. Могильницька. Якщо йде про допомогу раненим, у Львові при У.Ч.Х. діє окремий комітет пань, що систематично відвідують ранених у лікарнях. Завдяки інтервенції в німецьких військових властей, полонені українці в таборах виділені в окремі групи. Відпоручники У.Ч.X. виїздять в табори полонених, де провадять роботу на місцях. Вже в деяких таборах українські полонені дістають через У. Ч. X. додаткові харчі, одіння та літературу. Також українським священникам дозволено відправляти Богослуження в таборах. Централя, повітові та місцеві клітини У. Ч. X. переводять реєстрацію всіх взятих до більшовицького війська та пропавших без вісті українців. В окремих випадках, на інтервенцію У.Ч.Х. деяких полонених вже звільнено. Досі організовано в краю клітини У. Ч. X. в таких місцевостях: Золочів, Тернопіль, Самбір, Зборів, Теребовля і Янчин; в Яворові, Перемишлянах, Бучачі, Станиславові, Мостиськах і Дрогобичі клітини У. Ч. X. є в стадії організації.