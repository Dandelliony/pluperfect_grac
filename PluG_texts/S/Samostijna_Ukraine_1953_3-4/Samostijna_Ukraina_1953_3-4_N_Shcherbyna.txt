ВОЛЯ
Елегійні двовірші
Воле! Надіє моя! Путівник мій і сонце в Прийдешнє!
Змальства тебе я плекав, скарб найдорощий буття!
Змалку беріг, як дитятко, у панцері серця міцному,
В нетрях міжгір’їв-лісів бранки-Вітчизни-землі.
Вирвав тебе я з неволі із пазурів хижого звіра
Й сміло поніс в чужину, — гордий мій прапор борні!
Я уберіг тебе на борючких бурунах океану
Від кровожерних акул, в хащах — від злих давунів.
Сяй же ясніш, моя Воле, як сонце, на шлях мій широкий
Де вже вирізблює Час обриси щастя мого,
Обриси жданої волі та щастя дітей України.
Воле! Мій світоч і стяг! Сяй перемогою скрізь!