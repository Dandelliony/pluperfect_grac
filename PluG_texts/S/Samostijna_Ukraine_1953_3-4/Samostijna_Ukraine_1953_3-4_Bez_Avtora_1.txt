РЕЦЕНЗІЯ:
«Селянська санаторій»
Читачі цього мистецького твору відчувають, як він їх ніби перетворює на глядачів історичної вистави-кінофільму, де кожна цікава і часто моторошна картина, що тут швидко заміняє одна другу, є натуральна, типова, так само, як і кожна з головних і другорядних дієвих осіб є не вигадана, а правдива й типова для цілого ряду подібних до неї. І все зростаюча цікавість читача: щож далі? — приковує до книжки, аж поки він не прочитає її до кінця. А глибока правдивість цього твору у всьому має виключну вагу ще і в звязку з його темою.
А тема, ідейний зміст твору ще більш важливі й цікаві. Прочитавши цю книжку, читач і заплющивши очі бачить правдиву суть московського комунстичного імперіялізму та його першу й найбільшу жертву — Україну, показаних тут цілком правдиво й переконливо в образі яскравих типових дієвих осіб та цілого ряду натуральних, потрясаючих і незабутних картин. Бачить московську Голготу народів з розіп’ятою там Україною і ту долю, яка чекає все людство на випадок перемоги Москви. Щоб яскравіше, як на екрані, показати цю Голготу та її диявольську суть такими, якими вони є справді, авторка відводить читачів убік — аж на Ялтинські гори Криму. І звідсіля показує їм ті пекельні картини жертв московського штучного голоду в Україні в 1933 р. Показує опухлих, умираючих селян біля дверей і вітрин «Торгсін’ів», де вони все і без обмежень могли купити для їди, але... тільки за чужоземну валюту або за золото! Страшне вражіння від цих картин посилюють моторошні картини вимираючих від голоду і примусово колективізованих сел України. Тут одна лише баба Чуйчиха, що ридаючи падала під ноги своїж волів, коли їх виводили з її двору до колгоспу, та її душу роздираючий заклик до комагітатора, Ольги Безрідної: —«Схаменися, дочко!»—дають належне уявлення про трагедію голодом закріпачуваного і фізично винищуваного українськоо села.
Показавши ці та інші пекельні видовища, авторка повертає читачів обличчям до Ялти, до колишніх царських палаців, цинічно названих «Селянська Санаторія», де нема жадного селянина. І показує тут читачам дійсно райське життя численних комуністичних вельмож Сталіна, і то саме в той час, весною 1933 р., коли вся Україна і Кубань були вкриті трупами мільйонів виморених голодом!
Диявольську «ідеологію» й тактику творців цих моторошних видовищ московського імперіялізму тут блискуче виявляє передсмертна сповідь головної дієвої особи повісти—Ольги Безрідної—«члена партії з 1917 р.», що остаточно схаменулася... Ця її щиро-правдива сповідь Улянці Коломиєць, на тлі тих картин, служить ключем до зрозуміння, що справді являє собою московська Голгота народів. Її образ тут завершують заключні найжахливіші картини: безкоконечної черги дружин «ворогів народу» біля дверей і приміщення єжовського прокурора НК ВД (1937 р.), де бачимо з дитиною на руках Уляну Коломиєць, та найпекельніщих концтаборів Колими, де вимирає «доходячою» і ялтинський лікар Підгаєцький.
Щира і глибока та переконуюча правдивість цього твору, а зокрема тієї сповіді Ольги Безрідної, допоможе ідейним комуністам поза залізною заслоною пізнати себе тими жертвами в московських смертоносних тенетах, де задихнулись уже тисячі Безрідних. А кожний читач «Селянської Санаторії» дістане правдиве уявлення про комуністичний імперіялізм Москви та про долю поневолених нею народів.
Тому цей мистецький твір, що його безперечно «запоєм» будуть читати й чужинці, а зокрема американці, так потрібно і то як найскорше перекласти видати англійською мовою. Бож ясно, якою великою мірою він прислужиться у визвольній боротьбі України та в справі пізнання чужинцями світового ворога людства.
За сподіваного перевидання та видання «Селянської Санаторії» англійською мовою бажано, щоб авторка додала ще до тих «Торгсінів» і картину безконечних поїздів з України до кордонів СССР у 1933 р., навантажених хлібом, м’ясом та іншими продуктами і матеріялами, що їх тоді очима проводили божевільні від голоду селяни України. Слід також відзначити голод у 1933 р. і в українських містах, хай і не такий страшний, як по селах, але ж і не без випадків людоїдства. Щоправда понад 7 мільйонів жертв того голоду чекають на спеціяльно цій темі присвячений мистецький твір, і то насамперед Олени Звичайної, авторки премйованої повісти «За що?» і оповідання «Лист», та цілого ряду інших творів , переважно на теми підсовєтської сучасної дійсности в Україні.