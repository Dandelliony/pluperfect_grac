Про життя українців у Генеральному Губернаторстві по той бік Сяну (Продовження)
У. Ц. К. та його організаційна схема. 
Опісля роблено дальші заходи у справі затвердження статуту цієї організації, яка фактично вже діяла. Статут затверджено 4. V. 1940 р., а зпочатком червня 1940 р. додано до відома затверджений статут т. зв. Українського Центрального Комітету. З того часу У. Ц. К. почав діяти як повноправна централя українського зорганізованого життя в Г. Г. 
Завдання чи пак компетенції У. Ц. Комітету були такі: 1) Організувати українське громадянство в Г. Г. через т. зв. спомагаюче членство в Українських Допомогових Комітетах, 2) Організувати та розбудовувати окремі ділянки нашого національно-суспільного життя (головно господарські та культурні цінності). Можна окреслити його характер як громадської установи з деякими півурядовими управненнями. 
Ціла організація УЦК є оперта на провідницькій системі. У проводі УЦК стоїть Провідник, який є репрезентантом і дійсним керівником цілого УЦК та джерелом влади для всіх органів УЦК та його низових клітин. Свою владу одержує, згідно зі статутом, через вибір на загальному зібранні, дійсних членів УЦК та затвердження німецькою владою. Уповноваженим заступником провідника УЦК та бепосереднім керівником цілого внутрішнього апарату УЦК є Діловий Керівник. Статут передбачує 6 відділів: 1. Організаційних і персональних справ, 2. Суспільної опіки й праці, 3. Господарський, 4. Культурної праці, 5. Опіки над молоддю і родиною, 6. Фінансовий. Крім цього, хоч у статуті не передбачений, одначе офіційно признаний, е Відділ Шкільних Справ, що в практиці є допоміжним органом державної влади у справах укр. шкільництва. 
Для фахового опрацьовування окремих завдань існують при поодиноких відділах Колегії чи пак Комісії. При окремих Відділах УЦК і Референтурах УДК існують т. зв. фахові секції, опісля переіменовані на Об'єднання Праці, як, напр., об'єднання праці українських учителів, інженерів, правників, лікарів, купців, ремісників і т. і. 
Підбудовою, тобто низовими клітинами УЦК, є Українські Допомогові Комітети; їх тереном діяння є терен повіту (крайсгавптманшафту) чи виділеного міста (Штадтгавптманшафту). УДК можуть для наладнаная праці основувати на свойому терені Районні Делєгатури, яких терени діяння відповідають колишнім адміністраційним чи судовим повітам, і Волосні Делєгатури, яких тереном діяння є волості. Виконавчим органом УДКомітетів у поодиноких громадах є Мужі Довір'я. Завдання УДКомітетІв і їхніх Делегатур є ті самі, що і завдання УЦК. Матеріяльні засоби УДКомітети і їхні Делєгатури черпають з вкладок чи т. зв. національного податку, що його зобов'язані вплачувати всі спомагаючі члени УДКомітетів та всі українські комітети, та установи. 
