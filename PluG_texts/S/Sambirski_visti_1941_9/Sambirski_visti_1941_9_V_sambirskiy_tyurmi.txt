Д. Крупник 
В самбірській тюрмі
(Докінчення)
Не знали ми, на віщо ждемо. Ех, якби так знали... Та пропало. — Нараз впала команда: „Лицем до стіни — голову вниз”. Ми почали обертатися,— в той момент застукотів скоростріл. Серед в'язнів почувся страшний лемент, зойки смертельно ранених. На щастя, енкаведист не вмів обходитися зі скорострілом, і більше, як половина серії стрілен, пішла в мур. За яких кілька секунд — друга серія. Тим разом взяв заблизько, і стрільна падали з лівої сторони на землю. Опісля підвищив, і на правім крилі кулі попадали вже в людей. Знову нова хвиля зойків. Після другої серії, Яремко, який крив мої плечі, відхилився, — я почув вільне місце за своїми плічми. Мені здавалося, що в часі другої серії він дістав постріл; я чув, як відрухово він штуркнув мене і тепер або вбитий упав, або ранений усунувся з мене. Однак сталося інакше. Після другої серії Яремко, ранений у руку, почав утікати під мур, а далі — під сходи. Це завважав енкаведист і, замість цього, щоб стріляти зі скорострілу, вибіг і зачав стріляти з нагана до Яремка, який уже був під сходами і заслонився курткою. У цій хвилі другий енкаведист, а саме „Хаскель”, через вікно зачав кидати до нас ручні гранати. Щастя і тут служило нам. Він кидав гранати через загратоване вікно. Грати заваджали, і він не мав розмаху, — через це гранати вибухали зараз коло муру, майже під самим вікном. Від гранат було дуже мало ранених. В той час, як на подвір'ї вибухали гранати, в тюрмі діялось це саме: стріляли до камер і кидали гранати. 
Чисте пекло. Чути останні зідхання і стогони вмираючих. Тоді живі, обризкані кров'ю, притиснені до землі, збунтувалися. Зродилася шалена відвага. Майже всі як один — серед стогонів і стрілів — крикнули: „Ура! Бий чекістів!”. Блискавично допали ми до місця, звідки вони до нас стріляли. Червоні кати, озброєні по зуби, втекли, позамикавши за собою сильно гратовані двері. Ми вже на коридорі — зчинили великий крик і закликали замкнених у камерах в'язнів, щоб ламали двері. Самі озброїлися зараз водопроводними рурами, які виломили на коридорі, і почали розбивати камери в партері. 
Тепер діло пішло скоро, — „відважних і непобідимих героїв чеки” не було. В'язні виходили з камер і розбивали головну браму. Я тим часом вернувся на подвір'я. Тут побачив мертві тіла тих, з якими ще перед кільканадцяти хвилинами говорив: Головчака з Рудок, Гуля з Самбіршини, Волощака з Дрогобича, Піліховського і Старосцяка з Самбора, Патлєвича і інших. Всіх убитих на подвір'ї з - поміж стодесятьох — було 12 осіб. Крім цього були тяжко ране ні: Яросевич, Ріпецький, Солопатич, Познар, Зажицький, Поливка і ін. Кілька з них у дорозі чи пізніше померло. Саме надійшли др. Керничний і др. Баран. Я звернувся до них, щоб ратували ранених, однак нічого, крім води, не могли раненим подати. Я пішов до сутеренів — всюди кров і трупи. Тоді я пригадав собі начальників дім і пішов туди. Там знову те саме: як поліна дров, поскладені трупи один на одного. Всюди, гуляла смерть. З пивниць вже заносило трупами. 
Коли я вийшов з - поза дому начальника, вже на подвір’я тюрми почали входити жінки з міста. Я вийшов на вулицю і просив кількох жінок, шоб пішли по лікарів, бо є тяжко ранені. Вони пішли, а я повернувся в тюрму, точніше, на подвір'я, де відбулася екзекуція. Тут побачив я, як старенький Сащин подавав воду тяжко ране ному Ріпецькому. Біля ранених ходила й давала першу поміч Станьківна — в'язень камери ч. 28, а Мандрик, хоч сам ранений, до помагав їй у цім ділі. Жінки, які приходили, плакали, — знову розляглося голосіння. Один з ранених спитав мене, де німці. І дійсно, я забув на вулиці спитати. Тепер рішився знову вийти на вулицю, щоб вивідати, яка ситуація, і поволі йшов до головної брами. Тепер бачив я, як на всі сторони тікають через мур в'язні, які мабуть боялися йти головною брамою. Інші в'язні виходили брамою до міста, а до тюрми йшли люди з сіл і міста, переважно жінки, які зараз розпочали грабити майно тюрми і речі по вбитих і тих, що речей не могли забрати. 
Коли я вийшов на вулицю, побачив, як у сторону Дрогобича і Львова їхало совітське військо. Де-не-де, то в місті, то на Виспі чути було стрілянину, — це стріляли з крісів до тікаючих в'язнів. Пішовши в напрямі НКВД, я побачив там начальника Дронікова, який стояв біля авта, тримаючи в руці нагана; супроти цього я зараз завернув, бо побачив дійсність: німці ще далеко — то тікає чека.
До тюрми вже не вертався, — відрікся і речей. Кільком несамбірським в'язням вказав добрі місця сховку, а сам ще з одним товаришем сховався в пивниці при вулиці Отвертій. По якій годині почули мя детонації, — це в Радловичах висаджували „совіти” склади зброї та бензини. А після двох менш-більш годин, вичекавши на зручний момент, я пішов додому. Нарешті, по десятьох місяцях опинився вдома, серед найближчих, цілий і здоров. 
Цей несподіваний бунт в'язнів на тюремному подвір'ї врятував всіх, що були ще живі в тюрмі. Заціліли, хоч ще два дні мусіли критися . В суботу до Самбора вернулися НКВД-сти, — робили погоню за безборонними жертвами. Всіх в'язнів у Самборі, за всякими можливими обчисленнями, вбито понад 550 чоловік, вийшло на волю після вилому з тюрми понад 900 осіб. Були це страшні переживання, які важко описати словами, переживання, спричинені страшним наїздом більшовицьких катів на наші землі, який залишиться надовго в пам'яті сучасників і грядучих поколінь.
