ПАМЯТІ O.ЮРІЯ ГОШКИ, пароха Гордині
Темпераментність життя, гарячий патріотизм та непримиримість до ворога, це прикмети, якими відзначався парох Гордині, о. Юрій Гошка. І немало витерпів о. Юрій в свому житті, однак не жалував цього. За часів польської держави — політичний в'язень, переслідуваний старостами і жандармами, одержав назву „небезпечного націоналіста”. Коли наїзники змінилися, коли прийшли кати „визволяти” нас, о. Юрій не думає про втечу. Він говорить: “Мені треба остатися зі своїми людьми”. Любили о. Юрія мешканці Гордині, зате ненавиділи його доморослі та приїжджі комуністи й НКВД. Отець не скривав своїх поглядів і не боявся того, що нова влада надала йому нову назву: “явний контрреволюціонер”. І почалася боротьба на терені гординської сільради, боротьба двох світів. Кожні збори мусіли кінчитися лайкою та погрозами в сторону „попа”. О. Юрій відповідав на це наукою Христа та незломною вірою в те, що розлетяться остаточно більшовицькі кайдани. Боротьба була завзята, бо комуністична кліка мала за собою зненавиджене НКВД, а о. Юрій — любов та довір'я народу. 
О. Юрій байдуже приймав великі податки, шарварок, загарбання його мешкання і т. п. Він часто говорив: “Я знаю, що вони мене хочуть цілком знищити, що вони мене вб'ють, але свого посту не покину”. 
Загуркотіли на синім небозводі сріблисті птахи — почалася війна під проводом німецького народу з царством червоного Сталіна. Щира радість вступила у всіх. Радість та і була причиною смерти о. Юрія. Він виходив часто на дорогу, щоб порозмовляти з людьми та побачити на власні очі, як будуть утікати “доморослі заступники Сталіна на селі”. Місцеві комуністи використали це і 25 червня ц. р., в порозумінні з дублянським НКВД, зловили о. Юрія, погнали до Дублян, а звідти забрали його до Дрогобича, де згинув мученицькою смертю в льохах НКВД. 
О. Юрій Гошка згинув, але боротьбу виграв, бо ідея, за яку приніс в жертві своє життя, буде жити вічно.  
О. Б
