1 января. Вівторок. Колись новорічних газет з трепетом дожидалися усякі службовці, «чающия движения воды»: нагороди, призначення і т.і. — рясно сипалися з сторінок новорічних номерів і приносили втіху роскошникам сього світа.
Цим разом нагороду новорічний номер приніс мені і тільки мені. Ось вона, ця нагорода, од слова до слова.
«Ухвала Президії ВУАН в справі виступу акад[еміка] Єфремова в газеті «Діло».
Розглянувши справу акад[еміка] С.О.Єфремова й вислухавши його пояснення, Президія ВУАН: 1) вважає за неприпустиме й засуджує суворо (!) виступ С.О. Єфремова з полемічною статтею, скерованою проти політики органів радвлади (це Студинського тобто, С.Є.) в закордонній пресі та ще й у тій, яка вороже ставиться до радвлади («Діло»).
2) Президія ВУАН відзначає, що не можна бути академіком Радянської України (?!), не захищаючи її від її ворогів та не беручи активної участи в переведенні в життя заходів радвлади та її роботи в справі культурного і господарчого будівництва.
3) Зауважує акад[еміку] С.О.Єфремову його хибну позицію та приймає до відома його заяву (?) до Президії ВУАН; вважає за потрібне звільнити його від усякої організаційної та адміністративної роботи в органах ВУАН, залишаючи за ним лише наукову працю, де він міг би виправдати обов’язки громадянина Рад[янської] республіки, про що він говорить (?) у своїх заявах на ім’я Президії ВУАН».
Резолюція оця гнусніша, ніж навіть була здалась мені, коли нашвидку переглянув її вчора. Не кажучи вже про повну її беззаконність (звільняє Президія від того, на що не настановляла! Звідки таке самодержавіє?), не кажучи про завідому брехню в словах, що моя стаття «скерована» не проти Студинського, не кажучи про безпорадне лепетання в п.2-му — останні рядки просто вершок брехливости. Якийсь гнусний натяк, на який жадного не давали права мої заяви... До того ж оригінальна кара од органів Академії — звільнити від роботи! І весь odium цієї дурости й лакейства бере на себе Президія Академії!
Ну та хай іде! Що гірше, то краще... За інших обставин я кинув би їм в обличчя і самий титул академіка. А тепер мушу радіти тільки, що мене звільнено від непотрібних мені, а потрібних Академії обов’язків. Більш часу і сили лишиться на справжню роботу. Але цікавий факт — «нагорода» за роки і роки й сміливо кажу — каторжної праці, яку я робив для Академії. «Порок наказан» — quod demonstrandum est.
Почекаємо, що далі буде. Невже місце Кооптаха і Краплі молока заступила Президія Академії?
День просидів за коментарем до Шевченкових листів. От на чому спочиваю і чим себе заспо[ко]юю серед бруду, низости і підлоти людської. Добре, що до мене ніхто майже не ходить — мов до зачумленого: можна без перешкод працювати. 
2 января. Подзвонив Президент, казав, щоб швидше подати заяву, що кидаю секретарювання у Відділі. Чого йому не терпиться? Відповів, що заяву подам Відділові на першому ж засіданні, а Президії можу хоч завтра. Питав, чи не згодився б я кінчати роботи для ювілейної книжки про Академію та 5-річний план. На це одповів йому, що принципіяльно не можу цього зробити, та й практично боюсь за це знов одержати таку нагороду, як в учорашній газеті. Сказав також, що вважаю резолюцію Президії за протизаконну, хоч і не думаю робити їй опір, та, певне, і Відділ так само не чинитиме, а просто прийме до відома, як і справу Студинського. Мої слова про протизаконність, видимо, Заболотному не сподобались і він почав був споритись у телефон, та я просто поклав трубку і тим припинив розмову. 
3 января. Подав таку заяву.
«До Президії ВУАН.Прочитавши в новорічному числі «Пролетарської Правди» резолюцію в моїй справі Президії, цим заявляю, що складаю з себе секретарювання у Відділі та роботу в комісіях — Статутовій, Ювілейній, Конкурсовій, Видавничій та ін., в яких я брав участь як секретар і заступник 1 Відділу. Матеріяли і документи здам новому секретареві зараз по обранні його на Відділі».
В Академії буквально клекіт стоїть з приводу резолюції. Адже Президія сама була розголосила першу резолюцію, і тепер кожне питає: чому ж так швидко і так радикально змінила вона свою думку? Оповідають, що Заболотний вагався, чи друкувати резолюцію, але Щупак поскаржився Левицькому і цей просто і грубо наказав Корчакові друкувати. І наші хлоп’ята смирненько послухалися...
В канцелярії Неодмінного секретаря знято портрети Кримського й мій. Я півжартом давно вже радив зробити це Лозієву, та він навіть тоді був образився. Тепер питаю його, сміючись: «Ну, а що? Не казав я Вам?... Звелено, чи своєю волею?» — «Не звелено, — каже, — а злегка натякнуто...».
Але найкраща сьогоднішня новина — це обрання Скрипника на академіка до Білоруської Академії!... Знають з чого починати і почали просто з того, що поважно взяли відомий Пушкінів вірш: «В Академии наук заседает князь Дундук». Пішла знов ера Дундуків, тільки князівський титул та природній дар («отчего ж ему не сесть?») — заміняє тепер той самий природній дар + партквиток. Адже незабаром і в нас засідатимуть Коряки з Юринцями: досить звеліти Президії — і вони засідатимуть. Не знати тільки, яку саме катедру посяде академік Скрипник? 
4 января. «Коли ворог одверто висовує ті чи ті політичні гасла, це цілком зрозуміло для нас, але коли замість політичних гасел він пише, що випав білий сніг, що цей білий сніг буде довго триматись, то тут тяжко розібрати, чи про білий сніг тут іде мова, чи про білу ідею, — про те, що біле військо переможе нашу Червону Армію». Цю [знамениту] тираду вичитав я в промові Демченка ... Отак договорись! Виходить по-істині як у тій грі: «белого и черного не покупать, да и нет не говорить». Заяча психологія, але попробуй-но тепер про сніг написати, — контрреволюція та й годі! «Крестьянин, торжествуя, на дровнях обновляет путь, его лошадка снег почуя, несется рысью как-нибудь» — це ж прокламація!.. Ні, не з свідомости сили береться така психологія, — мабуть, навпаки: всякі страхи ввижаються, коли вже й позаторішній сніг страшний. 
5 января. Чимало людей розуміє резолюцію Президії так, ніби я сам прохав звільнити мене від адміністративних та організаційних посад і що я давав якісь-то обіцянки. На це наводить згадка про мої «заяви» на початку і при кінці 3-го пункту. Отож я тепер не знаю, чи це невдала редакція, чи навмисне так темно написано, щоб людей баламутити. Знаючи людей, що ту резолюцію подиктували, всього можна сподіватись.
6 января. Стріває на улиці мене незнана мені людина, підходить, здоровкається й каже: «Добре, що вас зустрів. Я з села. Наш селянський актив прохав мене переказати вам наше спочуття та обурення проти напасників». Я подякував, але не розпитував: хто зна, що за їден. Може з села, а може й з — ГПУ...Розповідали мені, що в Коростені на якомусь зібранні дядькам запропонували оганьбити Єфремова. «Та хто ж воно таке? І що зробив?» — питаються дядьки. На це й самі аранжери не могли нічого сказати: «Так, якийсь... мабуть, контрреволюціонер, бо ж усі його ганьблять. А може опозиція». Істинно — «свята простота!» 
7 января. Одержую листи — всі «підпечатані». Отже, перлюстровані. Але сьогодні прийшов лист навіть на наші звичаї незвичайний: був запечатаний сургучною печаткою, через те «підпечатати» його не можна було; ну, то порадили собі зовсім просто: печатку зломано і вже навіть не заклеювано. Так і принесли, розліплений. А багато листів і зовсім не приносять: люде питаються, чому не відповідаю, а я тих листів і не бачив. Мовляв старим правилом: «письма, которыя не нужно, чтобы доходили, те у нас всегда пропадают». Але й за старого часу такої без- церемонности, як тепер, не було. 
8 января. В крамниці питаю: «Чи нема чаю?» — «Що ви! — одказує прикажчик. — Який тепер чай!» — «Ну, а чи довго так воно буде, без чаю?» — «А це від Англії залежить: зговоримося з нею — буде чай; не зговоримось — самий кип’яч питимемо!» — «А до чого ж тут Англія? — питаю. — Адже ж чай китайський!» — Тільки за- сви[с]тав прикажчик на відповідь: «Який там Китай! Все Англія собі забирає і ми в неї тепер у кулаці».
Ну, нехай чай од Англії залежить. А від кого ж гас, наш ніби власний гас? Розвозили по вулицях гас інваліди, кожного ранку на вулиці сурмить: іди й бери гасу. А оце цими днями інваліди заохочують: «Беріть, добирайте! Ще з тиждень який повозимо та й шабаш, годі — не будемо возити!» — «Чому?» — «Нема гасу». — «Де ж подівся?» — питають. — «А нечистий його знає, — тільки нема. Не привезли чи що». Що тут вже про порозуміння з Англією говорити, коли навіть того, що маємо, доставати не можемо. По крамницях чого не спитай — тільки й чуєш: нема, нема. Мануфактури нема, товару на чоботи — і не питай, паперу по 5 аркушів, більше не купиш, масла, яєць — ні за які гроші не дістанеш. Зато по газетах — «гром победы раздавайся!» — благоденствуємо, не так, як по тих буржуазних Європах.
Поїхав Воблий до Петербургу — розпитувати, як Російська Академія свій ювілей святкувала. З цього приводу у нас в Академії анекдот склали. Питає Воблий Ольденбурга: «Як у вас ювілей святкували?» — «А вам навіщо?» — «Та й ми оце 10-літній ювілей маємо святкувати». — «Десятилітний, кажете? Ну то я не знаю. Може, де в архіві які документи знайдемо... Мабуть, Ломоносов зайву чарку випив та з німцями ще раз, при цій оказії, посварився. Давно то було, трудно порадити, як вам ваш десятилітній одбувати». А з нашими академіцькими справами що день, то гірше. Пишуть білоруси, нарікають, що наша Академія їм втисла Скрипника та Яворського на академіків: ми так, пишуть, і запротоколювали: на пропозицію Української Академії наук обрано: Заболотного, Тутківського, Яворського і Скрипника...
Отож, виходить, що це наша Президія побила рекорд запобігання перед властями: навіть білоруси дивуються... А я грішив на них, що розпочинають еру Дундуків. То ми її розпочали, виходить! 
9 января. В газеті надруковано промову Косіора на партійній конференції. Часто згадує мене, та ще як згадує! Навіть мою розмову з Любченком — давню, колишню розмову переказує. Правда, з того переказу я не пізнав своїх слів: брехня від першого й до останнього слова. Очевидно, Любченко сфабрикував те, що йому здавалось кращим, а може й від себе Косіор досипав. Ту розмову я записав зараз же, та й тепер добре пам’ятаю, що я говорив і чого не говорив... Але ж і політики! На підставі пліток, перлюстрованих і не вчитаних листів, приватних розмов або підслуханих вєдомостей — будують свої висновки... Пліткарі, а не політики! Не диво, що через таку фельдшерську політику не то чаю, а й гасу не маємо. Правда, їм це байдуже: вони мають, вони думають, що їм вистарчить. Тільки що буде, як не вистарчить?
А як вони свої плітки добувають, показує випадок з Косинкою, якого Косіор згадує поруч мене. Випивав собі Косинка з одним із «братьев-писателей», здається — Первомайским (і такий єсть). Випили. Розговорились «по душам». Косинка щось про становище України почав говорити. Брат-писатель зараз альбомчика суне — «напишіть, каже, на пам’ять»... Косинка написав. І тепер з того альбомчика літераторського Косіор цитує. А Первомайський, кажуть, здобув командирування за кордон як нагороду за юдин учинок.
Скільки Юд тепер розвелося! Та ще таких, що старий Іскаріот вдруге повісився б, коли б з нашими Первомайськими здибався, — повісився б з сорому за свою недотепність і некорисливість. «Братья-писатели» особливо добре дбають: нема того вчинку, перед яким би зупинилися. Оббрехати, наклепати, пересмикнути, виявити чужий псевдонім — це тепер звичайна річ в літературній обихідці. Та чого іншого й хотіти від казенної преси, казенних пер!..
По місту чутки, що комуністи таки не задоволені кінцем моєї справи: Президія послухалась, але Є[фремо]в нічим, власне, не поступився. їм би хотілося не тільки заграти «пісню в лицях»:
Била жінка мужика — пішла позивати,Присудили мужику ще й жінку прохати, -
але щоб той мужик таки й попрохав справді... 
10 января. Засідання Відділу. Я зрікся секретарювання. До протоколу записано зречення без мотивів, бо інакше Відділові довелося б протестувати проти постанови Президії, як незаконної, а протестувати — річ безнадійна. Обрано на секретаря -
О.П.Новицького, — Грушевський і К° утрималися. — Послав картку В.Перетцові.
12 января. Бачився з А[ндрієм] Ва[сильовичем]. Погибає чоловік, а може й загинув. Зіпсував мені він день і своїм виглядом (п’яний, як ніч), і своїми розмовами.
14 січня. Засідання Ради. За кожним разом усе менш людей приходить, бо й нема чого. Сьогодні за 1 год[ину] все скінчили.
Більш порожнього засідання ще не було. Одпетів живий дух і кожне думає, аби швидше одкалатати, щоб розійтися. Ні запитань, ні дебатів: мовчки послухали та й до домівки. Здається, Академія вже доходить сучасного ідеалу — ні своєї думки, ні бажання не висловлювати: як наказано, так і має бути.
Між іншим, — ще одне наївне шахрайство Президії. Ні Президента, ні віце-президента на зборах не було, і збори розпочато листом од Президента, в якому він просить головувати на зборах «голову II Відділу акад[еміка] Тутківського» — і Тутківський пішов головувати при здивованих поглядах усенької залі. Всі знають, що II Відділ Тутківського провалив і обрав на голову Фоміна, і Тутківський, кажуть, подав на це навіть скаргу... до місцкому. А проте головувати на зборах таки взявся. І така байдужість до зборів Ради, що ніхто навіть не протестував проти Президії, що уперто визнає за голову II Відділу угодного владі Тутківського. Це вже просто жахлива й небезпечна байдужість. 
15 января. Кажуть, що в залізничному органі «Гудок» надруковано статтю «Киевская гниль», де подано жахливі відомості про верхівку Київської партійної організації — хабарі, непотизм, кумовство, пияцтво, розпусту і т.і. Картина це все знайома, і нею нікого не здивуєш. Але важно те, що на статтю звернули увагу і вже прибула якась комісія на ревізію. Треба б добути того «Гудка» і прочитати. Таких справ, правда, тепер повно, в кожному місці те ж саме діється. 
16 января. Сьогодні ховали старого Козицького, сусіду, що помирав місяців зо три. Але помирав тяжко, а ховати було ще тяжче. Днів з п’ять лежав у церкві: послали телеграму синові (відомий композитор і велике цабе) і синок ні сам не їхав, ні грошей на похорон не слав. Нарешті надумався прислати, але сам таки не приїхав. Та й справді: батько — піп, ще хтось би тут побачив його на похороні, ну, а для «великого цабе» як на теперішні часи, це не дуже приємно... Скотина бісова!
Розповідають чудеса про московський з’їзд марксистів- істориків. Устами самого Покровського історики-марксисти одреклися від «економічного матеріялізму»: то, мовляв, була тільки вигадка для цензури, а тепер можна її й похерити. Тими ж самими устами визнали теорію «героїв». Нарешті устами
Яворського знищили всю попередню українську історіографію, як буржуазну, а після цього якийсь москвич знищив і самого Яворського, як немарксиста. І не лишилось для України жадного праведника... Люде, що з усієї сили під марксизм підшиваються, як от Багалій, дуже занепокоєні. І поділом: не підшивайтеся і не лізьте, куди голова не влізе. 
17 января. Якось Анд[рій] Вас[ильович], бувши п’яним, розказував мені, що є наказ до Держ[авного] видавництва та Кни- госпілки, щоб не приймали од мене до друку нічого. Я не зовсім поняв йому віри, бо Держ[авне] видавництво] саме друкує Шевченка та Коцюбинського, а Книгоспілці я й не збиравсь нічого давати. Хоча, з другого боку, під той час, коли тяглося оте
Щодня Пілати розпинають.Морозять, шкварять на вогні –
мені часто приходило на думку, що Пілати тим не задовольняться, а попробують позбавити мене цілком слова і заробітку. Останнє для них може навіть важніше, ніж перше: бити «и дубь- ем, и рублем»... І от, здається, починають мої побоювання виправдуватися.
З місяць тому я підписав у вид[авництві] «Рух» умову на редакцію віршів Грінченка, з передмовою. Умову мало затвердити правління видавництва в Харкові — і от сьогодні прийшов до мене представник «Руху» і здивований каже, що умову затверджено, але згадку про передмову викреслено... Він не розуміє, чому, і я не розумію, якщо не спинитися на думці про якусь заборону мого ймення в друку. Можливо, все можливо.
Був і другий видавець, П.Комендант, що хоче, щоб я йому редактував, і з передмовою своєю, Яновської «Городянку». Як людина оглядна, цей просто пішов до Окрліта («цензури») й запитав, чи нема, мовляв, на Є[фремо]ва заборони. Там йому сказали, що нема і вони судитимуть мої праці, як і інших авторів. Отже — чи нема, чи вони брешуть? На останнє ніби натякає пригода з «Рухом»... В усякім разі мені не подобається оце ходіння та розмова про мене в цензурі: коли й нема ще заборони, то вони її можуть спровокувати.
Отже, можливо, що мене зовсім позбавлять слова. Цілий вік віддати літературі, щоб на старість заніміти — о, вони добре знають, куди влучити. Але хоч і як це тяжко — а витерплю і таке знущдання. Коли треба буде, то й занімію, піду чоботи латати, а себе не зречуся. 
18 января. Сенсаційна новина. Ніби в Москві постановлено: усю «союзну» територію огласити власністю СРСР: підданство рахувати тільки за СРСР. Отже, цим самим касуються всі «незалежні» та «автономні» республіки і заводиться унітарна система. Кажуть, що цієї постанови поки що не оголошено, бо треба «підготувати громадську думку». Скрипник у Москві ніби протестував, кажучи: «Що ж це — поворот до єдиної неділимої?» — «Так, — од- казали йому, — до єдиної неділимої ВКП». — «Але ж не забувайте, що це порушення конституції: ми ж можемо вийти з Союза». — «А можете, — була відповідь, — без території і людности». Протестант, зачувши це, замовк... Та й справді — що йому говорити, цьому представникові сучасної «Малороссийской коллегии», коли він з товаришами ще попереду всі позиції здав і сидить у жмені того, хто диктує тепер свої умови?!Отже, виходить, новий курс починається. Потішилися «самоопределением вплоть до отделения» і буде з вас. То може це навіть краще, бо виразніше. Адже наш «уряд» тільки на капості здатний і був, все одно все робив, що з Москви наказувано. То хай краще буде це цілком одверто. Може це хоч тих, хто може чогось учитись, навчить... Тільки як будуть себе наші наркоми почувати, одним помахом розжалувані на звичайних смертних? Утруться й подякують? Напевне. Бо ніхто за ними не жалуватиме, а кожне навіть промовить: земля пухом... 
19 января. Одержав листа від Ка[терини] Косенко, дочки Є.К.Трегубова. Од батька дістала вона альбом з трьома Шевчен- ковими рисунками, і я вже кілька разів писав до неї, щоб дала їх до академічного видання. Пише, що «мої власні інтереси примушують мене тепер відмовитись від репродукції малюнків». Стерво-баба! Це вже друга. Перша — онука Варфоломія Шевченка, Гілевська, що десь запроторила Тарасові листи до її діда. Треба буде і цій написати, — хоч злість зірву! 
20 января. Написав до Ол.М.Рудченкової (Полтава), К.Косен- кової (Борзна), П.Дроздюка (Харків), О.Маковеєвої (Бережани), М.Чернявського (Херсон).
У «Пролет[арській] Правді» поміж іншим матеріялом про Леніна стаття Семашка — матеріялістичний доказ геніяльности Леніна на підставі його мозку. Дивовижний зразок ніби-ма- теріялістичної схоластики.
Базар реагує на сьогоднішні газети тим, що в один голос пророкує війну на весну. Дивний спосіб вносити заспокоєння! 
21 января. По місту ходять оповідання про арешт прокурора Зоріна з компанією. Вертався він з одного з «афінських вечорів», які тепер ніби у великій серед комуністів моді, п’яний, як ніч, і на вулиці почав скандалити. Якийсь міліціонер, не маючи іншого засобу втихомирити скандаліста, повів його в участок і прокурор аж там проспався й витверезився. Уявляю собі, що почував бідолашний сторож громадської безпечности, коли, випускаючи п’яниць, довідався, кого він арештував для витверезення! 
22 января. Приїхав Перетц, розповідав про події в Російській Академії. І там лизунство, холуйство безконечне, що виявилось в виборах нових академіків. Істинно: камо пойду от духа Твоего!
24 января. Почалися знов арешти... Камо пойду отдуха Твоего! Сьогодні знов Демченко вернувся до моєї справи. «Характерним проявом українського шовінізму, — промовляв він з приводу смерти Леніна, — є виступ у закордонній пресі академіка Єфремова (!). Професор Крупський цілком слушно закинув Єфремову орієнтацію на буржуазну Польшу (!). І справді академік Єфремов блокувався й з російськими чорносотенцями (!), й з польською буржуазією (!), й не дивно, що він ніяк не міг дати відповіді на запитання, як він ставиться до радянської влади (!). Цілком слушно зробила президія Української Академії наук, яка засудила ганебний вчинок академіка Єфремова й заявила, що радянський учений повинен працювати на користь радянській державі (!). Я цілком певний, що радянська громадськість цілком позитивно відгукнеться на постанову Президії ВУАН». Не знаєш, чому більш дивуватись у цій сконденсованій брехні: чи повному нехтуванню фактів і безглуздим вигадкам, чи нахабству, що власну резолюцію, накинуту силоміць Академії — тепер видає за академічну! Зате Президія має доброго тепер спільника, од якого вже довіку не відчепиться... 
25 января. Черговий пароксизм — вишукування по школах поповичів та попівен і викидання їх. Такого ще не бувало. Шпіонство, висліджування і доноси, доноси, доноси... Це, розуміється, не шовінізм, — це слугування пролетаріятові! Нещасний пролетаріат, іменем якого уся ця гидота робиться, і нещасна країна, в якій існують шпик і донощик. Куди вона докотиться — це можна наперед угадати...Та й що робити нашим верховодам, як не збирати собі дешевий капітал на нещасних поповичах? Адже вони так заплуталися й так скомпрометувались навіть у своїх колах, що вже більш нікуди. Сьогодні читав про «Киевскую гниль» у ч.9-му «Гудка». Чисто норови римської імперії цезаристських часів у нас завелися! А за все це — хай поповичі одповідають: хоч на них свою злість і своє нікчемство та розбещеність зігнати! 
26 января. Останніх два дні працював над редакцією віршів Грінченка для «Руху». Зробив перший том, користуючись з старих своїх шпаргалів, які написав був ще 1921 року. Ну, та й зібралося роботи за останній тиждень: Шевченко, Яновська, Грінченко, Лисенків збірник — і все це одразу давай. По 16 год[ин] на добу працював, до того, що й світ обертом ішов, і в очах темніло. Трохи підогнав.
27 января. Прийшли московські газети з листом Тальгрена й відповідями Ольденбурга, Жебелева та Марра. На фоні спокійного, повного гідности листа Тальгрена тим гірше виглядають лукаві виверти Ольденбурга, лакейська брехня Жебелева та божевільне мурмотання Марра. Я не дивуватимусь, якщо після таких відповідів європейські вчені махнуть на нас рукою й скажуть: загибайте — ви заслужили свою долю! І нашого Олхександра] П[етровича] Новицького примусили написати відповідь Тальгренові. Теж не дуже гідна й розумна, але хоч без подлостей: приїздіть, каже, та й самі побачите, як ми живемо. Це добре: побачив би багато, про що говорити невільно.Взагалі Російській Академії теж не з медом. З приводу забало- тування комуністів (Фриче, Деборіна, Лукіна) почалося цькування, найбільш скероване на знаменитого Павлова. Похід проти науки на всім фронті. А учені своїм підлизництвом ще й помагають. Самоотверженні людці! Як от наш Корчак, що вітав «апос- гола правди і науки» в особі... Скрипника та Озерського! Хороша правда і хороша наука! 
28 января. З модерного фольклору.
«Рабинович! Вы стоите за советскую власть?» — «А что же вы хотели бы, чтобы я сидел за нее?...».
Чому цвяхів тепер ніде не знайти? А тому, що Ленін сказав: «Теперь для нас важна только кооперация — и никаких гвоздей!».
30 января. Читав дальші числа «Гудка». Ну-ну! Зібралася компанія — невеличка, але чесна! Здається, навіть велика, бо натяки є і на Любченка, а Михайлика просто згадують, як і інших «полувождей». Скандал уже пробують пригасити офіціяльним повідомленням (у «Пролет[арській] Правді»), але офіціальній брехні ніхто не вірить, як звичайно. А тут ще й ревізори брехням допомагають.
31 января. Розповідають про з’їзд агрономів, на якому виступав і взагалі участь брав Шліхтер, даючи нещасним агрономам завдання збільшити врожайність на 30%. Один якийсь старенький агроном почав був казати, що це не від їх залежить, а від загальної політики, що вони вже не знають, що й робити: кажуть їм орієнтуватися на середняка і самі ж того середняка нанівець звели... Але не встиг він і скінчити, як скочив Шліхтер: «Я знаю, — гукав, — чиї це штуки! Це контрреволюція, опозиція... не потерплю!» — Загукав по-скрипниківському і бідний старенький замовк, не доказавши: хай ти будеш неладний! Зате всі інші, таку науку діставши, на все згоджувались: хочете 30% — буде 30%... а то може 50%, то й 50% можна. А один навіть і 200% запропонував, мабуть, виходячи з того, що йому не жалко... І сміх, і горе! Декретами та бумажними постановами думають такі справи рішати, коли тим часом ще недавно і пискло знало, що «правильное куроводство не может быть без всеобщего, равного, прямого и тайного голосования». А народні комісари — куди проти них старорежимні міністри! І ті іноді слухали людського голосу, а перед цими й Угрюм-Бурчеєв подався б. Подавай урожай! А з чого його подати, коли село обідране і голе, голодне і без худоби, без світла і без освіти... Не знаю, чи послухав тов[ариш] урожай побожних заклинаннів і чи схоче навідатись туди, де ні праці людської, ні самих людей не шанують, а все скрипниківським методом вирішують. 
1 февраля. Хтось прислав з Одеси мені студентську газету. Один суцільний донос! Донос од першого рядка і до останнього. Донос на товаришів, на професуру, на громадян, на всіх разом і на кожного зокрема. Якийсь скрежет зубовний, а не газета. І це молодь, студентство!...А в Києві по школах заведено «легку кавалерію». Це загони комсомоли, що ставлять собі завданням шпіонаж, висліжування і, звісно, донос у належне місце про все, що їм не до вподоби. Тепер, правда, кажуть — «заява», а не донос: слова бояться... Легко зрозуміти, що може така «легка кавалерія» з таких много надійних юнаків накоїти! Вже по газетах трапляються наслідки наскоків їхніх. Вже дійшло, кажуть, навіть [між] конфліктів поміж «легкою кавалерією» та навіть комсомольцями по тих школах, на які зроблено «лихие набеги». Якийсь суцільний жах, непроглядний морок запанував, у якому загинули всі і матеріяльні, і моральні цінності, що виробила була людськість. Докотилися до самого вже краю і далі нікуди падати. А це ж серед цього мороку не знати доки жити! 
2 февраля. Всюду крик, галас про вибори. Не тільки по газетах, але й плакати мають по вулицях та установах, навіть по трамвайних вагонах простя[г]нуто цілі полотнища, що закликають вибирати до рад — цієї «основи пролетарської диктатури». Просто тобі — Америка! Предвиборчі зібрання скликаються по всіх вищих школах, і студент не піти не може, бо... провіряють і поставлять на карб. Велелюдні збори. Але навіщо вся та комедія — не вгадати. Кандидати вже давно призначені, голосувати можна тільки за них, ніхто й заікнутися не сміє проти, боротьби — ніякої... Так виглядає наша Америка!.. Кожен службовець чи студент, що мусить одбути «громадську «повинність», дивиться на неї, як на халепу, якої не втечеш, і відповідно до того й поводиться. Численні збори, як переказують, дають оригінальне видовисько. Публіка розважається, як знає. Промовців ніхто не слухає. Той собі стиха розмовляє з сусідом; той, примостившись під світлом, читає книжку, інший щось записує — своє; там фліртують... Аби якось досидіти і втікти. Не політичне життя, а крайню розпусту і політичну байдужість виховують такі вибори, бо кожен ясно бачить усю їхню непотрібність. А на око буде — 100% виборців! І хвалитимуться найвищою свідомістю! Де ж пак — по команді вибирають!.. Кого тільки такими виборами обморочити хочуть? 
3 февраля. Проскочило якось два числа американської «Народної Волі», — звичайно тепер ніякі українські видання з-за кордону до нас не доходять. В одному стаття — «Московська нагінка на С.Єфремова». Не вважаючи на всякі наївні ляпсуси (мене звуть «70-літнім стариком»!) перебіг справ подає стаття досить вірно, особливо щодо відомих революцій та протестів. Кінець статті занадто урочистий. «Це доказ, що... московська диктатура — це темна сила, така сама, як середньовічна інквізиція чи теперішній італійський фашизм. Вона боїться кількох слів сімдесятилітнього старика у закордонній газеті, і то боїться так, що мобілізує проти нього цілу зграю невіж, безхарактерних лакеїв та штурпаків- запроданців. З другого боку, що той старик, що без страху і вагання перебув всі лихоліття української революції і руїни на свойому київському посту, це така велика моральна сила, що всій московській державі треба налягати на нього, та й то не просто, а з ріжними протестаційними штуками. Та не застрашили Єфремова царські тюрми, денікінські штики та комуністичні погрози, то й не застрашать теперішні наказні резолюції. Вони всі заслабі для того, щоб притьмити силу сонця-правди, за яке так мужньо вступався і вступається академік Єфремов, і яке швидше чи пізніше, мимо усіх ворожих заходів, таки засіяє на українській землі». Даремне тільки американська газета говорить про «московську» нагінку: свої землячки чи не більш метушаться та заробляють на шматок хліба з маслом у цій брудній та огидній історії. Почав же Грушевський, піддав Студинський, а там... Семки і Чепіги, Заболотні й Баталії, Крупські й Куликовські і тисячі безособових боягузів... На Москву нарікати нема чого, коли на Україні все руйнується руками своїх власних, рідних, українських яничарів. 
5 февраля. Дихнути ніколи, вгору глянути ніколи. Збіглося роботи, що вже невдержка. Сижу за столом по 10 — 12 год[ин] і все ж таки не встигаю. Коли б ще хоч на душі спокійно було, а то ж таке всюди кругом діється, що хотілося б очі заплющити, — бодай не дивитись!
6 февраля. Воно таки спочило! Воно знов почало! Сьогодні «Пролет[арська] Правда» принесла резолюцію конференції секції наукових робітників з осудом мені, посилаючись на резолюцію Президії Академії та згадуючи якусь «лінію УЦБ» (Багалія видко!). Сама газета друкує на першому місці статтю «Проти єфремовщини», де мене робить «ідеологом куркулів та непманів». Грізно!.. Ну, та це вже ми чули. Цікаво мені тільки, як почуває себе Заболотний, що запевняв мене, ніби президійна резолюція припинить дальше цькування? Адже та резолюція, як я йому й казав тоді, стала вихідним пунктом для нового цькування. Ну, а втім, що це їм, усім отим кар’єристам!Німії, подлії раби! — та й годі. Буквально «За шмат гнилої ковбаси» усе віддали — своє достоїнство і честь, і совість. І дивляться ... і очей у Сірка не позичають. Бо тепер кожний Сірко має право заплювати очі людям. 
7 февраля. Виявляється, що на конференції майже нічого про мене не говорено (секретар Центр[ального] Бюро тільки згадав, що секція наукових робітників «розгорнула широку роботу», бо всі відділи, опріч Луганського (о нещасний!) засудили виступ Єфремова, та ще щось белькотів Б.Коваленко — доноситель присяжний). Отже «Пролетарська] Правда» виходить сама роздуває справу. Чи не початок нового нападу лютости? Може бути, що саме голоси закордонної преси роздмухали цю безсилу лють — і готовий новий пароксизм... О, гомункулуси!...А лютість, злість панує по всій лінії. Яку не візьмеш газету — капає скажена піна. Лають нашу Академію, лають російську й погрожуються на неї. За неслухняність. Лають поодиноких людей (недавно у вечірній газеті — Зерова й інших професорів київських), лають установи (Всенародна бібліотека). Велика злість розпирає цих маленьких людців. Таке вражіння, наче люде загубили дорогу, не знаходять виходу і лютують на всіх і кожного, блукаючи в пітьмі, спотикаючись та розбиваючи собі лоба. Доходимо вже, видимо, якоїсь межі. Бо, здається, вже далі нікуди... А втім — хто його знає, до якої межі може дійти мудрість та злість розперезаних людей, що й самі врешті не розуміють, що і на чию користь роблять. А всякий мотлох людський з того користується і ще далі заводить по шляху дурости. Ну, та кінець же мусить бути якийсь і колись. Хто живий діжде, той побачить. 
8 февраля. Злістю кип[л]ять не тільки проти «чужих», а й проти «своїх», проти самих себе. Єсть такий Коряк, «єдиний марксистський» у нас на Україні критик, донедавна диктатор літературний, що монополізував був на повну власність як роздавання титулів, так і писання та друкування доносів. І от раптом почали його «крить», та ще як! Лакиза в «Житті і революції» ще помірковано, бо доводить, що Коряк нічого не тямить — розумні слова списує, а дурних сам додає. А вже Таран у «Комунисті» так про його пише, наче це не Коряк, а, боронь Боже, Єфремов. Кінчає надією, що т.Коряк не образиться, а покається, — «Правда, т.Коряче?» — на тих самих сторінках, на яких його з гряззю змішано... І покається, бо слухняність перед начальством — найкраща в комуністів чеснота. Звелять, то й покається.Скрипник опублікував сьогодні найвищу похвалу Семкові. Що ж зробив цей «герой нашего времени»? А от що. Перебуваючи на хлібозаготовлі на селі, вивідав про всіх студентів усіх вищих шкіл тієї округи, де перебував, склав список куркулів, поповичів і послав до наркомату. Тепер «куркулів» з 2-ма десятинами викидають, а «ректор» Семко дістає найвищу хвалу: «ніхто з нас не догадавсь того зробити... беріть приклад»... Поправив свою репутацію цей промітний чоловічина і кар’єру зробить добру. Якою ціною і чиїм коштом — про те герої нашого часу не питають. Слухняність, запобігливість та ласка начальства, а решта — єрунда, мовляв Акила Акилович. 
9 февраля. Новий пароксизм шириться. Ганьбить мене «інтелігентція м.Зіновьєвська», ганьбить удруге Врона в Художньому інституті (з попередженням усім, хто б наважився мене підгримувати!), ганьбить завод — «Ленінська кузня»... Отже, пущено справу на «підприємства», серед робітників і вони, нічого не знаючи, мають судити. Простір тепер широкий — поки всі заводи висловляться — на кілька місяців стане. Яким возом їх знов зачепило — не знаю: мабуть, допекли глузуванням закордонні газети, — їх не достануть, то свого «жида» можна галушити! Характерно, що всі посилаються на Заболотного, що, мовляв, добре одмежувавсь од Єфремова. Виграв таки цей хитрий малоросе, що предо мною так уболівав за мою долю! Цікаво буде, як якийсь майбутній історик розкопає, що посилаються, власне, на фалши- вий документ: самі написали присуд, примусили Заболотного підписати, а тепер його ім’ям орудують... і разом прославляють Чернишевського — жертву сфальшованих документів. Скільки разів перевернувся небіжчик у могилі од хвали та спочуття з цих брудних уст. 
10 февраля. Дирижер вже махнув паличкою — і знов почалося цькування — одними словами навіть, в одних і тих самих виразах! Навіть не ховаються з тим, а переписують усі з одного циркуляру. Це нагадує, як за старих часів поліцаї та жандарми погроми робили: надіне штатське пальто, а з-під його сині форменні шаровари виглядають. Міняються часи, та не міняються люде й норови в цьому найкращому з світів... Сьогодні словами Брони, чи кого там, гавкнули на Червонопрапорному заводі; виступив сам Войцехівський і, певна річ, постарався! 
11 февраля. Звонить хтось по телефону й питається, коли я буду в Академії і чи можна зо мною побачитись. Я сказав і запитав
хто говорить? — «Все одно ви мене не знаєте», — була відповідь. Приходжу в Академію. Стріває мене якийсь чоловік, я повів його до себе в кабінет. «Я, — почав гість, — член партії з 1919 р., большевик], прийшов заявити вам, що не вірю жадному слову з того, що про Вас пишуть по газетах... Дозвольте на знак спочуття стиснуть вашу руку... Я вчора ще хотів до Вас зайти, та ваші приятелі одговорили, — небезпечно, кажуть»... З цього почалася у нас розмова. Виявилось, що це рядовий партієць, українець, читав дещо моє, цікавиться письменством — і вболіває з того, що робиться навкруги. Приємно було почути слово спочуття з самого ворожого табору. І тим більше, що це не один голос. Паличка режисера
це одно, а справжній настрій у низах — зовсім інше...
13 февраля. Товчуть, мов дятли носами, в одно і однаковими словами, — благо, штамп немудрий дано. Похвала Заболотному, згода з постановою Президії, нагад з тієї постанови, що «не може бути академіком, хто...» і далі вже нахвалки на «єфремовщину»... Сьогодні цей трафарет проробив ще один завод — «Більшовик».
Треба думати, що тут і таким способом «підготовляють» громадську думку до викиду мене з Академії. Вони думають, що я за неї чіпляюся і надаю якусь ціну титулам, та ще таким знеціненим, як член теперішньої Академії! Може, єдине моє бажання — швидше розв’язатись з нею. Але нехай самі викидають. Це, як казав колись Лесков, потрібно для біографії, — не так може моєї, як їхньої.
Тяжкий мені тиждень. Мушу здати «Городянку», мушу дати примітку до збірника Лисенкового. Мусів навіть облишити коментарії до Шевченкових листів та докінчати ті роботи. Сьогодні почав писати передмову до «Городянки», а на відпочинок роблю примітки до Лисенка. Не знаю, чи вийде що в мене з тієї передмови: занадто делікатна, як на теперішній час, тема, та ще в моєму становищі цькованого звіра. 
14 февраля. Розвеселив мене Коряк. Московські «Известия» надрукували переказ його реферата про українське письменство та небезпеку йому од мене. Виявляється, що я перетягаю до себе радянських письменників — Івана Сенченка, Бориса Грінченка (так і надруковано!), Копиленка та ін., об’єднуючи їх під лозунгом «самодовлеющего искусства»! «Ефремов сам молчит, он облачился в тогу защитника украинского крестьянства, он принял позу вождя, но находятся люди, которые проводят его лозунги в своих литературных произведениях, чтобы затем протолкнуть их в массы»... Я розумію, що Корякові після останніх невдач треба себе реабілітувати і він думає виїхати на єфремовщині. Але за таке вислужування я б копійки не дав: або сам дурень і невіглас, або за таких має своїх слухачів, розповідаючи їм очевидні небилиці. 
15 февраля. Студенти Київського ІНО ухвалили мені догану. Це вже вдруге... Чого стараються, дурні?
16 февраля. Закінчив передмову до «Городянки» Яновської, але не знаю, що з нею робити. Крутив, крутив, напустив води і туману, але чи вийшла вона з того цензурнішою — не знаю. Нехай кілька день полежить: може на свіжу голову видніше буде.
Закінчив і примітки до Лисенкового збірника. А ще ж од мене статті про Лисенка вимагають. Ох!
В сьогоднішній «Проле[тарській] Правді» надруковано, що студенти виявили свою політичну активність, засудивши одностайно виступ акад[еміка] Єфремова. Дешева активність, та ще під батогом! Бідні, — що б вони, — від Заболотного з Корчаком до останнього студента, — робили, коли б я не дав їм приводу таким дешевим коштом активність виявляти! 
17 февраля. Коряк у листі до «Известий» спростовує реферат про його промову. Теж не дуже розумно. В «Пролет[арській] Правді» гавкнули червоноармійці. Кліше, трафарет, офіціяльний обов’язок... Яке це все безглуздя! Навіть не образливо, а просто без кінця по-дурному. На що люде час витрачають! Адже коли одбулось тільки сотня таких зібраннів (а їх було більше), на кожному зібранні побувало хоч 200 чол[овік] і потратили по 2 год[ини] то й то маємо 4000 годин. А попередні наради, а складання і друкування звісток, а читання — цього і в 100.000 год[ин] не вбереш... Отже, понад 100.000 год. витратили надаремно «на Єфремова», бо навіть дозолити не змогли! За цей час можна б другий міст через Дніпро перекинути, а вони на свою злість перевели! Справді, всякий глузд загубили — ці дрібненькі люде, у яких мстивість пропорціональна нікчемності. 
18 февраля. Дивився в оперному театрі «Майську ніч» Римського-Корсакова. Малороссийская Вампука! До того ще й безголосся навдивовижу.
19 февраля. Ціла копа матеріалу з новітнього фольклору. 1. Чому немає в нас білого борошна? А тому, що їсти білий хліб — то привілегія панів та буржуазії. А як пани та буржуазія повтікали за кордон, то туди ж ми й біле борошно посилаємо.
Приходить до Сорабкопу єврейчик: «Дайте восьмушку чаю». — «Чаю нет», — одказує прикажчик. — «Подлец!.. Ну, дайте три фунта белой муки». — «И муки тоже нет». — «Мерзавец!.. Ну, тогда дайте пол-фунта рису». — «И рису нет». — «Сукин сын!» — «Послушайте, кого это вы ругаете?» — «Кого? Ну, известно кого — Николая: сделал запасов только на десять лет, а на одинадцатый уже не хватает».
Як спинити рух у Москві на Тверській вулиці? Досить крикнути: «Рабинович» — більша частина перехожих стане й озирнеться до вас.
З Заповіту Троцького: мозок мій по смерті покласти в спирт, а тоді, дослідивши, спирт передати Рикову, а мозок — Сталіну.
«...Они уже имеют левое крыло, они уже имеют правое крыло.... Они уже скоро совсем полетят!».
Зажурились комісари в Кремлі — нема ради, нема виходу. Кажуть їм, що об’явився в Москві дуже якийсь мудрий старий жид, що на все знайде раду. Покличте! Покликали: «Ну, скажите, есть для нас какой-нибудь выход?» — «Есть — целых семь! Выходите скорее, тогда всем хорошо будет». (У Кремлі сім брам).
У вагоні сидить батюшка, а проти його комсомолець. Захотілося комсомольцеві покепкувати: «Ну, что батюшка, все молитесь?» — «Молимся». — «Ну, а за советскую власть молитесь?» — «Молимся и за советскую власть». — «И за царскую молились?» — «Молились». — «И что же, помогло?» — «Помогло: выгнали».
«Яка ріжниця між попом і ослом?» — питає батюшку комуніст. Той не знає. «А те, що у попа хрест на грудях, а у осла біля хвоста». — «Ну добре, — каже батюшка, — а яка ріжниця між комуністом та ослом?» — Думав-думав комуніст, каже: «Не знаю». — «Ну, я теж не знаю», — одказав батюшка.
Селяне кажуть: кулак у нас той, хто, лягаючи спати, кладе під голову кулака, о 3-ій годині схоплюється й біжить на поле працювати. Середняк — у його сакви спереду і ззаду, сам посередині, на поле виходить о 5 годині. А незаможник той, хто о 9 год. з цигаркою в зубах та портфелем під пахвою повагом простує до сільради.
Оповістили нарешті в газетах, що Троцькому дозволено за кордон виїхати. А це я вже з місяць тому чув, що він давно вже втік...
20 февраля. Купую цукор у крамниці знайомого жида. Довго він казав, що нема, що має поїхати кудись і взяти. Нарешті — є. «Але, коли б ви знали, що мені той цукор варт!...» — «А що?» — питаю. — «Навантаження! Кажуть, не дамо цукру, як не візьмеш і того, і того, і того. А воно мені зовсім не потрібне, ніхто його не питає. І що я тепер з ним робити буду! А не візьмеш навантаження — цукру не дадуть!»От воно магічне слово — навантаження! З ним навіть закони політичної економії переробити можна і збути всяку покидь, 
21 февраля. Знов тривожні чутки про майбутні вибори академіків. Кажуть, ніби комуністи виставлять... Скрипника, Затонського та Яворського. Нікого кращого не знайшли! Але найгірше те, що після подій останнього півріччя ніяк і сподіватись не можна на таке голосування, як весною, коли Скрипника провалено навіть на голову зібрання. Тепер переважатиме слухняна більшість. І знов стає перед мене питання про відхід од Академії та каяття, що цього не зробив раніше. Хоч і кажуть, що не треба робить того, що приємно ворогові, але, мабуть, треба було зробити йому цю приємність. Тоді це ліпше було і натуральніше. Ну, та побачимо! Одно тільки мене дивує, чого ці осли пруться до Академії? Адже коли 100 літ тому Дондук, що засідав в Академії, викликав тільки сміх, то який сміх і з себе і з Академії викличуть сучасні Дондуки, ціла мотка Дондуків!Видко, й нам доведеться смугу Дондуківства пережити. 
22 февраля. Стараються товариші вчені! Вони на київській конференції загріли «боротьбу з єфремовщиною», а на харківській розродились такою гнусною лакейською резолюцією, що навіть за наших взагалі лакейських часів побиває рекорд. Розказують, що в Харкові з промовою проти мене виступив... Семковський! Чого ще цьому [Скарпію]? Чи рятує себе, як кузен Троцького, чи підготовляє кандидатуру свою в академіки-призначенці? Дивні діла твої, Господи!Сьогодні в «Пролет[арській] Правді» надруковано огляд 10- літньої праці Комісії Словника живої мови, але характерно — без жадної фамілії працівників. Питаю Голоскевича — що це за знак? Каже, що він дав статтю, де зазначив, хто що зробив, але в друкові усе те пропало. Очевидно, щоб не згадувати Єфремова, то викинули усі прізвища. От уже справді — nomina sunt odiosa! Але який дитячий розум у цих «державних мужів», що навіть таким способом не гребують свої рахунки зводити, маючи друковане слово в своєму монопольному посіданні. 
23 февраля. Страшні вісті йдуть з села. Нечувані морози (до 25 — 30°), що держать уже місяців зо два, цілком нищать село: замерзає худоба, замерзають люде; отопитись нічим, бо дров або зовсім не дають селянам, або за таку ціну, якої теперішній селянин не спроможеться заплатити. Теплої одежі так само не гурт, і хто на якийсь десяток верстов [одвихнеться] від села — той уже труп. Змерзлих звозять і складають як дрова. Зубожіле село не може боротися ні з якою стихійною бідою.Президія оповістила про ювілей Тутківського. Дослужився таки цей чорносотенний папаша, а тепер червоний академік! В кінці 1927 р. Спільне зібрання одноголосно (проти двох — Грушевсько- го та Симинського) одкинуло цей ганебний ювілей людини, що стільки капости зробила Академії. Тепер інші часи і Президія виконує замовлення. Заходить Януков: «Що, пане академіку, знов на вас почали гавкати?» — «А почали», — кажу. — «Хвороби на них нема! Кажуть — секція наукових робітників... Хіба хто путній до них піде на це? Зібралась сама шантрапа, та й робить, що звелять. Як почалося оце, — додав конфіденціяльно, — то я чув, як Президент по телефону говорив Левицькому: що, каже, знов почали? а обіцянки ваші? — не знаю, що вже казав йому Левицький». 
24 февраля. Почав статейку до Лисенкового збірника. Хочу написати про нашу з Лисенком подорож до Галичини під [час] його ювілею. Якось нема настрою, не те в голові і не знаю, чи що вийде. А тут ще поспішати треба, бо всі вже строки попроминав.Одержав листа від Косенкової: згоджується дати до видання Шевченкові рисунки. Засоромилася вража баба! А таки довго кріпилася та роздумувалася: адже од мого листа до неї проминуло щось тижнів зо три! 
25 февраля. Моя рецензія на Гуревича в «Slaviї» в Харкові викликала, кажуть, велике обурення. Чим саме — я не знаю, може фактом, що вона появилася за кордоном. Мабуть, цим і поясняється оцей новий — правда, досить млявий — пароксизм скаженини і слинявих резолюцій! Казали мені, що Баталій у паніці і говорить усім, що я себе рецензією тією «погубив»... Може, але, мабуть, таки краще загинути, ніж здобувати ласки шляхами Ба- галієвими.
І ще одно переказують: ніби Грушевський — той самий
Грушевський, що афішувався так з протестом проти утисків на мене — перелякався і послав Савченка з листом до Скрипника, а в тому листі відмежовується усякої солідарности зо мною... Дурень! І хто б таки міг поважно брати його фронду та думати серйозно про солідарність зо мною! Але трусість його в цьому найкраще виявилась. Хотів чоловік у благородство погратись, та побачив, що це небезпечно і — хвоста між ноги. А втім, я занадто добре його знаю, щоб повірити в його благородство. Мені було без краю гидко, як він мені говорив про свій протест, без краю гидко й тепер, коли він хвоста між ноги пробує заховати.
І ще одне переказують: на виборах до міськради в Академії, що мають одбутися 27 лютого, комуністи хочуть добитися мені суду від співробітників Академії. Левицького було умовили, що не треба цього робити, але Скорбек «по професійній лінії» таки домагається. Йому казали: а що, як вийде скандал, як співробітники не голосуватимуть проти Є[фремо]ва?. «Нам тільки того і треба, — одповів він, — знатимемо, хто між співробітниками Академії з Є[фремо]вим солідаризується». Я думаю, що голосуватимуть усі, а потім... приходитимуть потай до мене і плакатимуть на жилетку. Що ж — і це мушу пережити серед цього сонмища трусів і лакеїв.
Скінчив статейку про Лисенка. Мабуть, вийшла погана, бо ніякого настрою до писання. Пишеш тільки тому, що обіцяв. 
26 февраля. Одержав привітання од Славка, Ол[ександра] Ігна- товича, Дмитра Івановича. Кличуть до себе. Звісно, сам я не поїду, а коли вивезуть, то на схід, а не на захід.
Написав до Ів[ана] Кревецького, Ол[ександра] Волошина, І.Проніна та до Петра.
27 февраля. На вибори в Академію я, звісно, не ходив. Резолюцію проти мене поставлено, і хоча за неї голосувала жменька з повної залі, заявлено, що «прийнято одноголосно»! Чудова компанія з трусів та фальшовників. Багато в такій компанії зробити можна. Тільки не ухвалювати ганьбу, бо всенька ганьба їм на голову повертається та ще й з лихвою.
28 февраля. Цензура дозволила «Городянку» з моєю статтею. Правду казавши, не сподівався. Виходить, що іноді корисно бу- вас «води налити». Самої «Городянки» цензор навіть не читав, а прочитавши мою статтю, сказав: з статті бачу, що пустити можна, тільки потім перевірю, чи не лишилося де «жида». Тепер цензура головно працює над тим, що виловлює в тексті «жидів». Його Комендант заспокоїв, що редактор ретельно вилущив «жидів» у рукопису. 
1 марта. Кажуть — сам я не бачив, що «Вечерний Киев» надрукував замітку, що треба Шевченкові дні використати на боротьбу з «єфремівщиною». Це навіть пікантно: у Єфремова очі над Шевченком вилазять, а вони ім'ям Шевченка боротимуться з «єфремівщиною»! Ну, та нехай: побачимо, чий батько дужчий!
2 марта. Цілий тиждень по вулицях перед пекарнями стоять величезні хвости — за хлібом. Чому це враз знову схопилася хлібна заверюха — ніхто не знає. Радянські економісти вирішують справу просто. Тому, бачте, не вистарчає хліба, що у якоїсь баби на Куренівці знайдено кілька пудів сухарів та що селяне з підмісцевих сіл купують хліб на годівлю худоби. Знайшовши методом криловського мірошника причину, тим самим методом і беруться її лагодити. Заводять спеціяльні заборчі книжки з «класовим підходом»: коли ти робітник — маєш 1 1/2 хунти, коли студент — тільки-но 1/2 хунта. Так званий «нетрудовий елемент» і зовсім нічого не матиме. Не матимуть і селяне. З ними особливо гарно виходить: хліб у них забрали, а тепер позбавляють і останнього способу добувати хліб, купуючи у того ж міста, що їх обграбувало. Думаю, що з такими мірошницькими засобами ми й зовсім без хліба зостанемось. І це навіть тоді, коли недороду не було: голод роблять на чистому місці! А ще на Єфремова нарікають — за «Без хліба»!
А на майбутній урожай ще менше надії. Селяне останніми роками так зневірилися, що взагалі не мають охоти робити: роби не роби, а нічого не матимеш; скільки не зроби, все злапає прокляте місто... Тепер селян силоміць тягнуть на поле, забороняють лишати толоку, вирубують сади, де (як на Поділлі) були в селян, — віковічні, предківські сади, що згодували краще од хліба не одне покоління. Тепер: нема толоки — нема худоби; нема худоби — чим ти його тую землю оброблятимеш? Трактором чи то пак тракторним ярмом? Таким способом проводиться «інтенсифікація сільського господарства» і «підвищення врожайности». А голод тим часом усе ближче насувається. А разом і повний занепад усякого життя.
Дохазяйнувалися!...
Та може за цим іде який-небудь край. Бо справді жити так, як ми тепер живемо, вже снаги не стає. 
3 марта. З новітнього фольклору.
Чому тепер так холодно? А тому, що, мовляв, «северный полюс открыть-то открыли, да закрыть забыли, — ну оттуда и тянет».
Радянська азбука: А, Б, В — для детей; ЦК — для рабочих; ГПУ — для прочих.
А це вже хоч і не фольклор, а на те скидається. Йду я вулицею, задумався про щось своє і не зважав, що навкруги робиться. Раптом долітає до мене голосна розмова людей, що йшли позаду. Розмову почув ізсередини, так і записую.
...дітей чим забавлять? Сосульками!.. Так і нас: клубами, промовами, сладкими словами.
Все то брехня, — одповідає другий голос.
Ну, звісно, брехня... От тепер говорять: хліба нема, бо мужики скот хлібом годують. Хто цьому повірить? Видумка дитяча.
Все нам голови задурюють. Он на лижах катаються...
Глянув я — справді кілька чоловіка просунулось на лижах.
...на лижах катаються... Думаєш — спроста? Ні, брат! Це для того, щоб менше думали. І радіо для того видумали: слухайте та не думайте. — Ні, ти от що візьми, — знов почав перший. — Робочі хліба получать 1 1/2 фунта, тілігенції теж дадуть по фунту. Ну, а нам? Що ми — буржуї (тут рясно вже почулося «мать»), чи що? Та ми весь город («мать») рознесем! Тепер он мороз, сніг, а ти стій в очереді. Цілий день промерзнеш — і нічого тобі... Та нехай он каміння розмерзнеться — їй богу за камінь та в Сорабкоп — чисто вікна рознесу. Коли я не чоловік, а собака, то по-собачому й поступатиму...
Розмовники звернули в бічну вулицю. Я озирнувся — обтерті люде, в [мішках] поверх чобіт, — видко, чорнороби, «не кваліфіковані». Настрій, як видко, не дуже спокійний серед них.
Та й справді щось тривожне розлито навкруги. Черги, хвости тії, ростуть так, як не було навіть і голодними роками.
Є чутки, що «червонців» почали випускати все більше та більше, вже не стримуючи себе ніякими, хоча б і фіктивними «нормами». Якщо цьому правда, то наслідки неважко передбачити. Адже взагалі комбінацію з червонцем я вважаю за чудо, а чудеса — річ капризна і вдруге не трапляються. Досить тепер заплутатися з випуском паперового червінця, власне, нічим не забезпеченого, щоб і в середині вся валюта полетіла к чорту. Може знов дострибаємось до міліярдів! А тоді, вдруге, ледве чи можна буде якийсь порятунок ізнайти.
4 марта. Стурбувала пригода з Параскою. Перші місяці була дівчина, як дівчина. Але швидко місто навчило: почалися затаювання грошей при покупках, горлання; нарешті знайшла дорогу до «місцкому прислуги» і поскаржилася, що їй не доплачуємо грошей, що примушуємо робити до 12 год. вночі, що не має «вихідних днів»... Брехня на брехні і нахабна, в вічі... це при делегатці, що прийшла, певне, на її скаргу, перевіряти, хоч раніше ніколи ніяких претензій не заявляла, бо платиться їй скільки умовлено, йде додому о 6 — 7 год., вихідний день мас, хоч не той, що їй хотілося, а щодо роботи, то, напр.[иклад], у мене не прибирається часом тижнями, а делегатці в вічі бреше, що <дві квартирі прибирає». Нарахувала недоплатив щось карб[ованців] на 70. Гидко мені стало, — вийняв, заплатив, будь ти неладна — зійди з очей!... Характерно, що родичі Парасчині, які нам раз-у- раз говорили, що вона і брехуха, і горлата, що б'ють її самі, як гамана, що знають добре, коли вона од нас виходить — вийшли свідками з її боку. А зять ще напередодні приходив і так улесливо світив в очі та лаяв Параску!
Гидко писати про це. Дріб’язок. Непотріб. Але от що вже не дріб’язок: за десятку кожне продасть другого, обшахраїть, обмане, збреше. А тим часом на цих продавцях, шахраях, обманниках і брехунах думають соціялістичний лад будувати! Мало того: самі їх деморалізують, розбещують, потурають найгіршим інстинктам — і думають, що на тих найгірших інстинк[т]ах зіпруться, коли лиха година прийде. От у чому жах нашої сучасности. Людині з совістю, з пошаною до людини, з довірливістю до слова людського — нема місця серед тієї брехливої здеморалізованої вкрай отари. Ми всі в родині почуваємо себе якимсь анахронізмом, негодящим до сучасного життя. І я розумію Онисю, що раз-у-раз
говорить, що заздрить померлим. Так, — beati mortui...
А тут не тільки жити доводиться, а ще й працювати. Часто ловиш себе на питанні — навіщо? Кому потрібні оті книги, що пишеш, оті ідеї добра і справедливости, що в них проводим? Забуті це все слова... Треба, щоб вигинув увесь оцей рабський рід, до ноги, щоб щось путнє народилось.
А втім — ну його... 
5 марта. Черги все ростуть... Тисячами вже збираються люде під пекарнями. Вже подекуди були випадки, що кінна міліція розганяла черги. Кожного дня нові чутки: того або того вже нема в продажу: кажуть, що нема цукру, нема гасу, бензину (а тепер це велика біда, коли в кожній родині «примус» за піч одбуває), нема соли, мила. Може все те і перебільшено, але вже самі чутки показують, як ставляться маси до уряду, що взявся задовольняти всі потреби — і абсолютно не здатний теє робити. А ці чутки родять паніку й побільшують замішання. Треба віддати честь урядовим органам, — вони тому ще і самі сприяють. Книжки на хліб одержує меншість людности і в Києві, наприклад], якихсь 300.000 хай промишляють, як самі знають. А це ж паливо, яке може щомить спалахнути. Організація роздавання тих книжок — недбала, невміла, бюрократична. Стоять люде годинами, щоб почути: нема книжок... Чому ж хоч раніше не скажуть? Чорт їх знає! Така саме пригода була і зо мною сьогодні.Приходили мене попередити, що коли б почались які розрухи, то мене першого арештують, що комуністи на мене аж киплять. Відповів, що знаю це — що ж думаєте робити? — Поки що нічого. — Тікайте. — Сидітиму, а там видко буде... Не знаю, чи пощастить урятуватися серед тієї заверюхи, що видимо насовується. 
6 марта. Знов те саме: ходив і сьогодні по хлібну книжку і не одержав: нема. А до 8-го мусять скінчити всеньку операцію! І таким порядком вони думають «соціялізм» запровадити!
7 марта. Слухав оповідання про подорож українських письменників до Москви та Петербургу. Невідомо хто, невідомо навіщо зібрав понад 50 чоловік «хахлов», повіз показувати. Скандал за скандалом. І приймали як «хахлов» і здебільшого говорили на тему: «Зачем нам делиться? Все должно идти в общий
котел». Ну, розуміється: для хахлов і такой Бог брядє!
8 марта. По школах дано наказа: Шевченкові роковини використати на боротьбу з «єфремівщиною». Тепер учителі у великому клопоті, бо ніхто з них не знає, що то таке за «єфремівщи- на» і як до неї взятись.
9 марта. Застудився. Маю температуру. Це вже буде мороки, поки її здихаюсь.
10 марта. По газетах статті про Шевченка. В оглядах шевченкознавства порадили собі дуже просто: моє прізвище всюди повикидали і про мої роботи говорять як про анонімні! Так колись говорено про Бєлінського, потім про Чернишевського, та й про самого Шевченка. Миколаєвські часи повернулись! А наші комуністи того й не знають, що Миколаєвською стежкою йдуть: вони думають, що вони оригінальні, що самі до того додумалися. 
11 марта. Через температуру не пішов на рокове зібрання Академії. Розповідали мені, що робило воно гнусне і мізерне вражіння. Підлизництво, з одного боку, і груба безтактність [з] другого. Ораторствував чомусь і Озерський. Він з Л.Левицьким тепер почувають себе господарями в Академії, бо знають, що чого вони схотять, те зараз і зробиться «по щучьему веленью». Все більше і більше вгрузає Академія в сучасне болото і чи вилізе з його? 
12 марта. Перед виконкомом була демонстрація людей позбавлених хліба, — єсть і така вже категорія!... їх багато: на Київ налічують близько 200.000 чоловік, але демонстрантів прийшло всього коло 2000. Вимагання — хліба! Кінчилось, як звичайно, — арештами і розгоном демонстрантів: так само, як і в буржуазних державах кінчається. Та і в буржуазних не у всіх так буває: там поліція тільки напоготові стоїть і не втручається, а в нас одразу в нагайки беруть. Що ж — чудове виховання наші одержали і традиція розгону в них у крові. 
13 марта. Льодик, кажуть, вступив до піонерів. Кажуть, — бо до нас він, як і батько, не ходить. З хорошого хлопця отаке стерво, отаке ледащо вийшло! А все батько винний: здали ми йому дітей як дітей, а він поробив з них опудала.
14 марта. Паломництво повикиданих студентів до Харкова. Цілими сотнями, розповідають, збираються вони у Скрипника і в гурті розмовляють з ним, не боючись. Хтось навіть пустив у його епітетом «центробандит»! І нічого, зійшло!.. Але на тому, здається, й край, що душу зірвали, бо все одно до шкіл назад не приймають, а все нових і нових жертв із «ворожого елементу» вишукують. Такого цинізму не було навіть і за царевих часів: навіть тоді про «ворожий елемент» говорити остерегались. Тепер — істинна простота нравів! 
15 марта. «Пролет[арська] Правда» нарешті соблаговолила надрукувати про вихід мого Мирного! Петитом і за три місяці по виході книжки... Разів зо три пробували там пускати звістку і все редактор викреслював. Нарешті, — мабуть, не доглянув...
16 марта. Прочитав статтю Дорошкевича в останньому числі «Життя й Революція» — «Шевченко в селянських переказах». Брехун і лакей, і то свідомий, бо ж знає, що бреше і лакейст- вує, підла душонка! І так невміло, грубо лакействує, що, використовуючи його, навіть, самі комуністи і за бузинову його палицю не мають. Це лакей з натури, якої вже не переробиш.
17 марта. Написав листи — до Дорошенка Володимира], Маковеєвої О., В.Дроздовського, Лугового (Прохорівка), Наумен- кової Н. (Прохорівка), Смоляк Н. (Бугуруслан).
19 марта. З новітнього фольклору.
Всі концесії в Радянській соціялістичній Державі вже роздано чужоземцям. Ще лиш одна залишилась, на яку теж чужоземця викликають — для заведення соціялізму в Соціялістичній Державі.
З Сталінського катехизиса: Питання: Чи можна заводити соціялізм в одній країні? Відповідь: Можна, тільки нещасна тая країна.
Приїхав Троцький за кордон. Накинулись на його: «Розповідайте новини, бо ж не знаємо, що у вас там робиться». — «Новин багато... Ну, наприклад, Ленін помер...» — «Ленін? помер?.. А які ж цьому докази?» — «Докази? Та якби він не помер, то був би тут зо мною перед вами».
А це вже не з анекдотів: Троцького виклинають по всіх підприємствах. Махнула десь паличка дирижера!
20 марта. З села сумні звістки. Озимина повимерзала. Пересівати нічим та й неохота. Здирство шаліє, як і шаліло: звелено саме гамазеї знов заводити, — вибрали час! Буряки для са- харень дядьки одмовляються сіяти, бо їх на буряках дурять систематично. Отже, ні хліба, ні цукру, певне, не буде. Голод у перспективі... Може тому-то Хвиля так і напавсь на мене за «Без хліба»: натяк побачили!.. А теперішній голод буде важче переносити, ніж голодні 1920 — 21 роки: тоді тільки деякі місцевості та городи голодували; село у нас, напр.[иклад], на Київщині було ще дуже. Тепер же всі харпаки, обідрані і без жадних засобів до боротьби. Веселенький пейзажик!В газетах була недавно звістка, що на самій Київщині загинуло протягом зими 100.000 коней. Наші мудреці пояснюють це тим, що селяне навмисне зводять коней, щоб одержати страховку. Дійсно, мудре пояснення: одержить страховки чоловік 10 крб., а в коневі тратить 75 — 100 та ще й змогу обробляти землю. Це все одно, що недостачу хліба поясняти тим, що селяне хлібом худобу годують!.. Наші мудреці й не догадуються, який жах криється під тією звісткою, яку вони на юмористику обертають. 
21 марта. Ювілею Академії цього року не буде. Це й можна було наперед угадати, але не вгадати, як вийшло і як думають це обставити. Обіцяли на святкування 200.000 крб. і досі, хоч до часу ювілею лишилося несповна три місяці — ні копійки, не зважаючи на всі нагадування, не дали. Прислали тільки 10.000 крб. на видання, але, як тепер виявилося, взяли ці гроші просто з академічного видавництва. Отож поки що на ювілей Академія має мінус 10.000 крб... Але й не в цьому ще вся пікантність справи. [Затуливши] її і нарешті признавшись, що ювілею не буде, уряд вимагає, щоб Академія подала йому заяву, в якій сама б просила про одсунення ювілею через те, що не встигла приготуватись. Отже, Академія мусить прийняти вину на себе. І теперішня Президія, певна річ, залюбки плюне собі в фізіономію, замість того, щоб взагалі протестувати проти такого поведіння верхів. Що ювілею не буде — це навіть добре: одним скандалом менше в житті Академії, що на суцільний скандал обертається. Але добре б почувала себе тепер Академія, коли б була послухалася Озерського та послала 3 — 4 делегатів за кордон, щоб запрохувати на свято. Довелося б іще в один бік очима лупати. А втім — чи не все одно? Ще одна дірочка решету не вадить! 
23 марта. І ще один приклад лакейства. В газетах лист проф. П.Бузука з протестом проти «Ruchu Slawianskiego» за те, що той... думаєте, виступав проти «любезного отечества»? — ні, тільки про його не згадував! У сьому догадливий Бузук побачив «вороже ставлення» і поспішив заявити — «ось який я хороший»: побачив вороже і зрікаюсь в йому співробітничати. Та ще й у редакційній примітці моргає на Дем’янчука: ось і цей серед співробітників «R.Sl» — а що він скаже? Підлота межує з маніяцтвом.
Сьогодні приходив Дем’янчук, щоб порадитись і про свою заяву. Розуміється, і він зрікається співробітничати. Хоча обидва ці «співробітники» і одного рядка не дали журналові. Дем’янчук оповідає, що ходив радитися з приводу цієї справи з Л.Левиць- ким і доводив йому, що в «R.Sl» не було ніяких виступів проти радянського уряду, що Бузук набрехав. «Що ж, — цинічно одказав Левицький, — скоро в радянській пресі вже надруковано, що були такі виступи, то ніхто не сміє говорити, що їх не було». Чим це гірше за класичне Миколаєвське — «считать девицей»? Тільки що тоді це була прерогатива монарха — безпомилешність, а тепер на неї претендує кожен паршивець, що має партійного квитка або тільки хоче мати його. О tempога! ...
Перед цим заява Драй-Хмари, що оправдується з приводу своїх віршів, які хтось десь пояснив контрреволюційно, виглядає вже як фарс. Але не сміятись хочеться, на ці лакейські фарси див- лючись, — о ні, не сміятись!.. Жити од них не хочеться. Бо вже все життя, цілком і суспіль, цими фарсами запаскуджено. 
24 марта. Ну, от ще один фарс, який більш на анекдот скидається, ніж на дійсність. Я не був на роковому зібранні Академії, бо саме мав температуру. Як виявилось потім, ніхто з членів Відділу, опріч самого секретаря Новицького, теж не прийшов. В цьому побачили «демонстрацію» і почали дошукуватись причини. В паркомі чи в ГПУ Озерський мав з приводу цього цілу доповідь. Довго докопувались причини і нарешті знайшли! Це тому, що на оповістці було, що має бути доповідь «академіка Скрипника»!.. Звичайно, «академік Скрипник» — це «номер», але я, не виходивши тоді з дому, навіть не знав про таку оповістку. А вже був суд, і, певне, присуд... Фантазія не встигає вспішатись за тими фарсами, яких щоденно, щохвилинно постачає нам дійсність, і так рясно, що й нотувати не встигаєш. 
25 марта. Переказують мені з Харкова, що якимсь чудом до книгарні дісталося 25 примірників] моєї закордонної «Історії». Як про те довідалась публіка, то того ж дня охочих до неї записалося 250 чоловіка, і книгарня в клопоті — кому дати. Це наслідок тієї реклами, що мені протягом півроку робили газети. Кажуть так само, що Мирного розійшлося половина видання, хоча ні оповісток, ні рецензій не було, опріч однієї — лайливої — в «Критиці» (я її ще не бачив, бо тієї «Критики» в Києві треба з свічкою шукати). Логіка виходить така: лають — значить, треба прочитати. Теж з анекдотів нашої анекдотичної дійсности. 
26 марта. В Катеринославі на мітингу якийсь мудрець розпочав, як мені переказують, свою промову так: «Наша партия переживает тяжелыя времена. С правой ея стороны откололся Ефремов, с левой — Троцкий и они вносят смуту в стройныя ряды пролетариата. Мы одинаково должны теперь бороться как с ефремовизмом (!), так и с троцкизмом» і т.д. До попередніх епітетів — маю ще один долучений — отставного комуніста!Драму Л.М.Черняхівської «Мазепа» дозволено з умовою, щоб артист, що Мазепу гратиме, яскраво і правдиво показував «соціяльну правду». Що воно таке? Добру загадку завдано акторам — нехай-но розкусять. 
27 марта. Почав передмову до Грінченкових віршів. Використовую те, що писав ще р[оку] 1920-го для видання «Кни- госпілки» (не було його), — дещо застаріло, а дещо можна взяти.
28 марта. Зник цукор. Будуть видавати якусь мализну тільки на книжки хлібні. Зникла шинка і взагалі свинина — і на книжки вже не даватимуть. Причина, кажуть, що тепер заводять «хрюкающий бюджет», — себто всіх свиней слатимуть за кордон, аби хоч трохи здобути тієї валюти. Діло можливе, але бюджета цим не поправиш. Одно те, що свиней у нас за останню зиму видохло немало, а друге — хто ж далі їх кохатиме? Не селяне, яких за кожну голову худоби обкладають податками так, що тільки чуби тріщать. Ненадовго вистарчить того «хрюкающего бюджета» і ціною голодування не придбаєш маєтку. Зате «ми» боргів не платимо... А втім — почали вже платити: англійцям концесії здаємо просто вже з обов’язанням платити певний процент для «власників». Навіть останні фортеці падають і від нашого «соціалізму» навіть «рожки та ножки» зникають. Правда, — лишається поза і слова, але ними дедалі все важче стає дурити навіть темних затурканих людей. Лишається ще голісіньке шкурництво та страх, що портфелі повипадають з загребистих рук. Звідси і всі ті зусилля — шпіонством та насильством вдержатись зверху. 
29 марта. Скінчив передмову до Грінченка. Цензури ради нічого не говорю од себе, а тільки цитую усіх, хто про його писав. Може хоч так не залякає цензуру моє ім'я.
Написав листа Петрові.
30 марта. Олекси Теплого, — тому мороз ушкварив на 7 градусів! Весни нема, — не видко і не чути...
Бачився з доном Александре, що вернувся з мандрівки. Багато кого стрівав, чимало почув і розповідає цікавого. Там надіються на швидкий кінець, а у нас його все не видко і не чути.
В Москві зірвалась нова баталія. Цим разом зчинив її Бухарін, що виступив проти Сталіна з обвинуваченнями, що він допровадив державу на край безодні. Сталін ставить контробвинувачен- ня — в контрреволюції і звелів сфабрикувати документи на це проти Бухаріна. Засідання Політбюро доходять мало не до бійки. Ті самі звістки і в закордонних газетах, що якось проскочили. 
31 марта. В газетах кілька щедрінських документів. Укрна- ука оповіщає, що склала комісію для заборони «пережитків царизму» — слів «жид», «хахол», «кацап», але не дожидаючи, що зробить та комісія, слово «жид» сама заборонила, лишивши комісії розважатись тільки над «хахлом» і «кацапом». Зрозуміли- ва річ!.. А взагалі це робив і бл[аженноі] п[ам’яти] Павло І, забороняючи «отечество» і інші, що йому не подобались, слова. Як важко тепер щось нове вигадати! «З «пережитками царизму» боремось царськими ж і способами.Оповіщено також, що віднині чай даватимуть тільки робітникам і то жонатим... Решта хай п’ють просто окріп. Згадується щедрінський «Устав о добропорядочном пирогов печении»: «неимущие же да кладут требуху» — в пироги, розуміється. 
1 апреля. Ради 1 квітня сталася неймовірлива пригода. Заходить Г. і показує мені листа, що його одержав; лист писав я 1922 р. до Петра — з приводу висилки мене за кордон. Хто його прислав — невідомо. Яким способом він потрапив до рук тій невідомій особі — так само загадка. Чому та особа прислала його Г. — нова морока... Видимо, Петро того листа свого часу не одержав, а здається мені, що я посилав його з оказією, через руки, бо тоді ще й почта не ходила справно. Через кого саме — не згадаю. Але де той лист був, хто його приховував і навіщо тепер виволік із схованки? Г. боїться якоїсь провокації, думає що це ГПУ йому цього листа прислало, щоб підловити. Мені така комбінація здається занадто вже хитромудрою. Але пояснити не можу нічим. Такі жарти на 1 квітня тільки у нас можливі: ходить лист десь сім років і вертається до автора. Сторона необмежених можливостей, як була так і лишилася. 
2 апреля. Переказують промову Скрипника перед учителями. Трудові школи, казав він, дають занадто багато знання, так що з трудової школи діти йдуть просто до вищих шкіл. Це непорядок. Треба, щоб конче переходили через професійні школи. Отож в трудових школах науку треба зменшити. І серед царських міністрів небагато таких мудреців знаходилося. Пам’ятаю, як генерал Глазов р. 1904 сказав делегації, що прийшла до його прохати про поновлення жіночих курсів у Києві: «У нас, — показав у вікно на університет, — уже есть одна сочащаяся рана, а вы хотите и другую завести?»... Але чим Скрипник гірший од того ветеринарного генерала в ролі міністра народної освіти? Часи міняються, режими в свою протилежність обертаються, а люде в цьому дикому краї однаковісенькі і навіть гірші поробились. 
8 апреля. Зникла Ляля. 3 квітня пішла до подруги вчитися — і не вернулася. Всі ці дні шукали її повсюди, заявляли скрізь — і ніякого результату. Перша думка, звичайно, що її арештовано на вулиці, бо до подруги вона не дійшла, але ж ГПУ завіряло, що її там нема. Сьогодні, нарешті, після оповістки в газеті ГПУ призналося, що вона таки там. За що її взято — невідомо. Арешти тої ночі, проти 4-го, були серед студентів великі. Але ж і тактика: брати людей і одмагатися, що знать не знаємо, відать не відаємо! Маффія якась... Думав колись я, що наше покоління буде останнім, яке виховується по тюрмах. Помилився: наймолодші — так само до цього університету потрапляють. Падають режими, а методи все ті самі, навіть погіршились. Перше все-таки менше людей отак без сліду зникало, ніж тепер. Бідна, нещасна молодь, яку обплутано шпигами й провокаторами... Що ще її чекає, та й усіх нас, мешканців цієї рабської сторони проклятої? 
9 апреля. Турбує доля Лялі. Що воно за історія?... Говорять, що серед в’язнів є намір протестувати голодуванням. Небезпечна і мало помічна була ця річ навіть за старого режиму, коли більш уважали на загал. Тепер це, мабуть, цілком марний захід. Але молоді голови не розмірковують багато і часто діють зопалу, наосліп.Переказували мені сьогодні сценку в бюрі, де видавали за- борні книжки на хліб. «А сегодня самому Єфремову книжку выписал», — заявляє один. — «Не может быть! — одповідає другий, — он давно уже уехал». — «Нет, я же знаю... Это он». — І почалося змагання: «настоящий» то був Є[фремо]в, чи «не настоящий». Відгук газетних «анафем». 
10 апреля. Написав — Слабченкові М., Вайнштейнові М. (Чернігів), Рудченковій О. (Полтава), Родіоновій (Тираспіль). Остання пропонує купити у неї автограф Шевченкового «Кавказу». Коли це автограф, то річ цінна, але бере мене сумнів.Почуваю себе досить погано. Втомляюся, ночами поки заснуто попокачаюся на всі боки. Такого ще зо мною не бувало. Працював завжди без кінця і ніколи не почував утоми. Спав як забитий... Мабуть, перевтомився. Та й останні неприємності (з Лялею) доклали свого. А тут роботи багато (з Шевченком) і до відпочинку літнього далеко. Та чи й буде цього року відпочинок? Адже коли хліба по селах немає, то виїздити в Звонкову буде не відпочинком, а мукою. Та й взагалі не знаєш, що воно буде. 
11 апреля. Прочитав у «На літературному посту» (ч.З) Коряко- ву доповідь у Москві про українське письменство («На лі- тературной Украине»). Він, цей Коряк, ще дурніший, ніж я думав на підставі реферату з його доповіді по газетах. Там — можна було гадати — за його написали, перекрутили його думку, а тут же сам чоловік говорить, ipsissima verba подає. Назбирав диких пліток, розбавив ріденькою водицею казенної фразеології — і відрекомендував Москві літературну Україну! Виходить — з принципу: «для хахлов і такой Бог брядє!». А Москва слухала і тішилась, як цей «хахол» на розвагу їй вихиляється. Особливо мені подобалось про «єфремовщину» в письменстві, підперту моїм з Йогансеном обміном книжками. Бідний Йогансен! Чи ж він не старався? А отже, не догодив таки Корякові... І найгірше, що ці Йогансени навіть науки справжньої — плюнути на всіх отих Коряків і коряківського типу інших менторів — з цього не витягнуть, а хилятимуться, як і хилились. 
12 апреля. В Академії розмови про вибори нових академіків — аж цілих 40! В академіки пруться: Скрипник, Гринько, Затонсь- кий, Шліхтер, не кажучи вже про Яворського, — все, як бачимо, великі вчені!.. Процедуру виборів мають обставити так, щоб число призначених виборців перевишало справжніх. Багалій спеціяльно приїздив агітувати за Скрипника і К° і казав Кримському, що коли академіки не голосуватимуть за них, то проти Василенка, Кримського і мене знов розпочнуть кампанію. Це ніби так нахвалявся Озерський. Зо мною Багалій не наважився про це говорити, діставши добру одсіч навіть од Аг[атангела] Юх[имовича].
Робиться наша Академія — чи може вже й зробилася — стервом, на яке збігаються з усіх боків шакали і гієни. І, власне, здається, вже нема чого обороняти це загижене місце. Ще рік тому нові заходи до її приборкання я сформулював як finis Academiae. Тепер це явніше, ніж тоді. Ну, й нехай собі Скрипники з Студинськими паюють здобич. Хутко чесним людям нічого вже в ній буде робити.
Появився і Студинський — по 30 срібляників. Одержав і махнув до Харкова з подякою. Гнус! 
13 апреля. Приніс мені несподіванку «Л[ітературно]-Н[ауко- вий] Вістник», у IV-тій книзі вмістивши статтю Є.Маланюка — «Чергова лекція», якою й отруїв мені цілий сьогоднішній день. Гнусна стаття — найпаче своїм тоном, у якому під жалем (і хто його просить мене жаліти?) вчувається приховане злорадство. Брехень також не бракує, як і суперечностей. А найголовніше — такту ні на шаг. Знають же, що я не можу їм відповідати — і все- таки проминають добру нагоду помовчати. Коли комуністичні півголовки тут гукають «розпни його!», то фашистські півголовки там лукаво підхихикують: «так його! Сам заробив!». Згадалось мені Чикаленкове: «подлая нація», або Грінченків вірш: «Народ- герой героїв появляє»... Я не вважаю себе за героя, але яким рабом треба бути, щоб, сидючи в безпечному захистку, виїздити на людині, що як-не-як, а рискує, і з своєї спокійної віддалі читати «тортурованому» — вираз Маланюка — нотації!.. Якось загубили люде міру речей і про що колись і не подумав би такий Мала- нюк, тепер з ясним чолом робить.Та ну їх! Боляче про це говорити. А комуністичні півголовки ще силкуються втиснути мене в компанію Донцова, який, певно, мене більш ненавидить, ніж навіть їх самих! 
14 апреля. Писав листи. Глібовій Т. (Горби), Зубківському Ів. (Миргород), Косенковій К. (Борзна), В.П.Степаненкові, П.Рейн- ботові (Петербург), Г.Григорьєву (Карлівка). А от Муркові в Прагу ніяк не зберуся, бо як йому вияснити, що я не можу прислати статті до «Slaviї»? Адже не зрозуміє чоловік нашого райського становища. А до того ж це все одно, що листа заадресувати просто до ГПУ. Так бридко, що й починати не хочеться. 
15 апреля. Дорошкевич знов учинив гнусність в Інституті Шев- ченковому: щоб не пустити «неблагонадійного» Лебедя на збори Ради до Харкова, сам призначив виборного од аспірантів. І чого цей лакей старається? Адже ж усе одно — скільки б’є поклонів, а може саме тому, що б’є їх — ніхто його за бузинову палицю не має, а самі ж комуністи, перед якими стелиться, вважають його ні за що. До того ж він і в другий бік ладен поклони бити і, напр.[иклад], з приводу своєї поїздки до Харкова навіть звонив мені, ніби виправдуючись. Я навіть не зрозумів був, чого він запобігає — аж виясняється, ще нова гнусність. До речі, на зібрання Ради Інституту, на якому я, як дійсний член, маю право бути — мене не запросили. Це вже робота харківських гнусів — Багалія з Айзен- штоком: бояться, що моя фізіономія Скрипникові не вподобається. Даремно боялись: усе одно я не поїхав би, бо й мені Скрипникова фізіономія не подобається. А тепер я переказав через Дорошкевича, що як вони мене й зовсім з інституту викинуть — плакати не буду. Я ж до них не напрохувавсь. Навпаки. 
16 апреля. Тижнів зо два тому жиди-комерсанти пустили були, з радісними обличчями, чутку: «Сталина уже нет». Коли їм не діймали віри, вони ображались: «Мы ж вам говорим, что нет — значит, нет». Чутка ніби не справдилась, але все ж приїзжі з Москви оповідать, що днів зо три справді було interregnum: так пересварились на верхах, що всі покидали свої посади і фактично справді СССР було без голови. Потім це безголов’я минулося, але стан увесь час — у напруженні. Дедалі — все більш незадоволених. Нестача всього, черги безконечні, голод у перспективі, а тим часом дорожнечі рідять лави і так небагатьох прихильників «прижиму». А на верхах, мабуть, цього не добачають і тільки й торочать усе старі дурниці, борючись з усім і проти всього з більшою все лютістю. Якесь божевілля і засліплення. 
17 апреля. З сіл — прикрі звістки. Озимина на 50% вимерзла. Пересівати нема чим, та й нема охоти, та й нема змоги, бо й досі сніг лежить і морози стоять: поки порозтає та розмерзнеться земля, то й ярину сіяти буде пізно. Отже, надії на новий урожай — марні. Голод усе ближче стає своєю костистою особою. Кільце можливостей для просто існування все вужчає. Виходу з крутого стану, здається, немає,... А «ми» все в дурниці бавимось та сіємо зненависть по всіх усюдах. Отут-то, певне, будуть багатії жнива, — аж наперед жах бере од тієї безодні, до краю якої все ближче надходимо. 
18 апреля. Недавно Б.Якубський надрукував у «Літературній газеті» (єсть і такий бутерброд!) статтю про М.Рильського — «Не в ритм з добою»: заголовок сам за себе говорить. Рильський одповів віршем, що ходить у рукопису.
Коли громаду літерат
Годує жуйкою нудною
З неперетравлених цитат — 
Це має значить: в ритм з добою.
Коли ж поет любов і труд
Вітає дружньою ясою,
То скаже критик: що за нуд!
Та ж він іде не в ритм з добою!
Як Корячат і Ковалят
Побачивши перед собою,
Додолу пада літерат — 
Це означає: в ритм з добою.
А як під лайку**,* свист і зик З несхиленою головою Поет прожити хоче вік — Ну, певна річ: не в ритм здобою.*
Хто ладан, смирну і єлей
Несе тремтячою рукою
Для недоучених дітей — 
Іде напевне в ритм з добою.
А хто шукає читачів,
Щоб одгукнулися луною
На звук віків і шум світів — 
Куди йому: не в ритм з добою!
Сховавши Марксове чоло
За Марксовою бородою — 
Радій, спочинь! Добро зіло
Униз котитись в ритм здобою
Загул як друга обійма.
На «ти» сам Явченко з тобою**, — * Звичайно, місця тут нема Тому, хто йде не в ритм з добою.*
Нехай живе учений муж,
Що кличе уперед до бою!
Нехай накульгує чимдуж
За Коряком і за добою!
А ми-ми славимо буйне
Життя з блакиттю і грозою,
І як доба нас дожене -
То й ми підемо в ритм з добою.
Гідна себе відповідь. Але Коряків і Корячат «душеспаситель- ним словом не проймеш»: товстючу шкуру, нівроку, викохали. 
19 апреля. Написав: Н.Смоляковій (Бугуруслан), ВолЛеонто- вичеві (Прага), О.Маковеєвій (Бережани), Т.Глібовій (Горби).
21 апреля. В «Пролет[арській] Правді» стаття Озерського про вибори академиків. Перша, мовляв, ластівка, того данайського дарунку, яким обдаровують нашу Академію. Брехлива до цинізму. І роблять люде ці свої гнусності з таким виглядом, наче найбільшим добром обдаровують. Тепер, треба сподіватись, почнеться «свистопляска» круг виборів. І нема куди от цього чортівського шабашу сховатись. Навіть цього мінімального бажання нема як задовольнити, бо щоб опертися насильству — з нашими лакеями, замість громади, нема чого й думати. Ну, що ж — зціпивши зуби, чекатимемо. 
22 апреля. Переказували мені, що коли мене на всіх зборах виклинали та анатематсвували — один київський літерат хвалився: «Оце з інтересом слідкую, що Є[фремо]в робитиме. Коли б тільки він подався і схилився, то я ладен би сам його забити»... Це називається — спочуття! Нагадує мені отой анекдот, як два поштивих чоловіка сиділи на бережку та спостерегали, як борсався, тонучи, якийсь бідолаха. «Випливе!» — «Ні, потоне, сердега!» — «Ні, таки випливе, — диви, голову показав!» — «Та де там випливти! Вже пірнув... О, вже й не видко». — «Таки пішов на дно! Що ж, нічого не вдієш: кому судила доля втопитись, той не згорить».Мій доброзичливець ще кращий од цих хороших людців: не тільки з інтересом спостерігає, а ще ладен був би притокмачити, якби пловець, вибившися з сили, перестав змагатися з супротивною хвилею. Воістину, жорстокі, падлючні до найдикішого цинізму часи переживаємо, коли міру речей остаточно загублено. І, здається, навіки. Принаймні для цього лакейського покоління, яке все мусить вигинути, сновигаючи по нашій пустелі. Та от лихо, що серед нового покоління чи не гірші ще лакеї ростуть. 
23 апреля. Вже кілька разів у ГПУ не приймають передач для Лялі — «з наказа слідчого». Ні харчів, ні навіть сорочок чистих. Новий рід тортур: сиди голодний і ходи брудно. Ніколи того не бувало навіть за царських часів, щоб слідчий карав таким способом підсудного. До того ж ще й робиться це з надзвичайним цинізмом. У ГПУ не приймають передач; обертаються люде з скаргою до прокурора, — той по телефону запитує ГПУ — чому не приймають? Відповідь: і не думали не приймати. Прокурор напа- дається на того, хто скаржиться: що ви вигадуєте і мені тільки час даремно гаїте! Йдіть і передавайте. Йде і дістає ту ж таки відповідь: з наказу слідчого передачі такому-то заборонено!.. Знущання доведено до найвищого градуса вигадливости. Дехто місяцями сидить без сорочок, — звісно, під плакатами: «Товарищи, соблюдайте чистоту, ибо стыдно нам, творителям новой жизни, ходить в грязи» (сам бачив у ЧК такий плакат... над купою сміття!). 
24 апреля. Двері не зачиняються. Дзвінок за дзвінком. Це прошаки. Просять «корочку хлеба или огрызок». Наслідок «за- борних книжок» — системи, що тисяч з 200 в самому Києві лишила без права на хліб. Право на хліб! Щось нечуване, можливе тільки в такій зразково-фарисейській державі, що оповістила «війну палацам і мир халупам», довела всіх до стану халупників, порівняла злиднями і наостанці дала війну всім проти всіх. 
25 апреля. По вулицях плакати: «Християнська й єврейська пасха — свято експлуататорів». Чи гадали коли основателі релігії «труждающіхся», оті рибалки галілейські, що опиняться серед «експлуататорів»? Та й це ще не біда: вони того не почувають, а от теперішнім людям доводиться знов пароксизму релігійної зненависти і ворожнечі зазнавати. До Великодня готуються: збираються антирелігійні карнавали уряджати, знімати дзвони з дзвіниць, усяково знущатися з християнства — заради релігії зненависте і ворожнечі!.. Щось гадчого і вигадати важко! Оповідав мені один сільський учитель, якого примусили на сільському сході антирелігійну промову говорити. Тільки-но він почав, як з гурту почулося: «Буде! Чули вже! Переміни пластинку!». Він спробував говорити таки далі. Загули вже усі: «Яке вам діло до нашого Бога? Буде вже! Переміни пластинку!». — Мусив таки «перемінити пластинку», себто звернути на врожайність, та й тут такого наслухався, що ледве втік червоніючи, коли дядьки почали йому всякі анекдоти з хлібом розповідати. 
Красная пасха
27 апреля. Закидали мене коректою. Цілу «Городянку», Шевченка аркушів на 10 одразу навалили — і все разом. Сліпну над коректою, — а ще ж і примітки до Шевченкових листів жену, щоб у травні випустити книжку. Воно може й добре: за роботою ніколи кругом себе оглядатися та обурюватися тим, що робиться. Бо ж інакше й волових нервів не вистарчило б.
1 мая. Істинно — «свято експлуататорів», які своєрідною діялектикою присмокталися до колишнього свята трудящих і запоганили його закликами зненависти й ворожнечі. У мене теж свято своє. Написав сьогодні останню вже примітку до Шевчен- кового листування. З половини жовтня працював неодступно над коментарем до листів Шевченка і нарешті вже дійшов кінця. «Радується странник до отечества пришед»...А втім і радіти розучився. Ради 1 травня по газетах свистопляска з приводу виборів до Академії. Ставлять кандидатури так звані «громадські організації». Паличка невидимого дирижера вже махнула і всі в один голос ставлять: Скрипника, Затонського, Юринця, Яворського і інших великих учених. Побіч них ще стоять імення Янате і здебільшого Янатиного наплоду людей. Де совість у людей ділась, з яким лицем вони вимовляють блюзнірські прізвища, як вони уявляють собі Академію з такими академіками — для мене загадка, мовляв Шевченко «темн[ее] безлунной ночи». Роблять кар’єру на людській заляканості та спекулюють на темноті і кандидати славні і ті, хто їх висуває. Характерно, що люде з справді науковими даними, але які хоч трохи себе поважають — зрікаються од спроб виставляти їхню кандидатуру. Зрікся медик Стражеско, зрікся окуліст Левитський, зрікся К.Квітка (сьогодні він спеціально до мене в цій справі заходив). Ці розуміють, що проходити в академіки разом з Скрипником та Юринцем — честь невелика. Зате Янати під ученими назвами натовпом товпляться та пруться до дверей, що інакше перед ними ніколи б не розчинилися. Певна річ, сміху з цих «академіків» буде на ввесь світ — шкода тільки, що він і Академію не мине. А це вже не смішно. 
2 мая. З новітнього фольклору.
Англійська делегація в Москві запитує: що у вас єсть? — «На землі у нас єсть, — відповідають наші, — Комінтерн, ЦИК, Совнарком... Під землею — кам’яне вугілля, руда»... — «От якби ви поміняли і те, що на землі — під землю заховали, а те, що під землею на поверх витягли, то б з вами можна було серйозно говорити».
Та ж сама делегація запропонувала — зорганізувати товариство капіталістів у Європі для запровадження... соціялізму в одній країні.
Кажуть, що в якомусь англійському юмористичному журналі вміщено карикатуру-диптих: «Рай колись і рай тепер». Картина перша: Адам і Єва — як їм годиться бути з звичайними фіговими листочками, — підпис: «Рай колись». Картина друга: «Сорабкоп» з порожнісенькими полицями, а перед ним довжелезна черга голісіньких людей, замість фігових листочків — сорабкопівські членські книжки... Підпис — «Рай тепер».
3 мая. Вчора було «єднання» Академії з приїзжими з Донбасу робітниками. Я, звісно, не пішов на це фарсове «єднання», все значіння якого в тому, що з обох боків виявлено свідоме дурисвітство і несвідомо видано обопільно testemonium paupertatis Ті, хто там був, оповідають, що вражіння від цього «єднання» просто огидне. З одного боку хамський тон зарозумілого невігласа: «Дайош науку — зараз, моментально»; з другого хамські ж таки виправдування переляканих учених, що не здобулися на гідне себе слово і заікаючись давали обіцянки, яких виконати не збираються і яких серйозно ніхто й не бере. Наостанці Заболотний підписав — мало не власною кров’ю — якийсь контракт (!) про обов’язання Академії перед робітниками Донбасу... Кому ця зовсім не смішна комедія потрібна?Не обійшлося й без розмов про мене. Той самий, що вимагав, щоб йому з кишені зараз же на стіл виклали науку, згадав, що вони, робітники, чули про Академію тільки через те, що такий-то, ім’ярек, академік, «ширить про нас брехні за кордоном», — і на цю брехню Заболотний нічого кращого не знайшов сказати, як прилюдно подавши брехню ж таки, що пом’янутий ім’ярек обіцявся, що «більше не буде». Варт Пац палаца, а палац Паца, або — яке їхало, таке здибало... 
4 мая. Викликав Л.Левицький, фактичний президент Академії, декого з співробітників, щоб розвідати, який настрій панує щодо виборів. Особливо цікавивсь, чи виставить Перший Відділ кандидатуру Тимченка й Ол[ександра] Грушевського. Коли йому сказано було, що шанси обох у Відділі ніякі, що обрані вони можуть бути хіба під тиском зверху, Левицький несподівано прохопився: «І даже Харків їх не хоче»... Спочатку я не розумів, чому така неласка до цих вічно-невдатних кандидатів М.Грушевсько- го, але просвітив мене Крип’якевич, розповівши свою розмову в Харкові з Коником (новий фаворит в Укрнауці). «Коник, — каже Крип’якевич, — з піною говорить про М.Грушевського: чому він не виступав проти Єфремова? Тепер ми за його візьмемося. Скрипник усе чекав, що старий приїде до Харкова й покається, а він не їде. Ну, то ми ж йому покажемо!». Отже, виходить, Грушевський на мені виграв, як Заблоцький на милі. Розпочав усю справу, збудив скажену лють і спинився... Студинський його перегнав, і тепер Скрипник забув уже «заслуги» Грушевського щодо поборення Єфремова і вимагає в цій справі такої «лояльности», на яку одверто Грушевський іти не зважується. Правда, як мені переказувано, він писав листи, в яких одрікався од Єфремова (мені він хвалився, що мене «обороняв»!), але Скрипникові мало листів таємних, йому хотілося б прилюдного виступу, якого всю дурість Грушевський розуміє: тому не зважується. Може таки зважиться. Особливо, коли Студинський, використавши його, йому ж таки й підставить ніжку. А вже до того, здається, йдеться. Цікаво, що далі буде і як викручуватиметься старий лис із пастки, що сам на себе наставив. 
5 мая. Сьогодні вночі комунізм дав бій християнству, бій розпачливий, останній, «последний, решительный бой» — і поніс ганебну поразку. Готувався давно, напружив усю свою вигадливість, але крім крайнього вбожества думки, грубости й жахливого примітивизму та бездарности — нічого не виявив. І провалився з тріском, при трубних звуках, з барабанним боєм. Дві релігії стялося: одна — релігія ворожнечі й зненависти, і друга — під гаслом любови і прощення. І ця сутичка показала, який убогий комунізм навіть перед формальним християнством нашого часу.
З галасом, з гуком роз’їздили комуністи на автомобілях, стріляли, пускали ракети під церквами, силувались заглушити церковний дзвін барабанами і трубами — і стрівалися, не вважаючи на провокаційні зачіпки, з спокійною відсіччю. Рідко де доходило до фізичних сутичок і після них, знов же, не вважаючи на військовий ескорт, «карнавальщики» моментально тікали. Я годин зо дві проходив по Софійській площі, головному осередку антирелігійних виступів, бачив десятки тисяч народу, прислухався до розмов сотень людей — і жадного не почув голосу співчуття до комуністичної демонстрації. Обурення, нерозуміння, глум були відповіддю на балаганні виступи карнавальщиків. «И какой дурак все это выдумал?» — каже червоноармієць, що допіру сурмив у величезну сурму. «Разве священники танцуют в облачении?» — з нерозумінням запитувала якась панночка. «Смердяков- щина», — припечатав інтелігент. Прості люде, одпльовуючись, одходили; інтелігентні злорадно всміхалися. Дехто навіть казав, що ілюмінація і прожектори тільки сприяли красі Великодньої ночі, а гаєрство — його й за двадцять кроків не чутно вже було. Народу на Софійській площі було чимало, але ходити можна було вільно, а по церквах — як і перше, не протовпишся. Чимало пішло до церкви просто з протесту проти дурної витівки. І найгірше, що в ній було — це трусість і справді жахлива бездарність. Оточити себе військом і під його охороною витанцьовувати протягом 4-х годин на автомобілях, наступаючи одно на одного, гопака в церковних [опаратах], з хрестом і пляшкою в руках — більшого вбожества фантазії важко і уявити. І мимоволі, дивлячись на дикі скоки, запитував себе, пригадуючи викриття недавні про «афінські вечори» комуністів, про m-me Шміт, яку голою клали на стіл під час оргій — з чого сміються ці «анахорети» та [«повздержливі»] людці? Адже попи, мабуть, менше тепер пиячать, ніж комуністи, а вже, напевне, розкошують останні, а не перші. І от же нічого, опріч трафаретного попа з довгою розкошланою бородою і п’яного — не могла вигадати вбога комсомольська фантазія і дика некультурність, нетерпимість та зненависть. Гіршого, ніж цей карнавал, не міг би вигадати найлютіший ворог комуністів. І вони ганебно провалились.
Я вертавсь до дому о третій вночі. Скоро звернув у Георгієвський переулок — тиша і спокій обхопили мене, вереску балаганщиків і жадного звуку вже сюди не доносилось. І тільки торжественно і переможно гудів старий «Рафаїл» з Софійської дзвіниці, торуючи над усім, покриваючи собою ту мізерію, що вовтузилася внизу. Мимоволі це видалося символом боротьби, що допіру відбувалася. 
6 мая. Тільки й мови по місту, що про Великодній карнавал. Загальний голос — повний провал. Здається, й самі комуністи побачили, що переборщили і неохоче вдаються в розмови. Переказують цікаві деталі. Од одного священика чув, що до його перед карнавалом кілька чоловіка приходило сповідатися і прохати розгрішення: «нас примушують брати участь у карнавалі, силують. Не піти — значить, вилетіти з служби. Я піду, але прошу прощення. Там ввесь час молитимусь». Були спроби антирелігійних виступів і по селах під Києвом, але там люде одразу поклали тому край: «Йдіть собі, звідкіля прийшли, поки не биті». 
7 мая. Написав: Пронінові, Усковій-Смоляковій (Бугурус- лан), М.Чернявскому, Герасименкові В.(Одеса), редакції Енциклопедичного словника Гранат (про замітку про Тичину).
12 мая. Знов закидали мене роботою по самі вуха. Нема коли і вгору глянути. Шевченко, коректа, Леонтовича перечитую для «Сяйва». Листів нема коли написати.
А втім, був і в театрі на «Саві Чалому», що партачив «Березіль». Комсомольська постанова. Замість стрункої прегарної трагедії — уривки, та ще з претензіями. А грають! Ходити по сцені незугарні. Куди їм до старих — Садовського та Саксаганського.
Ховали Іванця. З академіків — ні душі, хоч свого часу викорис- товували його послуги. З самого протесту пішов аж на Байкове кладовище, хоч і був дуже втомлений. 
13 мая. Засідання Ради — нудьга і нудьга. В кінці мав невеличку сутичку з Заболотним. Розпатякався про «єднання з робітниками» і запропонував академікам ходити по заводах. Кажуть йому — нехай і ходити, але ж треба знати, чого вони хочуть, бо піде, скажемо, хемік, а їм треба техніка. Коли Заболотний раптом перескакує на мене: «А як вони схочуть історика літератури, то й Президії доведеться йти, щоб його обороняти». Я кажу на це: «Не один же історик літератури в Академії: є такі, що й не потребують вашої оборони». — «А як вони вас захочуть?» — «Думаю, що їм єфремовщина не потрібна», — одказую. В залі сміх. — «А як вони на вас подивитися схочуть?» — «Я на показ не виставляюся», — одказую. Отаке дурило! 
14 мая. Написав замітку про Тичину для Енциклопедичного Словаря Граната. Дано мені 1000 літер, а що можна на такому малому місці сказати!
Написав листа Перетцові й редакції Енциклопедичного Словника, — останній запропонував історію літератури, що була для німців призначена. Цікаво, як Москва озоветься.
15 мая. Почав писати вступну до Шевченкового листування статтю. Давно вже час було це зробити. По газетах вакханалія з «рекомендуванням» академіків. Щодня нові знаходяться «висуванці». Слідом за Скрипником і К° появилася кандидатура Тичини, Купали, Янат усякого роду та все з оговорками, що треба вибирати знаменитих учених. Цинізм доходить до вершків нечува- них. І не знати, задля чого так і рипуються люде. Адже елементарна арифметика каже, що 32 (число призначених виборців) більше за 20 (число академіків), хоча б між останніми й не було навіть Студинських, Тутківських та інших хрунів. Сміливо могли б себе призначити в академіки та й не творити комедій і людям голови не морочили. Так, бачите, треба симулювати обрання! 
16 мая. Новітній фольклор все розростається. Куди тільки підеш — десятками почуєш нові анекдоти політичного змісту. Усіх уже записувати не встигаєш. Ось, напр.[иклад], декотрі.
Що означає ВКП(б)? — «Все таки кончится погромом». - «Но там же есть еще «б». — «Ну, большим погромом!».
Варіянт: «ВКП — воры, клятвопреступники, проститутки. А «б» в скобках?» — «Русское объяснение слова «проститутка»».
Гра в карти. Хто в що любить грати: Риков — у п’яниці, Калінін — у дурня, Сталін — у короля.
Комуністична партія розпадається на три фракції. Ліва лицем «к городу»; права — лицем «к селу», а центр — «ни к селу, ни к городу!».
Англійська делегація питає: «Що маєте на вивіз?» — «Хліб». — «Хліба не братимемо, бо ваша людність голодує». — «Ну, масло». — «Адже самі без масла сидите». — «Ну... слонова кость!» — «Як, то у вас слони водяться?» — «Слони не слони, але ми й з мухи потрапимо слона зробити».
17 мая. Вияснилася справа Ляліна. Обвинувачують бідну дівчину по артикулу, що загрожує розстрілом! (54, ріжні пункти). Певна річ, обвинувачення це дурниця, але сучасна юстиція й не такі дива показувала. Колись Драгоманов писав про «детоубийство, совершаемое русским правительством». Але політичні процеси 70-х років — справді дитяча забавка, рівняючи до теперішніх. Та й вік обвинувачених зменшився: тепер он сидять по 54 арт[икулу] справді діти 14 — 16 років. Удосконалюємось!..Написав Т.Князєву (Одеса) і Рейнботові (Петербург). 
18 мая. Вернувся з Академії, пішов обідати — і наскочив на трус у Миколи. Чомусь мене не затримали, як усіх інших, але до 1-ої години ночі я не знав справи, бо після трусу лишено було в квартирі засідку, зняту лиш опівночі. Микола не вернувсь додому, — очевидно, його арештовано в ГПУ, куди він поніс передачу Лялі. Нове «дітозгубництво».
19 мая. Мав думку з Он[исею] днів на два поїхати Дніпром (до Чернігова й назад), але справа Миколина все це понехала. Певне, і взагалі не доведеться цього року виїхати нам на спочинок: не можна Он[исі] кинути арештованих, а самому — совісно виїздити. А всім нам он яка єсть потреба одпочити од подій проклятого року, — та ба!
Виясняється, що вчора вдень була ціла низка трусів та арештів між Миколиними знайомими студентами. Отже, це не випадкове, а організоване «дітозгубство». Забрано між іншим обох Матушевських.
В «Пролет[арській] Правді» стаття про головного висуванця до Академії, самого Скрипника. Полопотів, видко, автор, поки з наказу написав «мадригал» наркомові. Але й мадригал вийшов надзвичайно блідий, плутаний і вбогий, довівши комуністичною рукою, що ніяких, власне, наукових праць у Скрипника й близько немає. Гіршого testemonium paupertatis і ворог би не видав. А «академіком» таки буде і вольтерьянці даремне тут і сперечаються. Що з усього сам Скрипник виграє — не кажу вже про Академію — я так таки й не можу догадатись. Розуму ж йому й на гич не прибуде.
Святкують сьогодні ювілей старого розпусника Тутківського. Я не пішов. Тепер взагалі ювілеї набули такого срамотнього характеру, що краще до їх ніяким боком не торкатися. 
20 мая. З причини останніх арештів виникла справжня паніка з нищенням документів, листів і т.п. До якої міри позалякуваний народ став, то й не сказати. Загальний голос — що це нова ліквідація української молоді, як української, за те, що вона українська. Отже, українізаційний курс твердо стоїть! Україну матимемо незабаром у Наримському краї або на Мурмані... і, власне, все краще виполюється і нищиться, бо мерзотники та шкурники чудово собі пристосувалися і почувають себе не згірше.
Приїзжий з Москви переказує beau mot з комуністичних кругів. Треба було 300 років, щоб царська Росія породила дурня Миколу II, а наша велика Всесоюзна ВКП на 12-й рік вже видала кавказького ішака. Прогрес!
Мало не всіх київських комуністів мобілізовано й послано на село — вибивати знов хліб з селян. Старезна історія і метод давно випробуваний. Правда, така спроба не завжди кінчається щасливо. Ігореві, наприклад], деревляне знайшли раду, після якої вже йому ніяк було збирати данину. 
21 мая. Лялю перевели вже до тюрми. Отже, починається безнадійне сидіння. Сьогодні я сам поніс їй передачу. Годин зо три перебув перед дверима сучасного раю, де, мабуть, усі будемо. Чоловіка з 500, певне, було таких, як і я. Наслухався і набачився всячини. І багато згадалося з часів власного сидіння та ще й з перспективами на прийдуще. Оригінальна країна, — нічого казати! Країна, в якій навіть найчервоніша революція діє, як най- чорніша реакція. Та й то правда: «екстремися стикають», як любив говорити Франко, — крайності збігаються, щоб довести марксівський «закон» діялектичного розвитку. Але жити од такого торжества «закону» не лекше. 
22 мая. Миколині іменини. Послали йому передачу — прийняли, навіть не одмагалися, що нема його там, як це звичайно буває. І то добре!.. А сидіти, мабуть, довго доведеться, як і взагалі доля арештованих невідома. Ліплять їм серйозну справу — мало не організацію «визволення України»! Найновіший спосіб українізації... Наримського краю та Мурману.
23 мая. Конкурс на співробітників Академії знову одкладено, — цим разом вже аж до вересня. Цілий рік не можемо добитися співробітників, навіть тих, що вже заведені в штат. Це просто знущання над Академією, тим огидніше, що робиться ніби з бажання самої Академії: слухняна Президія благословляє все, що їй накажуть, і навіть наперед забігає, вгадує, який там, угорі, вітер дме. Кажуть, що економію на співробітниках роблять на те, щоб на ці гроші (щось 40.000) одсвяткувати ювілей Академії, нікому не потрібний. Так скінчилися пишні обіцянки великих і багатих милостей (200.000 і ін.). Таким пшиком [ковальським] і все у нас кінчається.В газетах далі друкуються testemonia paupertatis новим кандидатам в академіки. Щось жахливе! Сьогодні про Президента Білоруської Академії Ігнатовського. Ну, й учений! Жадної праці його панегірист не міг назвати. Було теж і про Тичину — і те ж самісеньке. 
24 мая. Закінчив вступну статтю до Шевченкового листування. Вийшла чималенька. Але писав я її під таким настроєм, що не знаю, чи не доведеться з половину перекреслити й наново писати. Важко щось робити, коли таке навкруги діється, а на душі тільки смуток і неспокій панує. Ну, така вже наша доля — людей рокованих на страту в цьому найкращому з усіх можливих світів.
27 мая. Позавчора виїхав з Он[исею] пароплавом на Десну до Чернігова; доїхали, походили кілька годин по місту й тим самим пароплавом назад повернулися сьогодні вранці. Таку гулянку ми хотіли ще минулої суботи зробити, та пригода з Миколою наші плани розбила. Одпочинок на воді добрий. їхати не тісно, вигідно, спокійно; годують добре; не бачиш набридлих фізіономій; навкруги міняється, як у калейдоскопі, нові місця. Правда, краєвиди на Десні одноманітні і, за виїмком кількох місць лісистих, не цікаві. Одно гарно — величезні простори, залиті водою. Повідь ще не окінчилася і місцями пароплав іде наче морем: ледве береги здаля мріють. Коли б частіш можна було б такі подорожі влаштовувати, то хоч трохи спочив би. 
28 мая. Нова хвиля арештів. Забрато Щепанюка, Ів.Чика- ленка і багатьох інших. Куди вони їх набирають? Та й за віщо і по що?.. Мабуть, усю українську інтелігенцію з традиціями хочуть перевести. Українізація без українців, або краще — на погибель українцям. Та й навіщо вони здалися, — адже «нам будуть фабрики кувати ідеали», а підспівуватимуть на всякі голоси тим сфабрикованим ідеалам Тутківські та Дорошкевичі. Логічно події розгортаються, що й казати! Очевидно, справа вже йде про фізичне винищення українства! 
29 мая. Вчора був у «Березолі» на п’єсі Куліша «Народній Малахій». Вся препрославлена і велико рекламована п’єса просто дурниця з претензіями. Дехто бачить у ній сатиру на радянський устрій, але це наклеп на автора. Зробивши свого героя божевільним, він тим самим підкопав під ним усякий сатиричний ґрунт: мало чого не ввижається божевільному! Це не п’єса, а щось довге, тягуче без краю і досидіти до кінця — це просто подвиг, якого я й доказав блискуче. Постарався ще й Курбас, що добив п’єсу своїми безглуздими витівками. Деяких дій, (напр.[иклад], на Сабуровій дачі) просто дивитись несила, — такі вони перевантажені непотрібними деталями. Але найгірше — виступ самого автора. Він надумався, чи — кажуть — його змушено повчати публіку на тему «селев, а не собака». Це був жах, було соромно за театр,
за автора, за публіку. Адже яке нам, глядачам, діло до того, як він, автор, розуміє свою п’єсу. Ми ж самі дивимось і — возраст імієм — самі сприймаємо і розуміємо ті образи, що він дає. А тут нам подають наївні й тенденційні розумування ad majorem радянського ладу... Це щось справді нечуване і тільки побільшило несмак од п’єси та постановки.
В театрі стрів кількох харківців. Не розуміють, чому в Києві «Березіль» і спеціально п’єса Куліша не мають успіху. «У нас в Харкові аж театр тріщить, а тут у вас порожньо і холодно... Чи не перейшов до Харкова вже й розумовий центр України?» — «А може навпаки, делікатненько одповів я, — Київ більш розбирається в таких речах, і оцінює їх, як вони варті»... Здається, моя делікатна відповідь поцілила в справжню точку.
Стрів у театрі й академічного висуванця П.Тичину. Як звичайно, — переляканий. «Я не знаю, — ніяковіючи казав він, — чи можна одмовлятися од вибору до радянської Академії. Мене виставили не питаючись. Я вже ходив до Озерського питати, чи можна одмовитися, але він не дозволив. Я не знаю, що я там робитиму», — плів він заникуючись. Що було казати цій «святій простоті»? Теж делікатненько кажу йому: «Майте мужність і одмовтеся. Адже і я не знаю, що ви робитимете в Академії, а тим часом вас пошили вже в дурні, кандидатуру вашу виставивши, а далі — далі буде ще гірше». Не зрозумів або не схотів зрозуміти натякання на мужність і далі мурмотів, що він не хоче до Академії, бо кажуть, що в Академії він зробиться «одсталим»! Ну, думаю, тобі вже не треба робитись одсталим... А морально це може — найкращий з висуванців. Принаймні ще червоніти не забувся і розуміє, що йому в Академії нема чого робити. 
30 мая. Бачився з худож[ником] М.Жуком, що приїхав сюди виставку улаштовувати. Розповів мені факт, що за анекдот може правити. Торік на виставці був його роботи мій портрет, — правду кажучи, поганенький вироб у звичайному пісному Жуко- вому дусі: скривлений і з квіточками. Куплено його для Національної галереї. Тепер, побачивши Жука, там питають; чи не згодився б він цього портрета заміняти на інший? «Бо ж Єфремов... знаєте, не можна його виставляти... Ми тоді не знали, що він такого наробить»... — «Я не циган, — одказав Жук, — і своїми картинами не менжую. Купили — то й держіть!».Ще кращий трапився анекдот з М.Вороним. «Рух» недавно видав його збірку поезій. Її, не вважаючи на кілька попередніх цензур, конфісковано і звелено деякі сторінки передрукувати: два патріотичних вірша та переклад з К.Р. байки «Лев і голуби». Особливо цікаво вийшло з останньою. Там є навіть примітка, до кого й до чого воно стосується, але цим наших мудреців не одуриш: «А може ви розуміли, кажуть, під Левом Троцького?» — «Та ні, таки Толстого, та й сім голубів»... — «Ото ж то і воно, що сім голубів можно витолкувати, як сім членів Політбюро»... На це вже бідолашній автор не знайшов, що сказати, бо й справді, хто ж знав, що цих «смиренних голубів» також є сім?.. Тіні своєї жахаються наші грізні можновладці! 
31 мая. Сказали в ГПУ, що Миколу переслали вже до тюрми. Понесли їсти туди, — кажуть, що там також нема. Починаються звичайні, з таємниць мадридського двора, штучки. А помогти несила.
Закінчив редактування приміток і варіянтів до II тому Коцюбинського. Нудна робота та й потрібна може 2 — 3 чоловікам на землі. Ну, то зроблено, хай іде.
1 июня. Прислала звістку Ляля з докладним описом своїх пригод. Теж людський документ. Між іншим документально встановлено, що в ГПУ арештованих катують. Студента Бондаренка за то, що «не признається», били аж поки спустили кров, тягали за волосся по камері, держали без їжі чотири дні в темному підвалі... Чим не «свята інквізиція»? Сьогодні в газеті читав обурення з приводу арешту гімназистів у Галичині. Теж по- єзуїтському: самі робимо, а на других звертаємо. Пересилаючи на волю звістку про катування, Бондаренко прохав передати її мені. А що я можу зробити? Найгірше, що нема сили і змоги виступити бодай з демаскуванням цієї єзуїтсько-катівської поведінки в нашому найкращому з усіх можливих світів. 
2 июня. Вертаюсь знов до «Народнього Малахії». Власне, задум його, тему не можна не визнати за дуже щасливу. Конфлікт між людиною і окружениям в самих істотних вимаганнях намічено дуже вдатно і глибоко. Людина, що поважно бере радянський лад, але бачить величезну прірву між його теорією і практикою і тому вимагає «негайної реформи людини» — справді трагічна постать на нашому сіренькому тлі плазунів, амфібій і пристосованих. Але автор не зумів тієї глибини розгорнути, зробивши свого героя божевільним. Тим часом зовсім не треба бути божевільним, щоб поставити те вимагання, що ставить Малахія. Треба бути тільки щирим комуністом, щоб боліти за його суперечності, бо некомуністи взагалі інакше заходитимуть до нашої дійсности. «Малахіянство» — це теоретична різновидість, одміна комунізму, а не те, що силувався витлумачити нам автор: не людина, що не приймає комунізму. І саме вимагання «негайної реформи людини» належить цілком комунізму, бо некомуністи знають про еволюцію і декретами не намагалися перебудувати світ. Зробивши героя божевільним, автор-комуніст показав тільки, як мілко оре він свою власну комуністичну ниву. Та й не всюду Малахій божевільний. Принаймні іноді він говорить таке і так, що комуністи мимоволі бачать у йому сатиру на себе. «Треба справи класти не в портфелі, а в голови і серця» — що на це можуть відповісти рафіновані радянські бюрократи? Або: «Я — народний комісар, і тому маю право усі тини і мури перелазити» — це ж просто в око якому-небудь Скрипникові, що от зараз надав собі прав: перелізти хоча б через академічний мур. Але ці виблиски, як і загальна тема — пропадають у нездатності автора розгорнути тему й висвітлити конфлікт. І тому з його «Народнього Малахії» вийшло щось нечупарно довге, розтягле і нудне без краю. А шкода: тема варта, щоб її розробив хтось із талантом. 
4 июня. Щодня посилаємо Миколі передачу до тюрми, — од- повідають, що там його нема! А в ГПУ сказали, що переведено до тюрми. Сьогодні знов запитали в ГПУ, — призналися, що він там... Що ці штучки визначають, навіщо це знущання — не розумію. Милий це жарт, чи щось гірше? В усякому разі навіть царська жандармерія таких жартів собі не дозволяла. Та й то сказати: там усе-таки були люде — нехай і невисокого ґатунку, — а не садисти, якими аж кишить теперішній орган політичної поліції, неперейдений щодо ієзуїтизма, брехливости й лицемірства та лютости. 
5 июня. Перебрав йоду і тепер маю мороку: кашель, температура, голова тріщить, трясе... От нещастя: без йоду не можна, а йод мене кожного літа мучить ускладненням на легенях. Пішов до лікаря. Звелів кинути йод, а тепер треба видихати його наслідки. Поки то до нормальної температури дійде!
6 июня. Вчора й сьогодні був у театрі на виставах Московського художнього театру («Блоха» і «Цвіркун на печі»). Аж завидки беруть: зуміли люди зберегти хороший, справді художній театр! А ми тільки курбасівщину розвели: або догори ногами ходимо, або на агітку всі сили покладаємо. «Самоотверженная нация» — що й казати! Старе хороше вбили та на тому й заговіли.
7 июня. Скінчив редактувати «Пани і люди» Левенка. Треба до статті братися. А настрій такий, що й дивитись на папір не хочеться. До того ж ще й температура...
Перше відбулося зібрання з приводу виборів до Академії. Я не пішов. Оповідали, що більш непотрібного засідання важко й вигадати. Одні мовчки сидять, не розуміючи, навіщо ця комедія. Інші, як Крилов, Граве (математики!) підлизуються й підлотствують так, що навіть найсмирніших людей почало нудити. Один з найплохіших академіків вимовився: «Бачу, що нема тієї межі, за яку підлота людська не сягнула б».
Наївний чоловік: тільки тепер це побачив, про віщо всі горобці на всіх стріхах давно вже процвірінькали... 
8 июня. Написав до В.Леонтовича, О.Сластіона, Г.Князєва й до Петра.0[д] Миколи звістки дуже погані. Справа якось несподівано для мене стала з ним дуже серйозно. Товариші виказують. Усіх позаплутувано. Микола пише навіть про розстріл або принаймні довгі роки ув'язнення. Що сталося — не розумію. Пише, що слідчі силкуються і мене заплутати до тієї невідомої мені справи і вже «здається, заплутали». Перед ним говорять про якісь мої «свідчення». Брехуни! Але, виходить, треба сподіватись гостей і дальших од того наслідків. От тобі й літній спочинок! Мабуть, буде вже довішній спочинок... Та це може й краще: так надокучило оце рабське життя, що вже ніякої ціни йому не надаєш. 
12 июня. Одбулось засідання «паритетної виборчої комісії» мови й письменства. Я не хотів був іти, але Перетц прохав, щоб подати голос за Адріянову. Я прийшов опізнившись. Головував Студинський (певне!) і перше, що я почув: «Адріянова прислала заяву, що свою кандидатуру здіймає», і пожалкував спершу, що прийшов. Але просидівши ціле засідання, перестав жалкувати: на власні бо очі побачив, як це робиться.
8 академіків і 8 неакадеміків — здається, рівно. Але між академіками призначений голова Студинський та Баталій голосують, як звелять неакадеміки, — отже, паритетність тільки напоказ, а казенна сторона добре знає, що їх більшість і відповідно до того поводяться. Усіх неказенних кандидатів одразу одводять, починають паплюжити — самовпевнено, нахабно, ні з чим не рахуючись, дитячими, але всесильними тепер докорами. Найбільший аргумент — не ув’язався (ім’ярек) з радянським будівництвом або не бере участи в українському культурному процесі (!). Ніяких проти не береться на увагу. Коли нема чого сказати, то не дуже журяться: знають, що арифметика за них. Так розправилися з найдужчими кандидатами з наукового погляду, як Варнеке, Томпсон, Лук’яненко, навіть Кобилянська; Стефаник сам одкли- кав свою кандидатуру, а то б і йому така ж честь була б. Лишились самі казенні кандидати: Возняк, Колесса Ф., Щурат В., Купало і Тичина (з його хотіли зробити навіть великого ученого!), які й одержали майже всі голоси.
У нас цей процес «одбору» проминув гладко ще й тому, що виразно одіозних кандидатур не було,- розумію, тих, що їх накидають силоміць. Але, наприклад], на III Відділі, де академіки держуться вкупі і хрунів нема, а кандидатури найгірші, зчинився бій на Юринцеві (на Скрипникові не посміли...). Вже засіданнів з чотири морочаться і ні одна сторона не уступає. Неакадеміки надіються, що візьмуть супротивників «измором». І це можливо. Вони почувають за собою силу, тим часом як академіки нічого не почувають.
Перегортується сторінка за сторінкою в історії ганьби нашої Академії. 
13 июня. Був у Звонковій. Наслухався всього. Найбільше про хлібозаготівлю. Селяне вовками виють і, здається, навіть «незаможники». Побачили, що у того, хто мав, забрано все, а їм з того нічого не прибуло. Навпаки — убуло, бо нема в кого й зарадитися. Силу переказують фактів: той після грабунку повісився, у тому селі хазяїн підпалив і те, що лишилося: хай нікому не достається; там зрікаються й землі: що коло неї ходити, коли все одно все заберуть... Кожне питає: навіщо це робиться, — ну, відповіді не дасть ніхто — ні мудрий, ні дурень. Один зробив резюме: це так як ото драний лантух: хоч скільки сип у його — все одно краю немає. «А ви б, кажу, про новий мішок подбали або хоч латку добру наставили». Та казати це легше, ніж зробити. Такого одчайдушного настрою ніколи ще не було в селян. Все сподівались, що якось то буде, а тут бачать, що ніяк не буде. «Хоч лягай та помирай». «Як житимемо?» — питаються всі і ніхто не знає. «Коли б хоч яка заверюха — ми б знали, що робити», — це загальний голос. Та ж таки безвірність охопила всіх. На питання — «як ся маєте?» тепер кожне одповідає: «Спасибі! Краще, як на той рік».А ми про «український культурний процес» кричимо!.. 
14 июня. Кожного дня якась капосна новина. Кожен день і кожну людину зустрічаєш з питанням — яку ще нову прикрість принесе. Коли вертаєшся додому, то перша думка — що трапилось недоброго...Про Миколу розповідають, ніби він з товаришами на якійсь панахиді в Софійському розкидав прокламації. Аж не віриться, щоб він пішов на такий «пістолетський» учинок і нічого потім про це не говорив. Та — все можливо. Молодь зовсігди молодь. Що нам, старим, здається дурницею, те в їхніх очах має вигляд подвига. Правда, самі потім і рознесуть і, як у даному разі, викажуть один на одного. Дитяча витівка, але скільки вона жертв коштуватиме! Звичайно, не молодь винна, а система, що пхає її на нерозважні вчинки, а потім карає як злочинців. Не було б цієї системи, не було б і таких «злочинств». 
15 июня. Знову у ГПУ сказали, що Миколу переведено до тюрми. Але, певне, і цим разом якась нова, або, власне, — стара штучка, бо в тюрмі передачки не прийняли, — сказали, що там його немає... Що за безглузде знущання!..
17 июня. З Лялею пригода. Піймалася з якоюсь запискою; коли її хотіли одібрати — проковтнула. Звичайно, репресії, а як відповідь на них — погрози голодуванням. І не знаєш, як їй переказати, щоб не робила цього. Голодування в нормі занадто серйозна річ, щоб з абиякого приводу до неї вдаватись. Та й що воно поможе?
18 июня. Вчора й сьогодні писав передмову до «Панів і людей» Леонтовича. Написав. Хоча настрій такий, що просто думати не хочеться. Кожного дня, кожної ночі сподіваюся гостей, і починаючи якусь роботу чи справу, не знаю, чи доведеться докінчити. Працюй за таких обставин! З 17 років живу під вічною погрозою щоденного арешту, але ніколи ще так безглуздо це не велося, як тепер, коли ми діждалися «найпоступовішого» в світі ладу! Діялектичний процес... Кожна справа обертається в свою протилежність, себто зводиться ad absurdum. І волтеріянці даремне проти цього споряться. Але не можу не бути «волтеріянцем» і визнати абсурд за чисте втілення ідеї. Здається, вже й не «волтеріянцям» терпець уривається. Ходить до мене один рядовий комуніст на розмови, так я не розберу, хто з нас більший «контрреволюціонер», говорячи теперішньою термінологією. Влада хоче, щоб люде перестали логічно думати і в цьому найбільша для неї небезпека. Може навчить і діяти. І таки навчить. Коли це буде — не знаємо, але мусить бути, бо «сонце стане і оскверненну землю спалить». 
19 июня. Лихо з друкарнею: затягає з друкуванням Шевченка. Сьогодні тільки прислано коректу того, що вже давно здано до друку. А не випустивши Шевченка, не можу виїхати. А я так мріяв, щоб кудись вирватися. Взагалі пропало для мене ціле літо. Одпочинку ніякого, певне, не буде, хоч ніколи ще такої в йому потреби не почував. Та, власне, якось тепер махаєш на себе рукою. Все одно — рокований. Загинеш на рік раніше чи пізніше — хіба не все одно? 
20 июня. Володимирові щоденники потрапили до ГПУ. Виказала людина, що їх переховувала. Отже, Вол[одимир] — вже призначений. А разом з ним і багато людей. Це й мені грізне memento. Чи не знищити й мені своїх записів? Шкода нищити. Будь, що буде...
22 июня. Знайшли Миколу — там само, в ГПУ. Навіщо вони брешуть, що його там нема? Видко, мучать допитами і за неслухняність кара — позбавлення передачок з дому. А ще кажуть, що за наших часів не беруть на муки! Про Миколину справу кружляють усякі чутки. Говорять навіть, що хлопці збиралися замах робити, на... Троцького! В усякому разі справа якась погана вже тим, що один на одного виказують... Володимир ходить мов з хреста знятий, аж страшно за його. Один з товаришів його мені признався, що він навіть пробував собі був смерть заподіяти. 
25 июня. З комуністичних кругів чутка, що в розпал цькування на мене, варшавський і празький радянські представники сказали — «годі: нам це врешті шкодить, бо псує всю нашу політику». Якщо й не правда, то характерно.
26 июня. Виборче засідання Відділу. Йшов я на його, щоб голосувати проти Ігнатовського й Яворського, і утриматися з Купаною й Тичиною. Сталося так, що мене затримали і Ігнатовський пройшов без мене одноголосно. Щоб не робити кривди Яворському, я й за його утримався, але попереду зняв питання про вартість його праць. Зачалися широкі дебати. Всі говорили проти мене, обороняли Яворського, але обороняли, власне, так, що стверджували мою характеристику — де Яворський — там шукай помилок. Так само мало не всі перечили мені й за поетів, що їм не місце на наукових катедрах, але в кінці прийняли мою пропозицію, щоб поетів виділити в особливу організацію. Озерський в кінці пробував мені дорікати за те, що я зопсував їм одноголосність і одержав од мене різку одправу, що я голосую по совісті, а не з наказу. Лакейське поводження Баталія, Студинсь- кого й ін[ших]. Улеслива кінцева промова Кримського. Стараються люде! Очевидно, батога тільки їм і треба. Що ж — мають його.Обрано на перший Відділ 9 — Ігнатовського, Слабченка, Яворницького, Яворського, Возняка, Ф.Колессу, Купала, Тичину й Щурата. З них маємо хіба 1 робітника — Слабченка. Решта «для мебелі»; одні зовсім не здатні до роботи, інші не приїдуть. Тільи й слава, що збільшили Відділ. 
29 июня. Останнє дійство виборчої комедії — Рада. Я не пішов, хоча й кортіло подивитись. Оповідають, що це було щось найганебніше, що тільки можна було собі уявити. Спочатку всіх призначених «обрали». А тоді почали промови катати, квітками одні одних дарувати, Заболотного й Корчака в блазенські шапки прикрашати («обрано» їх почесними шахтьорами чи що і подаровано їм відповідну одежу й начиння!). Академіки поводились як діти, гірше — як блазні, не диво ж, що і з ними так поводяться: кращого вони не заслужили. 
2 июля. Нова звістка од Миколи. Мучать його допитами — по 12 год[ин]. Все вимагають, щоб мене заплутав...
3 сіл страшні відомості: грабунок, терор. Ніхто не розуміє, кому це і навіщо потрібно. Руйнують «куркуля», а разом руйнують всякий взагалі добробут. Якесь садистичне божевілля!
5 июля. Сьогодні вночі забрали Володимира й цілий гурт його товаришів. Черга тепер за мною. От тобі й літній спочинок!..
7 июля. Пішла чутка, що помер Є.Х.Чикаленко. Бідний — не діждавсь повороту! А я чомусь певен був, що нам ще доведеться побачитися і найдужче мені цього хотілося. Якось він недавно прохав у одному з листів: як помру, то напишіть некролога. Де я його напишу? Як той Дзвонарь Мордовцева дзвонив я по душах багатьох людей, а от по найближчому другові не доведеться... «А хто по моїй грішній душі задзвонить?»Саме перечитував, редактуючи листування Коцюбинського, листи його з Кононівки — і так мені запахло тим давнім хорошим часом. Багато-багато пригадалося, мов живий устав образ Євгена Харламповича з його практичністю і разом глибоким, органічним ідеалізмом, що заставляв цю людину любити справу «не тільки до глибини душі, а й до глибини кишені»; з його гострими присудами, раз-у-раз подиктованими громадським захватом. Мало таких людей було у нас, може він єдиний. І цьому єдиному довелося кінчати вік на чужині. Чи ж не знущання? Невдячна вітчизна і тут себе показала. «Подлая нація!» любив говорити небіжчик — і часто мав рацію. 
12 июля. Закінчив редактувати листування Коцюбинського. Знов доводиться працювати так, що розпочинаючи роботу, не знаєш, чи пощастить її закінчити. Пам’ятаю рік 1922, коли кожного дня могли схопити й вислати. Тепер ще гірше. Вітчизна, певна річ, оддячить за працю.
13 июля. Листівка до Вайнштейна (Чернігів).
15 июля. На цензурному примірнику Коцюбинського III і IV томів напис червоний: «Всюди «бог» писати з малої літери»! Цензорське вимагання. Нічого кращого не вигадав.
16 июля. Од наших бранців нічого нового. Сидять і мучаться. Доколі, о Господи?
20 июля. Несподівано для себе їздив на Шевченкову могилу. Сьогодні вернувся. Чудова подорож пароплавом, але про могилу бодай не казати! «Недоуми занапастили Божий рай». Новий готель — це cрам один... З дикту. А приссалось до його сила людей, яким про Шевченка байдуже. Бруд, неохайність, недбальство, формалізм... Міліція і першим ділом пашпорта вимагають. Перевертаються десь, певне, кістки Кобзареві в могилі, на таку наругу дивлючись! 
