1 января. Читав, виправляючи для «Шляху Освіти», — «Джиммі Гіггінс», ніби — драматичний вироб Курбаса «За Синклером», Не знаю, як у Синклера, але в Курбаса занадто офіціяльного того духу напущено — аж пальці знать... Проте, кажуть, на сцені ніби має успіх. Після «Газа» якось не маю охоти дивитись на те, як курбалесить Курбас Лесь.
2 января. Замерзла вода у водотязі. З 10-ої до 2-ої грів коло водоміра [рури], аж таки добився, що вода пішла. Добре, що хоч цим разом рури не потріскали, а що буде далі. Роблю казна що, а своя робота стоїть. Навіть листів нема часу понаписувати.Лист од Юзефа Стефановича. Повідомляє про стан друкування «Історії українського письменства» та подає своє вражіння од останнього розділу. Зрозумів він мене добре. 
3 января. Читаю Суворіна «Дневник». Розумна людина, але розум у його якийсь гнилий, похабний. Здається, нема людини зі згаданих у його, про яку не подав би якоїсь гидоти. Чудово вирисовується цей «барон Брамбеус» кінця віку в своїх інтимних записках.
Повна безпринципність, підлизництво перед високими людьми і сміхи з них потай; свідомість своєї гидкої роботи і несила одстати од неї; глибоке презирство до «нововременської» компанії і накладання з нею. І це найвпливовіший газетяр свого часу! Істинно: до ноги чобіт...
Лист од Є. Вирового, вже не з Берліну, а з Праги. Як звичайно, подає силу літературних новин. Цікаво, що українське літературне життя за кордоном ніби підживає: книжок виходить чимало — отже, виходить, хтось їх купує. Прага робиться центром українського життя за кордоном: школи, видавництва, театр, концерти...
Засідання Комісії пам’яток укр[аїнського] новітнього] письменства. Розподіляли між собою теми для коментарів до Шевченкового Щоденника. Роботи багато, а часу мало. Доведеться іншу роботу Занехаяти, аж поки дійде кінця видання Шевченка, принаймні ці томи, що підуть у першу чергу.
В новорічному числі «Більшовика» стаття О.Дорошкевича. Звичайно — підводить «певну ідеологічну базу», і звичайно ж — корчиться, як шкурат на вогні... Ніяк не розберу, чого цей дурень
метушиться? Чи це кар’єризм, чи просто тупість безмежна?
Новий анекдот: Л[енін] ходить... під себе. 
4 января. Зранку мусив мандрувати аж на Деміївку по дрова. Знов пропав день на дурничку. А скільки ж їх пропадає!По місту розказують про те, як справляв кооперативний технікум Новий рік. Почалося з пишних промов, звичайних лозунгів, агітаційної словесности, а скінчилося генеральним п’янством. Бенкетували до 4-ої год. Перепилися «до положения риз». Пропили 2.500 крб. золотом. При кінці бенкету були такі сценки. Встає ректор (комуніст). «Випивати — то єсть найбільш комуністична справа. Ще в другому томі «Капіталу» Маркса, в примітці на сторінці»... Його смикають за полу й пошепки кажуть, щоб він перестав та йшов спати. «Мені кажуть, що я п’яний і що треба йти спати. Ну, добре — хай іншим разом докладніше розкажу, що то єсть випивка»... Один з начальства (теж комуніст і жид) так угобзився, що почав розповідати совітсько-жидівські анекдоти. Ось деякі з них.
Конгрес Комінтерна. Чекають представника од папуасів. Чекали довго, нарешті представник од Китаю нетерпляче завважає (із жидівським акцентом): «Ну чего еще ждать? Ну, какой порядочный еврей позволит себе пробить ноздрю костью?.. Это не то, что китайскую косу нацепить».
Проти пам’ятника Марксові в Києві — чорна біржа. Один біржовий хаяць питає другого: «Отчего это у него (Маркса) сюртук застегивается на другую сторону?» — «Не знаешь, отчего? Ведь это же сюртук Столыпина — ну, только он перелицованый». — «Ну, а зачем он руку так держит, за пазухой?» — «Он там прячет свой «Капитал*: улица Воровская, боится, чтобы не обокрали»...
Питання: на чому базується курс червінця? Відповідь: на «Капіталі» Маркса.
І т.п. Анекдоти ці ходять давно, але характерно, що їх цим разом розповідав комуніст і прилюдно. По-тверезу — агітаційна промова, по-п’яну — глузування з самих підстав до тієї промови. Хоч це, правда, робиться іноді й не з п’яних очей, а просто з дурощів. Хлопці з «Більшовика», наприклад, починають од- повідати Дорошкевичеві. Попереду Щупак, сьогодні Десняк- Василенко. Відповідають слабо, невміло, талмудистським способом. Але цікаво те, що потроху зраджують свої секрети. Десняк пробовкнувся, що харківські літератори-комуністи, «приїхавши до Києва, «несерйозно» закинули гачок про «загаль- норадянський фронт» культурно-мистецьких організацій. Цим вони хотіли «вивідати» дещо їм потрібне від київських культурних організацій», а потім і «самі навсправжки захопились своєю не в серйоз висловленою думкою». Виходить — по-товариському дійсно заходились харків’яне! А кияне носилися з ними он як: і балакали, і їли, й пили, і фотографувалися — правда, теж ніби соромлячись, бо в театрі ніхто не зважився виступити і простягнута рука харківців повисла в повітрі. А Десняк, видко, навіть не розуміє, в якому він світлі хорошому виставляє своїх же таки людей... До речі: цей самий мудрий чоловічина, опріч літератури, ще й служить за цензора і зводить, як цензор, свої особисті рахунки з нелюбими йому людьми та виданнями. Кажуть, «Нову громаду», бліденький орган кооператорів, хоче ззісти, щоб перетягти співробітників до свого «Глобуса». Колись розуміли, що не можна сполучати редакторства з цензорством, щоб не давати приводу до втручання в літературну полеміку цензорської власної руки. Тепер це розуміння втрачено, і мало не кожен совітський літератор буває разом і цензором для супротивника. Картина пречудова.
5 января. Здається, мороз пересівся: сьогодні показує тільки 5°, а до того зо два тижні мій градусник стояв переважно на 13° (либонь він нижче й не може спуститись). Щоразу, прокидаючись, думаю про те, що вода замерзла й доведеться поморочитись, поки її одігрію.
В ч[ислі) 3-му «Глобуса» стаття Підгаєцького за підписом «Проф. В.Підгаєцький-пагфутурист». Цей Підгаєцький р[оку] 1920-го на одному зібранні прилюдно здіймав тост за «вміння українців перефарбовуватись». Сьогодні я стрів його в Академії. «А, панфутурист! Честь имею поздравить!» — «Благодарю вас!» — одказав він. З тим були й розійшлися. Але трохи згодом він підійшов до мене на вулиці. «Ви мене сьогодні іронично привітали за панфутуризм, — так це ж непорозуміння». «Як-то непорозуміння? Адже в «Глобусі» чорним по білому це надруковано». — «Я не писався так. То ті жуліки мене самі підписали». Я тільки руками розвів, сказавши: «Маєте! Ото ж не водіться з жуліками». Хто бреше — не розбереш нічого серед сучасних «літературних нравів». А жульництва справді стільки, що й не розминутися.
В сьогоднішньому «Більшовику» стаття якогось С.Гірняка з приводу обрання М.Грушевського на академіка під нечупарним заголовком: «Перспективи української історичної праці у зв’язку з обранням на академіка проф. М.Грушевського». Між іншим, там читаємо: «На жаль, декому в учених колах неясні потреби часу і в справі виборів проф. М.Грушевського академіком це занадто відбилося.
Перша думка про таке обрання і перші заходи до того були зроблені в початку літа; але складання відзову про праці (а хто ж з учених не знає його праць), запитання цього відзову та переведення виборів затягнулися на цілих півроку! Говорили навіть (!) про особисті антипатії з боку деяких осіб, але ми думаємо, що колектив Академії вище таких міркувань. В кожному разі таке затягнення справи, важної і потрібної, такий бюрократизм у призначенні дня виборів не личать такій авторитетній установі, як Академія наук».
Словом — починається. Дух старого інтригана вже чутно. Вже хтось заздалегідь силкується заграти на популярному колись іменню доброго вченого й кепського політика. Коли додати до цього, що й російські ворожі Академії сфери покладають на Грушевського надії, що він розвалить Академію (такі чутки уперто кружляють), то матимемо досить духовиту атмосферу. Грушевський у 1918 р. одмовився увійти до Академії, бо вона зробилася «з неправого ложа»; потім за Директорії він захожувавсь, щоб таки справді її розвалити, а тепер... Чим це кінець- кінцем краще од загравання Підгаєцького з «Глобусом». Тільки що там його убрали в шори, а тут певне Академії дістанеться.
Звичайно, за Гірняка Грушевський не одповідей (хоч мені здається, що тут без «своєї» руки таки не обійшлося: недивно в статті знаходимо посилання на Шамрая). Але за себе він мусить одповідати. А тим часом... Ол[ексій] Новицький показував мені листа од його. Він пише, що було б добре, коли б з Києва йому прислано було запросини за підписом 3 — 4 громадян і додає, що особливо бажаним був би підпис С.О. Єфремова, бо тут уважають його за найбільш незалежного од офіціяльних кругів. А трохи згодом у «Новій Україні» я прочитав передрук листа Грушевського до якоїсь американської редакції, в якому цей крутій жертви на Академію не радить посилати просто на Академію ж: «в офіціяльній Управі люде українству неприхильні, тож на адресу Академії посилати не вказано». Отже — Кримський, Лобода, я — неприхильні до українства. Це не заважає Грушевському спробувати, щоб використати одного з тих неприхильних до українства людей, коли це йому вигідно. Треба удати перед еміграцією незалежність — отже давай підпис Єфремова. А разом можна і поінсинувати на того, чий підпис мав йому промостити шлях незалежного повороту. Правда, мабуть, автор листа не сподівався, що його буде надруковано: американці з їхньою безцеремонністю попсували трохи тонку гру. Була у мене думка написати листа до «Н[ової] Укр[аїни]» і назвати поіменно членів «офіціяльної Управи» Академії, та потім махнув на це рукою. Хіба як писатиму до Вирового, то згадаю й про цей характерний вибрик Грушевського. 
6 января. б січня. На Фундуклеївській вул[иці] з якогось часу з’явилась вивіска: «УкрГосСпирт». Наливки, настойки... Нарешті докотились! Згадується анекдот: Стрівся на тім світі Микола II з Леніним. «А, що, Ілліч, горілку продаєте? — «Продаємо». — «А скільки градусів? — «38». — «І варто ж було за 2 градуси таку веремію здіймати!».. І дійсно...
По вулицях аршинні плакати: «Грядущий потоп». Професора Лучицький, Личков та ще хтось третій уряджають «единственный диспут» на тему про небезпеку для України, загибель Франції, Бельгії, Голандії. «Из прошедшего об’ясняем настоящее и предсказываем будущее»... I внизу: «в виду возможного наплыва публики» білети можна заздалегідь набувати отам-о... Якесь учене шарлатанство, що не гребує непристойною рекламою. Але цікаво, на скільки процентів зросте від цієї дурної реклами легенда про майбутній потоп? Адже учений диспут слухатиме якась тисяча люду, а вираз «Грядущий потоп» з реклами поголоска рознесе про всіх усюдах і підпиратиме авторитетом учених професорів.
Спритні хлопці і, мабуть, слідом за «професором]» Підгаєцьким, кандидати в панфутуристи. Приїхав Федір. Його покусала собака, — боїться, що скажена. 
7 января. Уви! Сьогодні зранку навіть мій градусник показує 14° нижче 0, — отже навсправжки буде мабуть з 20. Вода ще не замерзла, але як такий мороз постоїть кілька день, то напевне замерзне. Тоді начувайся лиха!
Сьогодні Різдвяні свята по старому календарю. Звелено працювати, але і праці нема, і не святкують. Службовці пішли на службу, щоб, покрутившись трохи, повтікати, а робітники, здається, й зовсім на роботу не стали. Ще одна з тих тихих поразок власти, за які вона не признається, але на які уперто налазить, не розуміючи, що найбільш безнадійна боротьба — то боротьба з побутом. Легше десять раз подолати військову силу, ніж виграти найменшу справу на побутовому фронті. Церкви повні народу, а крамниці позамикано й на базарах ні лялечки, хоч учора був спеціяльний наказ, щоб базар таки одбувся. Року 1921-го Великдень припав на 1 травня — і на Першотравневі маніфестації не прийшло жадної душі. Довелося заднім числом публікувати, що їх одкладено через якусь марну причину. Торік на Різдвяних святах комсомольці справляли свої гульбища лиш для самих себе та військового ескорту, яким себе оточили зі страху перед тим народом, задля якого гульбища ті ніби уряджувались. Цього року вже й не потикалися з ними. Напевне можна сказати, що антирелігійна пропаганда в тих формах, в яких провадиться, досягає протилежних наслідків, викликаючи скрізь насамперед обурення проти некультурности пропагаторів.
Чеховському заборонено виступати на релігійних диспутах проти комуністів. «Купити ми вас не можемо, то хоч механічно замкнемо вам рота» — так ніби сказано йому в Харкові. Хороша тобі перемога!... 
8 января. Ну, звичайно — вода замерзла. Знов мало не півдня пішло, щоб полагодити.
В київських газетах надруковано телеграму: «У тов. Троцкого, после прошлогодней инфлуенцы с катаральными явлениями верхних дыхательных путей, осталось лихорадочное состояние с температурой не выше 38 градусов. Установлено похудение и уменьшение работоспособности, а также понижение аппетита. В виду затяжного течения болезни, могущей в местном климате обостриться, подписавшие бюллетень считают необходимым немедленный отпуск больному, с полным освобождением от всех обязанностей, в целях специального климатического лечения, на срок не менее 2-х месяцев». Ядовита телеграма. Надто коли згадати останні виступи Троцького, з приводу розколу серед комуністів, коли він розвивав чималу енергію. В публіці вже тижнів зо два говорять про відпустку Троцькому на підставі «дипломатичної» хвороби.
З приводу 25-ліття Київського політехнікума розмовляв з одним з професорів. Каже, що 58% студентів — жиди; робітників мало, селян ще менше, та й ті не видержуть скаженої платні (300 крб. на золото). Зате вечорами політехнікум обертається в «танцульку», де гремить музика й одбуваються рандеву. А в газетах пишуть про «комбинат науки и труда!»...
Дочитав дітям «По вогонь» Роні. Це вже третя велика книжка (інші: Сенкевича «В пустыне и дебрях» та Челса «Первые люди на луне»), що читаю з ними. Розуміють усе дуже добре, цікавляться, рвуться до читання й мене приганяють. Надто Льодик. Питанням: «а чого?» кінця немає. Галя солідніша, працьовитіша, уважніша до своїх обов’язків. Льодик імпульсивна, розкидлива, захоплива натура, жива й талановита, але не постійна. Нагадує батька. Любить лащитись. Любить новинки, але довго з ними не возитиметься. Кидається на все і швидко холоне. Треба його потроху до постійности привчати. 
9 января. Вчора в «Більшовику» низка статтів про Христа. Особливо звертає на себе увагу «Життя Ісуса так, як було» якогось Т.Слюсаренка. Це щось таке безпам’ятно дурне й безглузде, що навіть серед совітської літератури цього сорту кидається у вічі. Злость аж капає, але зубів бракує. Особливо мені сподобалось, що автор грає на слові «байстрюк». Подумаєш, які високоморальні люде з цих добродіїв! Ось факти. У Ленінському городку (дитячий притулок у колишній Дегтярівці) недавно зроблено дівчаткам-вихованкам 80 абортів, деяким всього 14 — 15 років. На вихованок інших притулків люде пальцями показують, помічаючи грубі стани (це було на Подолі). І це наслідок системи. Хлопців і дівчат по притулках кладуть спати поруч, а між ними ж є зовсім дорослі. На днях в одну з бурс київських прийшла з ревізією начальниця над притулками, молода жінка-жидівка і зробила догану: «ваша бурса існує вже три роки, а чому й досі у вас хлопці та дівчата сплять нарізно? Треба класти через одного: хлопець-дівчина, хлопець-дівчина». В тій бурсі живуть не тільки малі, а й студенти та студентки ВУЗів...
Юрко Юр-вич розказував, що в дитячій санаторії, де він перебував улітку, була така сама система... Наслідки — бачимо. «Огарки» після революції 1905 р. — то дурниця з тим, що робиться тепер, робиться часто з примусу, одверто. І разом крики — про охорону дитинства й материнства, лозунги — «все для дітей», «у дітях наша майбутність». І тільки який-небудь дурень, як от автор оповідання в «Більшовику» своїм «байстрюком» пробовкнеться про справдешню суть і цих лозунгів, і жахливої, кошмарної практики. Нещасне покоління росте — зогижене, запльоване фарисейською рукою тупоголових дурнів та розгнузданих садистів. Страшна майбутність з ними прийде — звичайно до здорової реакції, яка мусить також прийти.
Цікавий факт розповідають селяне: по селах починають пустувати школи, батьки перестають посилати до шкіл дітей. Мотив: нічого не навчиться, тільки розбеститься. Дурна антирелігійна агітація також одвертає людей од школи. Ось які висновки з «розумної» педагогічної системи життя робить. 
10 января. Святкування ювілею проф. Ф.Г.Яновського в приватному помешканні. Промови здебільшого досить ординарні. Багато лірики. Через те, що я не звик ходити босим по 20- градусному морозі, — на вулицях роздягають мало не кожної ночі, — то ночував у своєму кабінеті в Академії.
11 января. З Москви висилають спекулянтів. З цього приводу анекдот вже склався: «В Москві, мовляв, лишилися самі «воры» та «чижи». — Що це таке? — «А що: «Весьма Ответственные Работники» та «Чрезвычайно Интересные Женщины».Перебалакав з Агатангелом Юхимовичем, щоб викликати од Академії А.В.Ніковського для роботи над словником. Нарешті згодився, а перше чомусь заминав цюю справу. Складено вже відповідного папірця до Харкова. Аж тут прийшов і лист од Холодного: питає моєї думки чи варто Андрію В[асильови]чу вертатись. Одписав, що вже цю справу розпочато, й прохав, щоб підтримав. Може пощастить повернути його, бо робити йому там нічого. 
13 января. Перше празникова суєта була тільки два тижні, а тепер мало не цілий місяць: і по-новому, і по-старому,- без кінця тягнеться... Свята, йменини — все це, по старій традиції, святкують по-старому. І навіть Новий рік сьогодні великою компанією зустрічали, хоч він встиг вже постарітися. Ні, таки важко дається боротьба з побутом!
На зустрічі Нового року в «Часі» політична бесіда. Я виступав кілька разів. В останній промові спинився на причинах — чому нас забила Московщина і говорив про брак у нас культурности, ілюструючи це подіями останніх років. Підняв тост за культуру. Добру промову сказав С.П.Постернак. Решта поганенько.
Нарешті дістав «Історію української літератури» М.Грушевського, якої чекав цілий рік. Разом почтою прийшла посилка з книжками з Берліну (мій «Коцюбинський» та інше), чи це випадком проскочило, бо вже цілий рік нічого не приходило почтою: або пропадало, або назад вертали? Чи може переміна на краще? Та де там!
Замість хрестин тепер промітні людці справляють «звіздини»: начальству подобається, в газетах пропечатають, дарунки дають, почесними комсомольцями вибирають... Чисто як у старовину було, що дворянські діти в материній ще утробі діставали чини.
Обиватель вже склав анекдота. На «звіздинах» один робітник назвав сина Ільїчем (в честь Леніна), другий дочку — Розою (Люксембург). Підходить єврейчик. «Як хочеш назвати сина?» — «Червінчик». — «Чому Червінчик?» — «А нехай здоров росте так, як червінець». А й справді папіряний червінець росте: в вересні коштував три міліярди на совітську валюту, тепер вже до 50 міліярдів добігає. За три місяці більш як у 15 раз підскочив, — розумій це так, що ціни в п’ятнадцятеро виросли. На який кінець це все — ніяк не прирозумію. Та, здається, й ніхто не знає. Питав фінансистів: розводять руками то непорозуміло спльовують. І справді: міліярд зробився вже дрібним розмінним знаком. А в газетах вболівають за Німеччину, що там марка впала!
Цими днями понаписував листи до Полтави (Рудинським, С.Короленковій), до Берліну (Оренштейнові, Юзефові), Праги (Вировому). 
16 января. Перечитав в ч[ислі] 7 «Більшовика» статтю Дорошкевича «Наукове товариство ім.Т.Шевченка у Львові» — ювілейний огляд. Давно не стрівав такої хамської пакости. Що мало знає людина і путається на кожнім кроці — це ще не велике було б лихо. Гірше тон — рабський, удано-совітський, переборщено- непристойний, бо запобігливий. Кониський у його виходить людиною «ворожею демократичній думці»; «після 1905 р. видання Товариства могли здобувати собі величезну авдиторію серед трудових класів Наддніпрянщини»; «Т[оварист]во буржуазне по складу й характеру своєї роботи»; кінчає, розуміється, гімном «соціальній революції на Сході Європи». Навіть дивно, як спаскудилась людина. І для чого старається?!
З новітнього фольклору. Запитують представника в Китаю Іофе — як стоять справи. Відповідь: Іофе. Спершу отетеріння й лайка на автора телеграми. Далі. Якийсь Соломон догадався: треба читати — «Іо-фе»,себто: так («іо»), справи погані («фе»).
Як до скороченнів звикли люде, показує таке оповідання. Ніби в Києві біля якогось будинку стоїть провинціял і з непорозумінням питає: яка установа зветься ВХОД? А то був простісінький собі «вход» та й годі. 
17 января. Вернувся до Києва О.В.Корчак-Чепурківський, якого вислано торік до В’ятки. Він перебував увесь час у Москві. Чому його вислано — так і не дізнався. Чому повернули — так само невідомо. За що ж чоловіком мотали 8 місяців?
Приїзжий з-під Житомира студент розказує про надзвичайно великий релігійний та містичний рух, що охопив село. Паломництва на «Іосафатову долину» (десь під Жмеринкою) цілими відбуваються селами. Церкви повні. Ходять до церкви навіть ті, що перше ніколи не ходили. Одного сільського комуніста-селяни- на його ком’ячейка хотіла судити за те, що жінка його охрестила дитину. «Облиште — каже він до суддів — бо я ж можу сказати, коли і твоя, Грицьку, і твоя Йване, і твоя, Онопрію, жінки носили дітей хрестити. То що вже до одного мене чіплятись, коли ми всі хрестимо. Та й попробуй не охрестити — жінка очі видере». Студентам од комуністів з КИНО (колишнє ВИНО — добра заміна) звелено було провадити антирелігійну на селі пропаганду, насамперед розбивати церковні хори. «Дурний я це починати» — казав студент з Житомира, — щоб [...] 24 [...] «Більшовик» друкує звідомлення з судового процесу за хрест під Калинівкою, з якого й [...] огидне вражіння. Наловили боязких, несвідомих, тремтячих од страху попів — і знущаються з них судовим способом. Чи ж так можна боротись з релігійними забобонами!
Звичайна четвергова розмова. Без пуття і наслідків. Дорошкевич крутиться, виправдуючись та на свою щирість посилаючись. Ще мають бути програмові розмови. Ох, як це надокучило!
Вертаюсь ще до «обов’язків» студентства. Допіру довідався, що політком Педагогічного інституту доручив студентам довідуватись, перебуваючи на селах про настрої: «Чи нема бандитів, петлюрівців, — що говорять, що роблять, що думають робити». Хочуть собі безплатних філерів придбати. 
18 января. Засідання в Державному] видавництві. Серед розмови довідався од Войтоловського, що саме ім’я розстріляного Гумільова заборонено згадувати. Проти Львова-Рогачевського, що в своїй «Истории» російського найновішого письменства присвятив цьому поетові окремий розділ — страшенне обурення... Як смів?!
Київський червоний цензор Десняк (панфутурист, хлопець хлестаковського вигляду: знаю його з візиту, коли од імени «Денница» московської купував у мене право на видання короткої історії українського] письменства) забороняє оповідання Косинки для «Нової Громади», кажучи: «дозволяю, коли дасте його до «Глобуса» (він співробітник чи може й редактор «Глобуса»!).
На засіданні експертної комісії при секції Наукових робітників знято питання, щоб Заньковецьку зачислити до найвищої категорії, V, на додаткове забезпечення («Золотий дощ»), Саксаганського — перевести до IV; нагадав я також про С.В.Тобілевича). Заньковецька під час свого ювілею (1923) дістала рангу «народної артистки» — з перспективою голодувати. Бідує. Як і всі старі діячі. 
20 января. Цікавий факт: на Донщині зігнано селян з хурами до одного міста і там їх знято для кінематографа. Певне для Європи: селяне звозять «продналог».
В 23-ій кн[изі] «Былого» зреферовано листування останніх Романових. Аж моторошно читати... Що тільки робили, про що дбали люде, над безоднею стоючи!
21 января. Білет на трамваї коштує — 400.000.000 руб. Ще у вересні я їздив за 15.000.000, а рік тому за 400.000.
Колись була у дітей жартівлива задача: скільки коштує 5- копієчна булка. Тепер це не жарти, бо сьогодні 5-копієчна булка коштує 800.000.000 руб. 1922 року ми були міліонерами, 1923 поробились міліярдерами, що з нас буде в 1924-ому році? — Також задача для дітей молодшого віку.
22 января. Скоро прокинувся — прибігла Настя. «Чіпляйте мерщій флага, бо жидівки ходять по вулицях та додивляються, де нема флага». Я згадав, що сьогодні свято «9 січня» — і побіг прив’язувати коло брами флага, та ще високо, бо інакше вкрадуть. Святкуємо однаково, — як колись «высокоторжественные дни», так тепер революційні свята, тільки що були трьох- колірні, флаги, а тепер червоні. Та ще тоді було «от усердия», а тепер усе до дрібниць регламентовано: який завбільшки має бути флаг, яке завтовшки держално, які літери — і конче золотом — мають бути і в якому куточку... Те ж саме і з портретами: замість царя — Маркс, Ленін... Цілий іконостас, аж до нещасного Шевченка, якого також тулять по всяких неподобних «присутствиях», аж до театрів. Бувають часом надзвичайно пікантні комбінації; в одному банку, в пишному кабінеті голови я бачив портрет Маркса. Спекуляція і Маркс! Одне слово: l’ordre rigne... Тільки пекельно нудно від такого порядку робиться!Згадалось мені, як торік заводили оці флаги. Міліція видала докладний регламент про флаги і разом оповістила по всіх дворах, що флаги можна купувати... в міліції за 35 міліонів (тоді це були ще гроші). На базарі можна було такий флаг придбати за 20 міл. Але багато людей, боючись задиратись з міліцією, купували флаги таки у неї. 
23 января. День почався знов з флага,.. цим разом з чорною облямівкою. Помер Ленін. Помер, дарма що офіціальні «правительственные сообщения» казенним стилем промовляли казенні фрази, що йому краще, що він ходить, цікавиться справами, читає, мало не пише і навіть тиждень чи два тому «їздив на полювання». Ще напередодні смерти на з’їзді Рад у Москві було заявлено urЬі еі огЬі, що «Ільїч поправляється». Власне, ніхто тому не вірив, і самі високоофіціяльні фігури, бо знають усі, що з прогресивного параліча не вихожуються, не поправляються. І от, немов щоб посміятися з офіціяльної брехні, другого дня по новому її оповіщенні він узяв та й умер. Довелося «симулювати» наглу смерть.
Власне, помер він давно, з рік тому, як не можна вже стало таїтися з хворобою, чи звертати її на «замах есерів 1918 р.» Ще відтоді був це труп, який жадної не мав ваги в політичному житті й який за живоття обернувся в якісь мощі чи чудотворний образ, що його іменем козиряли за урочистих оказій. Смерть фізична нічого не може взяти з того, що духовно давно вже померло. Але психологічно все-таки це подія. Комуністи спантеличились. Обиватель — холодний і байдужий читає пишні оповістки, чухаючи потилицю, з наказу міліції вивішує чорні флаги, тихцем злорадствує і лихословить та натовпом облягає мануфактурні крамниці, збуваючи «червінці»: а ну ж вони покотяться донизу. І хоча фактично нічого не змінилось, але психологічно утворюється грунт може за того «неустойчивого равновесия», в якому перебуваємо, й не зовсім безпечний. Це розуміють «партійці» і виходячи з мітингів після офіціяльних славословій, злісно сичать на натовп: контрреволюціонери!... А це зовсім не контрреволюція, а просто збайдужнілі, глибоко перелякані, ні до чого не цікаві люде. І зробили їх такими ті ж самі, що тепер злісно на них нарікають.
На довгий час почнеться ота казенна словесность, в якій слово «геній» мигтітиме певне так часто і акуратно, як телеграфний стовп над залізничною колією. Я читаю Леніна з перших його виступів, з середини 90-х років і його грубий тон ординарного агітатора ніколи не промовляв мені до душі. Плеханов був далеко талановитіший. До генія йому, як письменникові, певна річ дуже далеко. Як практичний політик, він більший: сильна вдача безперечно виявляється, яка не розбираючи пре просто вперед, не загадуючи, що з того вийде. Сильна вдача і може — прогресивний параліч. Наслідки чуємо всіма фібрами. Лад, який повстав з цього поєднання, в кращому разі од миколаєвського ріжниться тим, що нема царя Миколи II, а натомість став Микола III Ленін. Це в кращому разі, бо більшої реакції, політичної й громадської, ніж та, що стала за наслідок «твердої вдачі» або прогресивного параліча Леніна, світ ще не видав. І не побачить ніколи. Червона аракчеєвщина — здобуток Леніна, як політика. Ну, а в такім разі чому ж не прокламувати і «без лести преданного» теж за генія?
Оратор на одному з сьогоднішніх мітингів договорився до того, що треба перейменувати Москву на Ленінське. Авдиторія мовчки (тепер усе мовчки приймається) ухвалила. Може й перейменують. Адже перейменували Хрещатик на вулицю Воровського. 
24 января. Газети (київські) говорять тільки про Леніна. Але як блідо, нецікаво, безталанно говорять! Ні на одну свіжу думку не здобулися казенні пера, жадного проблеску щирого чуття, живого почування великої втрати. Патетично, напушисто («Никогда не перестанет Ленинское сердце клокотать у революции в груди!» — це ж спеціально вигадати таку пошлість треба!), казенно, мертво... Ці люде, мабуть, безнадійно видихались, або й не мали духу ніколи, коли навіть така втрата не може викресати з них вогню живого почуття. Офіціяльне славослов’я, брехнею зогріте. Стиль акафистів, тільки без тієї примітивної безпосередньої віри, що часто скрашує ці витвори церковної елоквенції. Коли б Ленін міг читати цю безбарвну писанину, то, певне, пожалував би за опозиційною пресою: краще жива зненависть, ніж це мертве і мертвуще славословіє, що своє вбожество і байдужість квітчає фольговими квітами надуманого фразерства.Хтось з ораторів (про це написано в «Прол. Правді») розповідав, що він чув розмову Леніна по телефону з сестрою. Сестра казала: «Я опоздаю сегодня домой, ты, вероятно, не обедал, так там в духовке каша — подкрепись». Деталь з кашею зворушлива, тільки оратор не пояснив, як він ухитрився почути, що казала Леніну його сестра по телефону. 
25 января. Похорон спершу призначено на суботу, а потім перенесено на неділю. Чому? Старі ортодоксальні євреї на це одповідають: «Ну, разве вы не знаєте, что наш закон запрещает хоронить в субботу». Характерний жарт!Згадалось мені ще з новітнього фольклору. Молочниця, селянка, що носить до Києва молоко, якось розказувала: «Перше був один цар, а тепер два настало: Ленін — наш ніби-то — та жидівський — Троцкін, чи якось там. Та їхній про них безпокоїться — от їм і добре живеться, а наш за нас не дбає — то нам і горе». Теж vox populi, на який так люблять посилатись большевики. 
26 января. На сьогодні звелено вже чорні прапори вивісити. Скрізь і висять. Багато імпровізованих. Бачив я чорну хустку, бачив чорну вуальку, навіть цілу спідницю з кишенями. Як і офіціяльні газетчики, обиватель — з примусу дає сурогат, аби дешевше одбутися з повинністю. Зате залюбки вправляється у вигадках. Сьогодні знов дещо чув з новітнього фольклору. Нібито Маркса аж оце свіжо тільки пущено до раю, а то десь блукав у просторах. За ним учепився й Ленін. На брамі стоп — не пускають. «Та я його ученик!» Ні, не можна, зажди. Тоді один з воротарів «з наших» надумався. «Лізь, каже в мішок». Ленін поліз. Тоді той подав мішка через браму: «Там пройшов Маркс — так це його барахло. Передайте!» 
27 января. Похорон мав бути величній — маніфестації, гудки по всіх заводах разом, стріли з гармат, комуністичні лозунги по радіо в світові простори,- реклама хоч куди. Навсправжки ж вийшло мізерно. Сильний мороз з вітром обернув маніфестантів у якихось французів, як вони тікали з Москви в жіночих кофтах, з обмотаними в мішки ногами, радіо ніхто, звичайно, не чув, хіба на Марсі, а одинокий гудок о 4-тій годині гудів досить сиротливо. Зате в завтрашній газеті стрекотання буде за всі голови — гучніше ніж сьогоднішні гудки та гармати.
Дивно мені одне: люде борються з релігією шалено, а нічого кращого не вигадали, як огорнути Леніна чисто релігийними формами: оте виставлювання його тіла «на поклонение» (так і написано в церемоніялі!), отой скелеп з бальзамованим тілом (чим не мощі?), отой пишний по-візантійському церемоніал... Хіба це не релігійні форми? Далеко зі свого погляду розумніше зробили б большевики, коли б удалися до крематорія й спалили були тіло: принаймні консеквентно було б. А ніхто до того не додумався. От як побут і «старі забобони» панують над розумом!
І ще друге: марксисти одкидать героїв і героїчне, а з Леніна (та й не з одного його) зробили надгероя, кумира, перед яким кадять, кланяються та розбивають лоби. І тут психіка дужча од доктринерства. Правда, багато й од спекуляції тут єсть, самореклами, од бажання використати може востаннє ім’я Леніна, для себе, для тих, що лишились. «Ленін помер — лишились ми, його партія, йдіть до нас», — це на всі голоси проказують епігони. Так, це його партія, він її створив... Але досить трохи пошукати в пам’яти, щоб допевнитись, що творець не дуже-то своє створіння поважав.
Пригадується з недавніх його афоризмів крилате слово про «коммунистическое невежество, коммунистическое чванство, коммунистическое взяточничество». По сути він глибоко нехтував свою череду, яка тільки й знала, що кадити йому. Теж рисочка, якої марксизм, здається, не передбачає й не бере на увагу. 
28 января. Бачився з одним приїзжим з Петербургу (тепер вже, здається — Ленінграда!). Тамтешні настрої, також і московські характеризує — в офіціяльних кругах як повний розвал та розгубленість, в неофіціяльних як сподівання якоїсь переміни. «Смерть Леніна — це друга сторінка нового розділу в большевицькій історії». — «А перша ж яка?» — питаю. — «А розбрат у партії: це історична подія. Так її й розцінюють там, на півночі»... Між іншим, він ствержує чутку, що й у нас ходила, ніби Троцький днів зо два був під арештом, але я й тепер цьому віри не діймаю.
Про Троцького взагалі багато останніми днями пащекують. Говорять, що його було арештовано. Говорять, що в його стріляв Калінін і поранив. Говорять, що дата під його статтею про Леніна «Тифліс» — мана: «Хіба, мовляв, не знаємо, як це робиться, тільки ману пускає, а сам сидить у Москві, ховається». Говорять, що його спіймано на кордоні, як він тікав з діямантами. Говорять, що в його руках опинились найбільш вигідні підприємства... А ось просто вже з фольклору. Приїхав ніби до Троцького батько, ортодоксальний старий єврей — подивитись, як живе синок. Повів він його в Кремль. «Це що таке?» — «Кремль». — «А, кремул (крамниця ніби по-жидівському), — це добре». Входять у палац, бачить батько портрети. «Ну, це ти, — також добре. А це хто?» — показує на Леніна. «Це один тут гой». «Чого ж сюди гой забрався?» — «Та на його патент узято».
Під пресом комунізма розгорнулось і достигає нишком таке страшне юдофобство, що мимоволі жах огортає. Будуччина може дати нечувані ще події з цього погляду. Майже з усіма своїми знайомими я не можу на цю тему спокійно розмовляти. Це розуміють і євреї. Не дурно в новітньому фольклорі є вже промовисте оповідання про «відповідального жида». Входить нібито пасажир до вагону — на всіх лавках лежать, хоч вагон і не спальний. До одного — дайте місце, сісти треба. «Я, — відповідає, — ответственный работник, ездил на агитацию, устал, нуждаюсь в отдыхе». До другого — те ж саме: «ответственный»... До третього — і той «ответственный». Нарешті бачить — лежить простий еврейчик з пейсами. «Посуньтесь, щоб можна мені сісти» — «Ну, и я тоже ответственный!...» — «Як то?» — «А так: я ответственный еврей — я за них — показуючи на комуністів — буду отвечать, когда они пятами накивают. Так мне тоже надо выспаться хоть теперь спокойно». 
29 января. Прочитав з варшавської газети «За свободу» передмову С.Мельгунова до його книжки (вийшла в Берліні) — «Красный террор». Передмова написана гаряче, але, мабуть, суха фактична книжка далеко гарячіша: як жаром вже самий натяк на факти, в ній зібрані, палить уяву. Це має бути, певне, така ж страшна книга, як і той збірник «О голоде», з постатями людоїдів у нас тут під боком, яких не можу забути, яких навіть час не може вивітрити з пам’яти. Шкода тільки, що до нас та книга не дійде, хоча може в Європі вона й потрібніша. Ми все те бачили, все те пережили, а стару дурисвітку Європу треба вдарити по тім’ю, давши їй правдиву картину того, що у нас діялось і діється. Нехай смакує своє потурання! 
30 января. Рекорд дурости побив таки наш рідний «Більшовик». Сьогодні він надрукував і навіть усом не моргнувши:
Ленін не вмер. Ленін невмирущий.Умерла буржуазна культура. ЇЇ ховаємо.
На здоров’я!
Вчора в російському театрі йшов інсценований «Рассказ о семи повешенніх» Андрєєва. Місце перед повішенням, сцена прощання зробила страшне вражіння. Театр затих, завмер ... і серед мертвої тиші пролунав різкий голос зверху: «И вы, мерзавцы, после этого будете расстреливать!» Це було немов грім з ясного неба. Заметушились охранники. Когось виводили. Почулись погрози... Це нагадує мені, як 1904 — 1905 р. на виставах таких п’єс, як «Вільгельм Тель» кожний спогад про «волю» неодмінно викликав оплески всього театра. Опозиція часто починається в театрі — нехай спершу навіть самотніми вигуками.
Дістав листи з Полтави. Там ГУБОНО (!) руйнує музей і Мощенко прислав буквально крик серця, прохаючи оборони в Академії. Не знаю, чи пощастить що зробити. Ці люде часто самі не відають, що творять, або творять у неосудному стані — що з них візьмеш! На останнім Спільнім зібранні прочитано наказа, щоб Академія припинила всяку роботу на три місяці, поки Кримський скінчить Словника! Загадка: як ці панове уявляють собі роботу Академії, коли можуть такі безглузді накази видавати? От і роби з ними яку культурну роботу! 
31 января. Брехня, брехня, брехня... якась вакханалія брехні, ціле море брехні, липкої, крикливої, навіть не натуральної. Знов завзято совітська преса й промовці експлуатують байку про «краще» і зв’язок смерти Леніна з замахом на його есерки в 1918 р. і «шлють прокляття» на голову злочинців, дарма що лікарське повідомлення про причини смерти ніж словцем не згадує, що замах мав будь-які наслідки для здоров’я. Мало того: в якомусь ніби дитячому притулку дівчинка 6-ти років у промові сказала: «Нужно повесить тетю, которая ударила Ильича»! Поруч з цим 6-літнім Соломоном можна поставити хіба телеграму од якогось невідомого, що 400 міліонів негрів щиро вболівають чи плачуть над могилою Леніна...
Хтось пожартував, а розумні люде цей жарт ущипливий ширять як щиру правду, хоч певне й самі їй не вірять. А як шириться брехня показує такий факт.
Якийсь «педком» (педагогічний комітет) розіслав по школах папера, що він хоче на конкретному матеріалі вивірити, що можна про Леніна говорити дітям, а тому прохає дитячі твори, малюнки про Леніна прислати на виставку. І от почалася post factum по всіх школах гарячкова фабрикація — адже треба показатись! — «ленінського матеріялу». А з того матеріалу виростуть не тільки 6-літні Соломони, а й пишні реляції про те, як знали і як любили «дедушку Ильича» діти. І може знайдуться наївні люде, що тому й віри поймуть, а не поймуть, то удаватимуть, що поняли. А «наследнички Ленина» (вкрав із газети) радітимуть та закликатимуть до своєї крамнички, чи то пак — партії. Але чи здобріє з усього того намулу липкої брехні комуністична партія — для мене навіть не питання.
А новітній фольклор невблаганно своє зазначає. На демонстрації стоять двоє робітників і дивляться на всякі жалобні прикраси. «І-і, — каже один, — скільки то грошей вбухали на це!» — «Нічого, — заспокоює другий, — нехай і багато, але ж треба було добрий почин зробити».
А другий анекдот підкреслює теперішню грошову вакханалію. Вернулась якась провінціялка з Києва й хвалиться приятельці: «Знаєш, які тепер дорогі жінки стали в Києві. Іду ото я Хрещатиком, коли до мене підбігає якийсь юнак і півголосом і просто: «даю, каже, червонець»...
Починаю стрівати на вулиці біля «Прол[етарської] Правди» В.С.Чаговця, а в газеті його статті. Вже акліматизувався. Навіть гімн Ленінові проспівав не згірш, як колись у «Киевск[ой] Мысли» блаженної пам’яти правив «літургії красоти» та кляв больше- виків. На суді цей промітний чоловічина пролив сльозу й згадав, як він у Парижі ставав навколішки на місці, де розстрілювано комунарів. По суді на подяку надрукував у стінній тодішній газеті таку кровожерну статтю, якої не кожен і большевик потрапить, потім на якийсь час був зник з очей, щоб забулося про його дещо, а тепер потроху вже вилазить у «Прол[етарській] Правді». Ще одна рисочка до метаморфоз цього професіонала-хамелеона, що почав свою огидну кар’єру з одурювання гімназисток, а кінчає в такому «заведении», як совітська преса. Та чи кінчає ж? «Ево еще много будет воскресшево», як каже хтось у Гл[іба] Успенського про Рокамболя. Справді, багато з теперішніх героїв і Рокамболя на десять гін випередили. 
1 февраля. Одержав листа од небіжчика... Та ще якого листа: років 18 тому писаного! 1905 р., коли ми збиралися в Києві на першу українську газету («Громадське слово», заборонене в сповиточку), обернулися ми, між іншим, і до Короленка, запрохуючи його до співробітництва. Відповіді так і не було ніякої. Пам’ятаю, мене це і здивувало, і образило. Аж ось, бувши в грудні в Полтаві, зайшов я до Короленків; розмова була про листи Короленкові, які друкує тепер його сім’я. Мене прохають, щоб я дав його листи до мене, — кажу, що маю їх більш десятка. «Ну, у нас є чорновики тільки трьох». Цікаво, кажу, яких саме. Принесено — і перший лист, який потрапив мені до рук, був — відповідь на запросини до співробітництва в нашій газеті! Тепер С.В.Короленко прислала мені копію з його. Вісімнадцять років, як того листа написано. Два роки, як помер автор... Довгенько йшов лист і справді війнуло на мене від його чимось ніби з того світу. Українська незалежна газета... Наші молоді мрії... люде, з яких «одних уж нет, а те далече»... Як це давно було і як ми тепер далеко відійшли від того — назад, у темну пащу пригноблення та безнадії! Розворушив у мені цей лист з того світу стільки споминів, яскравих картин, любих образів, що я довго сидів над ним. Чи доведеться знов коли дожити до такого часу з ясними радісними надіями, чи темна могила поглине раніш, як і автора листа? «Хотілося б до краю додивитись», — пригадуються слова Короленка. Та ще коли б, додивившись, і промовити: «ныне отпущаеши». Та хтозна, чи пощастить. 
2 февраля. Принесено листа од В.Дебагорія-Мокрієвича. Знов те саме: йому й досі його книжки та рукописа не переслано. Це вопіюща справа. Більш року я вислав до Варшави для його споминів книжку (виправлену) та один рукопис. Звідти взялись переслати, взявся був один — збрехав, тоді другий — і також, видко, збрехав, хоч повідомляв мене давно, що рукопис й книжку одішле зараз. Халатність і неакуратність, що межують з злочинством. Це просто щось нечуване, — ота незрозумілива брехливість! І тим паче, що я поясняв, яку вагу ті речі мають для автора, що на них покладав, між іншим, і надії матеріяльної натури. І все ж — мов горохом об стінку! Видко, ще з часів Драгоманова неакуратність і брехливість у ділових стосунках — наша національна риса. Дебагорій пише вже з розпачем, бачить у цьому інтриги «шовіністів», що навмисне не хочуть переслати. Це, звичайно, дурниця, але тут гірше: ні на кого покластись не можна — візьметься зробити і неодмінно збреше. Сто раз я вже жалкував, що вплутався в цю справу, і тепер просто не знаю, що почати. До речі: разом послано Чикаленкові (Є.Х.) його згадки, — так само не одержав. Мабуть і Леонтович оповідання, яке я тут для його спеціяльно переписував, хоча останній брехун і повідомляв, ніби вислав. «Уж я не верю в уверенья»... Чим уколупнути цих брехунів.Знов з Харкова запитують Кримського, чим можуть його забезпечити. Цікава теж історія. Здається, вже з десять декретів видано, щоб Кримського і ще декого з учених забезпечити повною мірою на життя матеріяльне — і «декретовані» вчені так само перуть самі сорочки й ріжуть дрова, як і недекретовані. Теж брехуни, тільки з безмежною вірою в силу написаного папірчика. Написано папера за № — і діло зроблено. А ще кажуть, що забобони перевелися — ні, віра в магічну силу записаного живе в комуністичних серцях так само, як віра в закляття у папуаса. Тільки результати у нас гірші. 
3 февраля. Доклад Гермайзе про Коліївщину — на підставі новознайдених документів. Вічна історія: деспоти задля прекрасних очей дипломатичного приятеля віддають на катування спровокованих людей.
Заходив до Л.О.Яновської. Страшне вражіння. Живий труп, несповна розуму. Брехливість, жебрацтво. Ті ж самі скарги на дочку, явно неправдиві («нема хліба» — а до чаю дали булку з маслом), випрохування грошей («колись сяду на вулиці з дощечкою: «подайте ювілятці»), — очевидно непотрібне («щоб не бачили, що Ви мені дали»). А до того колосальні претензії до громадянства: «Я робила, я працювала і от мені яка дяка тепер! У дочки на шиї сижу, наче я для неї робила».
Пригадується мені, як вона «робила» вкупі з денікінцями, як я стрів у Києві на вулиці її возлюбленного Юрика другого дня по сутичці біля Думи, як вона з добровольцями тікала до Одеси... І жалко, і досадно. Завжди з неї була фантазерка, а тепер, після параліча, це досягає просто патологічних форм! А тут ще цей нещасний ювілей, який зроблено невдало і під цей час, коли такими письменниками преса не цікавиться, як і видавництва.
З комуністичних анекдотів — себто таких, що ними забавляються комуністи на своїх приватних вечірках. На з’їзді, коли Ленін робив доповідь про переможний хід революції, якийсь українець завважив: нічого з того не буде: жидів не вистарчить. «Не турбуйтесь, товаришу, на дурнів їх вистарчить».
У «Більшовику» стаття про кооператив у Кривому — велика, докладна, «підвал». Про Юркевича згадано одним словом: деякі відділи кооператива містяться в домі «поміщика Юркевича»!. А про те, що цей поміщик менш усього був поміщиком, що його селяне звали батьком і що він справді був батьком кооперативу — ні пари з уст. Так хами пишуть історію... 
5 февраля. Останніми днями якась метушня по місту. Переводять з великою парадою в’язнів одного «Дома предварительного заключения» (офіціяльно ДОПР, або як витолковують це — «Дом отдыха политических работников») до другого. Сьогодні бачив цю параду: війська неначе на війну зібралось, перехожих заганяють у двори, крик, зик. Водять щодня. Часто босих, мало не голих. Колись з цим крилися — тепер усе на видноті і більше в десятки разів. До речі, усі київські «Допри» увінчані величезними червоними зорями, а вночі ще й світло в них запалюють. Горить червона зоря на «мертвому домі»... Виходить аж ніби символічно.
Одбулася перенесена на сьогодні звичайна четвергова розмова. П. читав проект. Почав за упокій — скінчив за здравіє. Після гарячих дебатів мало не розбіглися. П. разом з Дорошкевичем очевидячки силкуються виправдати свою позицію опортгонізму, що часом аж до сервілізму доходить. Врешті умовилися ще раз зійтися. Як це вже мені надокучило — нудьга!
Страшну історію вичитав у «За свободу». Зайцева, як виявилося, служила в ЧЕКА і, переїхавши до Варшави, шпигувала й там і навіть збиралася потруїти українців. Виказав на неї чоловік... Це щось взагалі потворне. Влітку вона була в мене і хто б подумав з її простодушного оповідання про свої митарства, що там ще є й «задня думка». Була з дочкою, маленькою дівчинкою. Серед якої гидоти живуть тепер діти, скільки бруду налипає до їхніх чистих душ! По цій новині хожу як зварений, до пам’яти не дійду. Нікому не вірь, бійся найпершого приятеля, найближчої людини у цьому нашому «раю». А П. з Д[орошкевичем] до його притьмом тягнуть...
Померла Л.ПЛиницька, хороша артистка і, що дивніше, разом і хороша людина. Бідувала вона дуже. Жила в нетопленій хаті, голодувала, жила самотою. Сьогодні вранці коли зайшли до неї сусіди, то вона вже охолола. Я ще недавно був стрів її на вулиці і насилу впізнав, — так вона постаріла. Виходимо потроху в тираж. Чия-то тепер черга? 
7 февраля. В кінці цього місяця маю здати Державному видавництву два томи Шевченка, а ще й досі по-настоящему не брався за роботу. Потроху обростаю матеріялом та й по всьому. Взятись за писання — статтю й коментарі до Щоденника (т.IV має піти першим) ніяк мені не дають. Щодня якась дрібниця, мала-малесенька, і здебільшого не одна, а десятки (то дрова, то сніг, який треба скидати з даху, то засідання, то протоколи, то якісь прохання і доручення од когось із сотень знайомих, і т.п. і т.п. без кінця і краю). Ці манюсенькі дрібнички, і саме тим що манюсенькі, мов курявою окривають життя, забирають час, розбивають увагу, одтягають од роботи. Розбиваєшся на тисячі скалочок, а головне, «єдине, що на потребу» — лежить без руху. І так ціле життя, одколи я себе пам’ятаю. Те, що найбільш хотілося б робити, робиш уривками, нашвидку, ніби крадучи час. І через те все виходить невдало і нічого, опріч глибокого невдоволення, по собі не лишає. Щасливі ті, хто може заперти собі уха од усього, запертися сам у кабінеті і без перешкод робити щось одне, що до душі. Я ніколи не вмів так робити і через те ніколи нічого мені не вдалося.
Збудив мене стукіт у двері. Принесено запросини до комісії, що уряджає похорон Линицької. Зараз пішов туди. Застав небіжку вже на столі. Як вона нагадала мою маму в труні, у вічно пам’ятному січні 1917 р...
Вдень ховали співробітника Академії, доктора Омельченка, що як і Линицька — помер раптом, на серце. В Софії правили службу, а по місту пішли без духовенства: якась фарисейська мішанина стилів. Слухаючи довгих і безталанних промов над труною перед Академією, думав: отак і над тобою добрі люде говоритимуть довго і нудно нікому непотрібні слова і всім буде тяжко, і всі думатимуть — та кінчай же швидше, не тягни...
Приїхав посланець з Харкова і такого наговорив, що просто руки опускають. Та про це не хочу сьогодні писати.
Увечері зайшов Зеров, приніс своє «Нове українське письменство» з написом «Vesxigia (здається, треба — vesxigio?) seguor.
Отже не розберу до ладу, чи має це значити: «йду слідком» чи «ганяюсь» (російське — «преследую»)? Бо як розказували мені, в своїх лекціях він більше другого пильнує, з глузуванням та дотепами. Мало не всю книжку й прочитав сьогодні. Книжка добра, змістовна. Автор справді найталановитіший і найбільш тямущий з молодших істориків нашого письменства, має смак і свій стиль. Єсть дрібні помилки й недогляди і тенденція дивитись на давнє письменство з погляду сучасної естетики (подібне, між іншим, він закидає й мені). Але в усякому разі це серйозне придбання, а не Дорошкевичів смітник. 
8 февраля. Ховали Любов Павлівну. Оперний театр стрів похоронним маршем біля свого будинку й промовою. Курбас цього не здогадався зробити, — характерно! Та й що справді йому Линицька? Артистка, що грала «нутром» (себто по-людськи) і не вміла ні по трапеції лазити, ні стрибати стрімголов.
9 февраля. Вже три дні розмовляю з Синявським, що приїхав із Харкова з проектом заснувати там філію Академії. З розмов справа мені цілком стала ясною. Бачу руку Янати. Цей енергійний на інтриги і мертвий на діло чоловік рішив ще раз «зробити добро» Академії (скільки він вже капостей починив, то й не сказати!), тим паче що сидить тепер у Харкові і може інтригувати без перешкод. Кандидатура на академіка тут провалилася — ну, значить, можна з других дверей зайти: вижени муху в одно вікно, вона влетить у друге. Дивне якесь самолюбство у цієї людини, що уперто товче носом, навіть діставши по ньому ляпаса. 1921 р. був над ним навіть громадський суд, що визнав його вчинки за антигромадські — ніякісенького вражіння, капости ще гірші, втручання не в своє діло все настирливіше. Спільне зібрання торік виключило його зі співробітників — і все ж не помоглося. «Єво еще много будет воскресшево» — пригадав я тоді з Успенського і, на жаль, не помилився. Воскрес Яната в проекті Харківської філії Академії. Склад проектованої філії й спроби, яких ініціятори беруться, ясно показують, що справа не в науці, а тільки в тому, щоб добитись академічного становища. Фактично це була б руйнація Академії, бо большевикам потрібна лиш вивіска Академії і коли б вони здобули ту вивіску в Харкові, на Академію можна було б тоді махнути рукою й полишити її на вмирання. Організувати ж якусь роботу в Харкові було б неможливо: одно пропало б, друге не народилося б. Розказав усе це післанцеві й написав до Харкова, але чи то поможе — не знати. Харківців, видко, дуже спокушає думка прикрасити свою «столицю» академічною вивіскою, — ну, а з нашими партизанами та пушкарівцями трудна справа. 
10 февраля. Одкрито художню виставку. Серед малюнків переважає дві крайности. Одна вся пішла в лінію і фарбами пробує розв’язувати якісь геометричні завдання. Друга — копіює старі наївні гравюри, без перспективи, без новітніх здобутків. На цьому крайности й зійшлися. Коли сюсюкає дитина — це часто буває гарно, принаймні мило, безпосередньо; але коли отак недорікувата починає доросла людина — це гидко, бо претензіозно, штучно, вимушено. А офіціяльні й офіціозні соловейки, що виступали на одкритті, виспівували, що це й єсть саме пролетарське мистецтво, «мистецтво для найширших мас». Цікаво, що в йому ті маси розібрали б?
Була Марія Миколаєвна Гр[інченкова], скаржилася на свою долю — її кілька разів обікрадено. Думає на молодих Ч., що живуть в одній з нею хаті. Це страхіття, якщо правда, бо показує, як пішла вглиб деморалізація. Страхіття, якщо й неправда, бо показує, як зросло недовір’я до людей.
Ввечері засідання Історично-літературного Товариства, пам’яти Лесі Українки присвячене. Нуднувате. Драй-Хмара засушив Лесю Українку, мов сухарі. 
12 февраля. Два дні, вчора й сьогодні, одбувалося Спільне зібрання з приводу Харківської філії Академії. От уже правда: один дурень камінь закине — десять розумних не витягнуть... Та й з «розумних» дехто не від того, щоб «дурневі» допомагати, — наприклад] Тутківський. А взагалі — безпорадність, боязкість, балакучість безкрайня... Врешті вирішили більшістю — поставитись до філії негативно, але ніяких заходів офіціяльно не розпочинати. Дійся, мовляв, воля Божа. Та й то ще добре, бо вчора можна було думати, що Тутківський залякає полохливих учених і за собою потягне — під Янату.Злоба дня — визнання ССРР західними державами спершу Англією, тоді Італією. Большевики страшенно того домагалися, й радіють, але офіціяльно удають, ніби це їм байдужісенько: перемога ще на одному фронті та й по всьому. Воно то й справді — за цю перемогу коли б не довелося платити більше, ніж за всі попередні... 
13 февраля. Негаразд із Словником, що робить Комісія живої мови, а редактує Кримський. Щодня мені скаржаться — Комісія на Кримського, Кримський на Комісію. Ніби він затягає роботу й поводиться неколегіяльно («самодержавно»); ніби Комісія складає Словник тенденційно і не науково і тому доводиться багато виправляти і напереспір комісії.Мабуть, обидві сторони винні. Комісія й видавці («Шлях Освіти») тягнуть і мене до цієї справи. Огинаюся. Не хочеться совати пальця поміж двері. До того ж маю досить роботи з Шевченком, коли б видихати, і в чужу парафію нема охоти лізти. 
15 февраля. Мода настала на українську літературу. То жадного видавництва не можна було переконати, щоб видавало старших українських письменників, а це наперебій закликають до роботи — «Державне видавництво», «Шлях Освіти», «Час». І саме тоді, коли у мене абсолютно часу немає. Сьогодні була нарада в «Часі». Намічено цілу бібліотеку з українських] письменників. Од редактування цілої серії одмовився, а запропонував тільки Гребінку, Свидницького та Грабовского, бо вони у мене виготовлені ще з 1920 року, коли я мав занадто багато вільного часу, блукаючи поза Києвом. 
16 февраля. Здав Грабовського «Часові» для друку. Довга історія з цим виданням. Ще либонь 1901 р., перед смертю, Грабовський прислав був мені виправлений примірник «Кобзи» та чималий зшиток віршів на додачу до книжки. Мав я його подати до цензури, — тим часом Грабовський помер (1902 р.) і у мене зринула думка підготувати повний збірник його творів. Пам’ятаю, що підготовча робота у мене була р[оку] 1905 закінчена (збірка первісних редакцій, одбирання, переклад і т.п. — у Грабовського дуже складне і поплутане все). Кілька часу тяглося, що можна було з цензурного боку попробувати. Але події 1905 р. одтягли увагу в інший бік. Потім тюрма, потім редакція — і знов з повним виданням довелося попрощатись. Але якось одтягалося і те, що прислав Грабовський.Там настала війна — українська книжка підпала під заборону. Потім революційні турботи... і але нарешті р[оку] 1920 перебуваючи в нелегальному стані, я виготував Грабовського для «Книгоспілки», взявши власне останній рукопис Грабовського. Та було вже пізно: «Книгоспілку» націоналізовано, українська книжка знов потрапила під заборону — з іншого боку. Чотирі роки пролежав рукопис у «Книгоспілці» і в мене. Може аж тепер вийде, коли знов якийсь фатум не стане на заваді. [....] [....]Лободи. Багато про [....] 10 лютого виразного блискучого, як неблискуча і сама постать ювіляра, хорошої людини й товариша, але не з тих людей, що запалюють навкруги себе велике полум’я. Мені довелось, проти волі, головувати в зібранні і проводив я його мляво і, мабуть, нудно. Терпіти не можу оцих перших ролів на людях; волів би завжди сидіти в куточку та слухати інших, а не самому говорити. Нічого у мене не виходить і самому робиться нудно. 
17 февраля. Засідання з приводу т[ак] зв[аного] «Заповітника Шевченкового» біля його могили. Знов бачив малюнки теперішньої Шевченкової могили. Страхіття! В історії могили ці малюнки стануть колись поруч знаменитої фотографії зі стражниками 1914 р. Ще в травні хреста скинуто, розбито і з постаментом скинуто в яр — там уламки валяються й досі і на них лишився напис: «Шевченко». Символічно для большевиків! Жалко хреста — такий він простий був і так своєю простотою гармоніював з навкружною природою. Але — хрест, і хрестоборці зробили з його «пам’ятник самодержавія Шевченкові» (а самодержавіє цей самий хрест у буцегарні держало, поки дозволило поставити!) і знищили. Натомість наставили жандитових яток, арок з дикту, паскудненький бюстик, наробили галасу — і забули. Запаскудили святе місце. Тепер думка знов поправляти громадськими заходами. З бажання комісії я написав проекта, а в йому разі вимести все, що там нажовано й вернутись до простого, але величного пам’ятника в формі високої корони, або обеліска. Найкраще було б поставити таки старого хреста, але про це тепер і думати нічого. Многостраждальна Шевченкова могила! Як вона одби- ває на собі історію України! Дочитав Еренбургову книжку «Трест Д.Е. История гибели Европы». Характерна мішанина: дійсність, що одгонить фантастикою, і фантастика, що являє собою непідроблену дійсність. Книга саме в стилі нашого божевільного часу, як одгук зневір’я, упадочництва, що охопили світ і одбиваються і в публіцистиці, і в мистецтві. Не вважаючи на свій парадоксальний зміст, вона добре завважила основну тенденцію нашого часу, що виявилась і під час війни, і в повоєнних подіях — аморалізм, який доводить до дійсно жахливих наслідків однаково і в межинародних, і в межилюдських стосунках. Смеркова ілюстрація до смеркового часу. 
18 февраля. Говорять про суботній ювілей. Більш-менш задоволені. Найбільше сам ювілят. Послав листівку до Перетца.
19 февраля. Засідання в Державному] видавництві. Знов міняють плани, наміри, роботу. Доколі, о Господи? Півроку балакаємо.
Читав «За свободу». Найцікавіше — стаття Арцибашева про Леніна: гостра і розумна. Діяльність Леніна він розглядає як у світлі його хвороби і робить низку дотепних висновків. Стаття Бурцева на ту ж таки тему — істерична дурниця.
20 февраля. Був білорус — прізвище сказав невиразно, — цікавлючись роботою в Академії. Дав йому всі потрібні йому відомости і натомість розпитав, що у них робиться. Видко, культурна робота у білорусів саме починається на широкий штиб. Подав йому думку, що треба все те координувати й завершити — утворенням білоруської Академії, притягти Карського, Довнар-Запольського, Завитневича, та ще кого можна з білорусів — учених. Про Карського одказав, що у білорусів з ним стосунки попсувались через його останню книгу.
На нашу Академію дивиться мало не з побожньою заздрістю.
Прийшла з Харкова телеграма за підписом Чубаря — що звелено припинити переташування музеїв у Полтаві. Це відповідь на той протест од Академії, що я склав з доручення Відділу. Побачимо, чим справа скінчиться. 
21 февраля. В додатку до харківських «Вістей» («Література, наука, мистецтво», ч[исло] 7) дополемізувалися вже буквально до «argumenta baculina» С. Пилипенко пише: «Я, мовляв, одповідаю М.Семенкові «звичайними(!) полемічними фразами, але вважаю, що іноді відповідають на таке не фразами». А редакція додає ще на догад дещо про тих, що «вміють вести «товариську дискусію» лише голоблею». А найголовніше — ніяк не розбереш, чого саме орудують полемісти в своїй товариській дискусії такою делікатною зброєю. Якісь такі скрупулезні дрібнички, що їх непосвячене в таємниці око й не добачить. Невігласи й нездари, яким випадково потрапила до рук монополія друкованого слова. І що вони зробили з його!
Той самий пишний Михайло Семенко видав свого «Кобзаря(!)». Його книгарні не хтять держати, і через те я ще його не маю. Казали мені, що Семенко надрукував там свою автобіографію, підшиваючись під Шевченків життєпис, — нема тільки про похорон та могилу.
Коли йому хтось жартома це завважив, то він ніби одказав: «А це ідея. Шкода, що не догадався». Справді, шкода...
Звичайна четвергова розмова. Ніби договорилися, хоча настрої такі, що мене забирає охота вмити від усього руки. Люде, що на собі зазнають насильства, тільки й думають про те, як би вчинити його над кимось іншим, як матимуть силу. Через те певне вони її ніколи й не матимуть. 
22 февраля. З новітнього фольклору. Змагаються за віру. «Бога нема, — каже один. — Скільки я вже його лаяв, а проте і голова мені ціла, і руки роблять, і ноги ходять. Коли б був Бог — то хіба б він стерпів образу й не покарав?» — «Стане Бог на таку козявку увагу звертати! — одказує другий. — А он ваш найстарший вже й без рук і без ніг і без голови лежить». Nota bene: анекдот належить до того часу, як Ленін ще живий був.Написав листа до О.Синявського. 
23 февраля. З новітнього фольклору. Приходить «червоний крамар» до своєї крамниці й бачить — погром: розкидано, розграбовано, все догори ногами. Були злодії. «Ленін умер, а ленінізм лишився» — зробив висновок крамар.
Не анекдот, але на анекдот скидається. Цими днями в одному з клубів якийсь оратор вихвалював геніяльність Леніна такими аргументами: «Тепер відомо, товариші, що у т.Леніна тільки 1/4 мозку була нормальна. І от п’ять років цей чоловік правив Росією тільки четвертною мозку. Хіба ж не геніяльний...» і т.д. Sancta simlicitas не зважила, що хапається дуже небезпечного аргументу, бо коли навіть «полуумньх людей уважають за дефектованих, то що вже казати про «чверть-умних». А висновки слухачі зробили логічно правдиві, хоч для промовці ледве чи бажані.
Одписав М.Яшекові (Харків) та Володимиру] Пархоменкові (Ялта). 
24 февраля. Вдень етнографічна вистава Антропологічного музею ім.Вовка («Ірод», «Максимиліян», «Коза»), ввечері — концерт старої української пісні. На один день — забагато хорошого. Концерт нагадав давні українські хороші концерти ще в літартистичному Товаристві на Рогнідинській вулиці.
25 февраля. Не анекдот, але од усякого анекдота краще. До Академії прийшла відповідь на мій папір про полтавські музеї. Сповіщають Академію, що полтавським властям звелено («Запропоновано») не чіпати музеїв, документ додає: «Разом з цим Секретаріат ВУЦВК висловлює своє здивування з приводу того, що Всеукраїнська Академія наук, звертаючись до Всеукраїнського Центрального Виконавчого Комітету, пише російською мовою. Виходить, ніби Всеукраїнська Академія наук ігнорує розпорядженням (!) Радянського Уряду, щодо рівноправности мов та найширшого розвитку української мови на Вкраїні». Підписали: Буценко, Зорін. Давно я так не сміявся весело, як тоді, коли читав цього документа!... Шкода, що не можна відповісти Буценкові з Зоріним, що практика у них у ВУЦВК’ові була досі така, що українських паперів просто не читали і нашим делегатам ще торік заявляли, що навіщо, мовляв, пишете мовою, якої ми не розуміємо? Отже доводиться в таких наглих випадках, як полтавський, вживати російської мови, щоб прочитали і почухались. І раптом — он який, за Божою допомогою, поворот стався: совітські обрусителі обороняють українську мову од мене... Ну, як же не зрадіти?
До речі, свіжий анекдот з «совітських». Вихрестився якийсь Мойше і тільки що вийшов з церкви, як підбігає до його родич: «Мойше, що ти наробив?» — І, по-перше, зовсім я не Мойше, а Михаіл Соломонович, а по-друге — навіщо ви нашого Христа розп’яли?» Останній докір чи не нагадує трохи офіційну догану Академії наук...
Написав статейку про «Вік» до «Бібліологічних вістей», бо вже з цим мені давно з редакції набридають. 
26 февраля. «Червоний Шлях» устругнув нову штуку: в 9-тій книзі надрукував оповідання одеського провокатора (кілька десятків чоловіка поставив під розстріл і тим сам хвалився) Бузька.
Здається, досі одне тільки «Новое Время» прославилось було співробітництвом провокатора, та й то «Маска» — «мальчишка и щенок» перед Бузьком.
А тяжко-розумний Коряк ще й припечатав у додатку до «Вістей» (ч[ислі] 5) коментарієм: «Д.Бузько дає спогади чекіста «Лісовий звір». Річ переконує, що автор знає, про що пише. Декому може не подобатись. Річ корисна». Начхать, мовляв, що декому не подобається: нам корисна»... До такого цинізму, та й ще тупого, ідіотського цинізму, мабуть ніхто не падав. А редакція, коли їй завважають, що якось незручно авторам-співробітникам являтися під ручку з провокатором, невинно одповідає, що це, мовляв, помилкою сталось. Ох, оця ще sancta simlicitas одвічна й непропаща!
Але чи sancta simlicitas? Бо ж ця й подібна простота все ж не до вуха ложку несе, а до рота — тямить дещо. Цими днями «Більшовик» (ч. 45) подав звістку про нову постановку театрального новатора Курбаса. Має йти Кропивницького «Пошились у дурні» — дуже «нова», виходить, п’єса... Але новина справді таки є. «В цій постановці уперше буде використаний новий засіб реклами. Дієві особи будуть рекламувати ці сцени. Рекламні тексти, що будуть замовлені ріжними підприємствами, будуть драматизовані і введені в п’єсу як органічні складові частини спектаклю. Таким чином «реклама набирає цілком нових театральних форм і звичайно буде живішою за всяку мертву рекламу. Тексти реклам приймаються в конторі «Березоля». Отже, маємо вже не театр, не нове мистецтво, а простісеньку крамничку глашатая нового мистецтва, отого безграмотного «Березоля».
Також, до такого безстидства не спускався жаден театр, опріч кабаретних «заведений» та, виходить, новаторського «Березоля». Цікаво, чи пролетаріям має служити своєю рекламою цей побірник «пролетарського» мистецтва? З реклами почав, рекламою, мабуть, і скінчить: справжнє обличчя вискочило таки. 
27 февраля. Вийшов мій «Карпенко-Карий». Видано гарно, а надто як на теперішній час.Почав вступну до «Шевченкового журналу («Щоденника») — том IV академічного видання — статтю. Власне, мені треба було вже її скінчити, бо завтра термін, щоб здати до видавництва працю. Але, «за недосужністю і ділами по должности», а найпаче за всякими дрібницями — мусив опізнитись. Не люблю неакуратності, та нічого не вдієш... 
28 февраля. До колекції безстидств — літературного та театрального — доводиться придати ще й безстидство з наукової сфери. Сьогодні «Більшовик» пустив статтю «професора» (ох, ці совітського образца професори!) Клепатського — «Всеукраїнська Академія наук». Трохи пліток і брехні, багато нахабства і ціле море хамства та підлизництва й запобігання перед властями — такі ознаки цієї «наукової» критики. Загальний висновок — робить «професор» кар'єру, тільки не своїми, а чужими боками. Та ще як робить! Ось порада Академії: «Не зайвим було б, аби (!) часами ВУАН виносили свою науково-популярну діяльність і за межі Києва, злучаючи її з екскурсіями. Бувши ректором Кам’янець-Подільського ВІНО, я з професорами й студентами робив такі подорожі (навіть з музикою або хором) на окраїни міста і на довколишні села, з великою користю як для населення, так і для самої установи, що в такий спосіб зросталася з населенням». Рецепт — з музикою й танцями повинна йти Академія до людности. Весела буде наука! А ще була б веселіша, коли б веселий «професор» не забув ще й самогону. А висновок: «треба поповнитися людьми нового закалу, свіжими й енергійними, з самостійною ініціятивою», «пора всім українським ученим узяти активну участь у вирі життя та стати енергійними провідниками радянського будівництва». Я знаю цю самовдоволену тупицю: він бував колись на з’їздах ТУП-а як делегат з Одеси; в Кам’янці проти його було знято цілу справу за розкрадання й спродаж архівів. Тепер цю свою «наукову» кар’єру кінчає (чи може починає наново?) він ідіотським доносом на Академію. Модно... Тільки на що ці молоді й немолоді кар’єристи друковане слово повернули! Гидко газету в руки взяти од подвигів цих плазунів, що вважають на повну безкарність за свої вчинки (дивився у сьогоднішньому «Більшовику» ще статтю Меженка, малий фельєтон Ковальчука і інші, — і так день по дню!). Ох, коли б хоч тінь була незалежної преси, щоб цих торгующих у храмі затаврувати! «А діждемось таки колись!»З Держ(авного) видавництва дали мені на рецензію рукопис В.Чаговця про смерть, похорон та могилу Шевченка, — писаний по-українському. Вже до українства добирається цей шилихвіст! Чує, що поки що заробити тут можна. Праця проте лихенька, нашвидку спартолена і крикливої брехні багато. Для хахлов, мовляв, і такой Бог брядє... Одержав листа од В.Герасименка і зараз же одписав (про Номисові приказки). 
29 февраля. З новітнього фольклору. В одній совітській установі лишилося 28 пудів цукру, його треба було поділити між 7 співробітників. Бухгалтер ділить так (з правої руки починає):ХХХ
Вийшло 13 пудів. Іде до контролера. Той вивіряє, множенням:ХХХ І в його значить, 13. Посилають на затверження до головного бухгалтера. Цей уміє тільки складати. Отже — складає спершу трійки, тоді одиниці:
13
13
13
13 (3+3+ 3 + 3 + 3 +3+3+1 + 1 + 1 + 1 + 1 + 1 + 1 = 28)
13
13
13
28
І в цього виходить — 13. На жаль, анекдот про совітську бухгалтерію не каже, що вийшло, як почали в натурі ділити...
Ні, таки каже. Записавши попереднє, почув нову варіяцію, з кінцем. А кінець такий: пішли з ордерами на 13 пудів до кладовщика. Він подивився і як тямив цифри так само як і головний бухгалтер, то склав 1 і 3 (1 + 3) і дав усім семи претендентам по 4 пуди. Вийшло зовсім гаразд.
1 марта. Вчорашній день закінчився сподіваною несподіванкою. Ввечері пішов на учту-концерт, що упоряжали в товаристві Леонтовича Андрієві Бєлому, але недосидів до кінця, бо мала бути приватна нарада з приводу академічних справ (Яната, Клепатський і інші). По нараді, об 11-ій годині вертався спокійнісенько додому, нічого не передчуваючи. Коли одчинив хвіртку, відразу побачив: у дворі кілька чоловіка й сани запряжені. Якась пригода... «Що сталося?» — питаю підходячи. «Це до вас, С[ергію] Олександровичу]», — одказала Томашівська. Значить, ясно, коли до мене... «Ну, що ж — ходімте» — кажу до «товаришів» у шпичастих шапках. Одімкнув кватиру, увійшли натовпом. їх було цим разом усього двоє та «понятий» та Томашівська. Показує старший ордера: «Предписывается тов. Левину у (ім’ярек) произвести обыск и по результатам арестовать». «Робіть своє діло» — кажу. Почали. Почали — один з стола, другий з газет, що були на канапці (совітських газет). Як звичайно буває, спершу накинулись ретельно — кожну газету розглядати, кожен папірчик перечитували, кожну книжку перетрушували. Я ходив собі по хаті, курив без перестанку й думав «о бренности жития» та вгадував — арештують чи ні: редакція ордера давала надію, що й так минеться, бо «результатів» і не могло бути надто поганих (NB цих записок маю за закон — не держати в хаті). Минула одна година, друга... Не знаходячи нічого, що вочевидьки було б за «результат», мої [Лекопи], як теє звичайно буває, якось моментально зм’якли, змлявіли і видимо втратили охоту шукати. Зазирнули до шахов з книжками, пішли до другої кімнати, до передпокою (там зацікавили їх кліта), вернулися знов до кабінету. Старший став перед полицею, оглянув її зверху до низу розпачливим поглядом, ніби вгадуючи — в которому з цих вишикованих рядочками томів причаїлись «результати», зітхнув і сів писати протокола. Взято «Воспоминания об Украине» герцога Лейхтенбергського (закордонне видання), чорносотенна брошура — мабуть, за високопоставленого автора. Скінчили протокола, присутні свідки розписались і пішли, наслідивши в душі й на підлозі.
В чому річ? Що за причина? Ходючи, я собі про це міркував, але й досі не прирозумію. Чи не в зв'язку з Зайцевою? Але серед паперів трапилась була варшавська «Українська Трибуна» — і не звернула жадної особливої уваги, а на увагу підручного, що ось, мовляв, книжки львівські та празькі, старший, т.Левін, одповів: «ничего, эти можно». Може у зв’язку з близьким судом над так званим «Центром действия» (російська організація, дута справа)?.. В усякому разі трус робив таке вражіння, ніби вони шукали якихсь певних наперед відомих їм документів. Усякий папірець з штампом, з печаткою перечитували уважно, а листи — яких багато на столі — тільки перебрали. Теж новина, що кожну книжку, що траплялась під руку, перетрушували мало не по листочку, — звичайно, спершу, поки не обридло, бо щоб переглянути тисячі томів — на це ще ні разу не вистарчало у «ревізорів» зважливости й охоти. Мого листа до Раковського та заяву до ГПУ з приводу висилки в 1922 р. перечитано дуже пильно. Одно слово — причини зрозуміти не можу, а тільки, дивлячись як нишпорили в моїх паперах два індивидуї, чогось крутилась у голові фраза городничого з «Ревізора»: «две необыкновенные крысы — чорныя (справді чорні) неестественной величины: пришли понюхали и пошли прочь». «Коли б же справді пішли» — думав я собі.
Не знаю також, чи матиме ця «обыкновенная история» дальші наслідки, чи це просто помацали — чи не знайдеться чогось, на всяк случай. Але надокучило це вже мені — до смерти. Адже це вже 11-й раз на віку! Ось мій життєпис, на зразок «жизнеописания купца Парамонова» у Щедріна (хто і коли його «тривожив»).
29 грудня 1905 р. — арештовано, просидів до 24 квітня 1906 р.
18 серпня 1906 р. — арештовано, просидів до 24 січня 1907 р.
15 березня 1905 р., у зв’язку з приїздом Керенського, — щасливо.
Грудня 1918 р., трусу «державна варта» (гетьманська) не насмілилась робити, але о 3 годині вночі прийшла «взяти підписку», що не випускатиму «Нової Ради»; очевидно, тільки привід; — щасливо.
26 березня 1919 р.- арештовано, просидів до 4 квітня.
15 жовтня 1920 р. (раненько після Покрови, в Глевасі) — щасливо (за «диякона» зійшов).
4 квітня 1921 р. (громило Єфімов, на Нестерівській), — щасливо (ціною штанів).
7 червня 1921 р. («ревізор» питав: «а Академия Александровна — жена ваша будет?) — арештовано, того ж дня надвечір випущено.
15 травня 1922 р. — до ГПУ кликано «за свідка»,
потім трус, — щасливо.
16 серпня 1922 р- арештовано, просидів до 25 серпня, потім висилка.
29- лютого 1924 р. (вчора), — щасливо поки що.
Мабуть ще «амінь» казати годі... Пізно почав я тюремну свою кар’єру, але прохожу її, можна сказати, з честю, на старости літ все удосконалюючись... Воно, правда, мабуть і система сама удосконалюється.
З огидою приступив сьогодні до прятання порозкиданих учора речей, попереплутуваних паперів. Здається, час би вже й звикнутись, але кожного разу по такій пригоді нападає на мене така бридота, що ледве можу себе всилувати, щоб торкатись до речей, захватаних жандарськими (чорними чи червоними — все одно) руками. Курйозний випадок: розбираючи папери, познаходив старі конверти з марками. Даю Льодикові, що зробився загорілим колекціонером і кажу: «якби не знайшли їх у мене вчора трусячи, то ти й не мав би марок». — «От добре!» — аж вигукнула люба sancta simlicitas. «Дурню оден, — кажу, — а якби вони мене були арештували?» «То то большевики були?» — питає. — «Большевики»... Охмарніло хлоп’я.
2 марта. Готуються люде до Шевченкових роковин. Одна українська школа обернулася до «Політпросвіти» (є така установа з функціями, як і більшість тепер установ, жандармсько-шпигунськими) по костюми. Звідти вимагання — давайте програму шкільного свята. Дали. «Цього мало, — кажуть, — давайте й самого «Кобзаря»: його треба почистити». Понесли діти «Кобзаря», почищено його в «Політпросвіті», а потім одіслано ще й до ГПУ на остаточне затверження. Почистили і в ГПУ Тепер Шевченко ще раз вичищений. Такі фрази, як
Не вернеться козаччина,Не встануть гетьмани –
викинуто, хоча совітським цензорам і пробували довести, що поет же каже: «не вернеться, ж встануть»; Бога також повикидано; всю «Катерину» перекреслено «за шовінізм» (кохайтеся, чорнобриві, та не з москалями»!) і т.п. Гидотне фарисейство: з одного боку понавішувано скрізь портретів Шевченка, а з другого — нищать його твори способом далеко дурнішим, ніж царська цензура це робила. Як скрізь, як у всьому — панує лицемірство й та безкрайня, невичерпана «пошлость», якої нестерта печатка лежить на всіх совітських починаннях. І на антисовітських також. Новітній фольклор повен її. Сьо[...] що гробницю Леніна зроблено поблизу каналізаційної труби [...] під час похорону мороз був 35° і серед червоноармійців та маніфестантів з примусу — сотні померзлих. Кіннотників здіймали з коней, мов дрова. Якщо це правда, то воскресли давні гекатомби, і коли Микола Романов почав своє царювання з Ходинки, то Микола Ленін нею скінчив. 
3 марта. Стався епізод, що нагадує класичного осяяного хвоста в ролі художника. Четверо з молоді (Буся, Гандзя, Микола, Наталя) дістали запрошення на сьогодні виступити з своїми творами в якомусь сучасному літературному гуртку. Йдучи, вони вигадали собі назву «газомотор» — ніби їхній гурток так зветься (з словника чужих слів узято — котре перше трапиться), склали кілька тріскучих віршів і навмисне безглуздої прози, написали якісь «тезиси», ніби програму — і мали повний успіх! Містифікація вдалася як не можна краще. Серйозно слухали і серйозно обмірковували видиму «чепуху» (реніксу). В.В.Міяковський знайшов надзвичайно талановиті зразки нової поезії. Коли молоді жартуни читали мені свою нісенітницю, то ледве могли слова вимовляти за сміхом, хоч перед тим публічно свою ролю одіграли надзвичайно серйозно. Епізод надзвичайно характерний для теперішніх «шуканнів». Досить взяти якийсь тріскучий трафарет, присмажити його колективізмом та згадками про робітництво та ще до того усіх вилаяти за одстапість і індивідуалізм — і слава готова! Отарність доходить до того, що безперечно розумні люде, як Міяковський, грубої підробки вчути не можуть, і, виступаючи проти шаблонів, під такими безглуздими шаблонами опинились, які вже ніякого собі оправдання не мають. Пригадується мені, як на початку віку, коли з’явилися наші символісти, Ів[ан] Труш казав звичайно, читаючи щось із К.Гріневичевої: «О, тут є щось модерного» і, для ілюстрації, трусив вам перед обличчям зібраними до купи пучками. «О, тут є щось модерного» і тепер останній аргумент новітньої естетики, і треба, очевидно, наївної дитини, щоб врешті чухнула привселюдно: та король же ж голісенький!
Дістав хорошого, теплого листа од Д.О.Заславського — з приводу його книжки про Драгоманова. І характерно — цей жид пише з Петербурга — по-українському і непогано. Принаймні, безмірно краще за багатьох новітніх «українців».
Одбулося друге зібрання з приводу академічних справ. Примірковано низку практичних заходів, щоб академічне життя підняти. Між іншим, приїхав з Харкова Яната — «поговорити». В середу будемо з ним говорити, хоча я подавав думку знехтувати цього шарлатана. 
4 марта. Їде... Їде Михайло Грушевський! Їде тим самим способом, як в пісні про Зельмана співають:
Їде, їде Зепьман,
Їде, їде його брат,
Їде, іде Зельманова
Всенька родина.
Олександр Грушевський вже гоголем похожає. Сестра і небіж теж «притулилися» вже до Академії, хоча «всенька родина» цяя й ненавидить Академію, хтозна за що. Кримський дістав листа од головного Зельмана. Цинічно-наївний практицизм цього листа надзвичайно характерний для М.Грушевського. Ще не виїхав, а вже домовляється, щоб йому гроші за переїзд Академія вернула — з яких коштів, йому байдуже. І так цілий лист про гроші, а тільки десь на самому кінчику притулилося — а також дякую, мовляв, і за обрання. Так це похоже на його!
В «Більшовику» сьогодні лист Кримського — відповідь Клепатському. Його стаття була дурна й подла. Але ж бо й відповідь під пару статті — груба, лайлива, з політичними натяканнями непристойна. Яке їхало, таке здибало: Кримський достроївся до «Більшовика», хоча йому з іншим би личило говорити тоном. З оказією одержав листа од Федора і зараз же йому одписав. 
5 марта. Колективна розмова з Янатою. Годин з дві мурмотав він під ніс свої очевидні брехні. До речі, я дістав сьогодні листа від Синявського і ним збив теревені Янатині. Ні, не збив, бо цю людину ніхто й нічим збити не може. Все провадить своє, вдаряючи на те, що треба заводити в Харкові філію Академії. В результаті його прохали, щоб дав спокій і не втручався до не свого діла. Говорено різко, але він і цього не розуміє. Це такий панцерник, що його нічим не проб’єш.З новітнього фольклору. Приїздить до Троцького приятель. Той водить його по своїх апартаментах, надзвичайно бідно обставлених. «Отак і живу... Просто. За роботою ввесь час. Повіриш — буває, що цілісеньку ніч спати не лягаю: все за роботою». Пішли на половину m-me Троцької — розкіш, багацтво аж очі сліпить. «Це все вона — нічого поробити не можу з її буржуазними звичками». Подали обід — царський. Троцький увесь час звертає все на жінку та скаржиться на її звички. Пообідали. Пішов приятель, а разом з ним щезла й надзвичайно дорога ложка. Минуло три тижні, стріває його знов Троцький. «Ну, тобі треба було ложку — та і взяв. Але, сподіваюсь, пора вже й вернути». «Так,- каже приятель, — нехай людина може одну ніч не спати, ну — дві, але щоб три тижні не спала — то я вперше бачу!» І веде Троцького до його вбогого ліжка й показує, що там під подушкою він сховав ту ложку. 
6 марта. Звичайна четвергова розмова. Сюжет — лист Кримського. Всі обурені. Ол. Дорош[кевич] не прийшов, та мабуть більш і не прийде. Мав з ним попереду розмову, — червоніє та вболіває, що розійшовся зо мною. Я по щирости сказав, що думаю про його вчинки і як вони легко в’яжуться і з листом Кримського, яким він так обурюється. Може це й краще, що ми розійдемось, принаймні становище буде ясне.З новітнього фольклору. Дем’ян Бєдний подав по начальству таку заяву: «Вважаючи на те, що місто Петербург, яке збудував Петро І, за революційні заслуги Леніна перейменовано на Ленінград, прохаю, чи не можна б за мої революційні заслуги твори Олександра Пушкіна перейменувати в твори Дем’яна Бєдного». - І чого доброго перейменують. 
7 марта. Здав Державному] видавництву до друку IV том академічного видання творів Шевченка. Ніби беруться зараз же й друкувати. Том VII теж готовий, але його відсовують з причин технічних. Роботи коло IV тому буде мені ще багато, бо поки друкуватиметься основний текст Щоденника, треба ще докінчити коментарії.
Приїхав М.Грушевський. Бачив його на одну хвилину в канцелярії, бо поспішався до видавництва. Поцілувались, хоч і не дуже тісно. Не розмовляли, бо я зараз пішов.
Лист од Б.Щербаненка з приводу альманаха. Справа ще не вирішена. Кінчив «Пригоди Тарзана» Едгара Райс Берроуза. Надзвичайно модна і надзвичайно дурна книжка, — щось на зразок творів Вербицької. Кажуть, що його ще з 5 томів є, але досить з мене й одного. 
8 марта. Скінчив вступну статтю до Шевченкового «Журнала». Завтра маю її зачитати як доклад на засіданні Історично- літературного Товариства. Необроблена тільки вона. Це завжди таке буває, що мені немає часу обробити й востаннє догладити, з кожною працею так.Дістав нову книжку «Антология украинской поэзии в русских переводах». Переклади здебільшого благенькі, зате стаття Білецького цікава. Багато його присудів сходиться з тим, що в мене в останньому розділі «Історії», хоча заходить він з іншого боку. 
9 марта. Робив доклада — і втомився, наче копу змолотив. Заля велика, голос маленький, народу набилося багато, довелось напружуватись — і ніхто, мабуть, нічого не чув. З цими докладами раз-у-раз мені чисте горе, і я волів би не виступати.Засидівся до 3-ої години вночі, дочитуючи «Мятеж» Джека Лондона. Не міг одірватись, поки не скінчив, хоча насилу вже видів од утоми. Страшно-символічна, жорстоко-символічна книга! Вічна історія боротьби поміж тими, що «на високім місці», і тими, що клубочаться внизу, ілюстрована усією силою цього дивно безбоязного письменника. «О, тут такой обильный материал для размышления философа, попавшего на судно во время мятежа 1913 года после Р[ождества] Х[ристова]». І скільки з того матеріалу годиться і для міркуваннів над тим великим «мятежем», що переживаємо з 1917 року! 
10 марта. Приїзжа з Глевахи розповідає дуже цікаві новини про селянські настрої. В школі, при чотирьох навчителях, лишилося всього 15 учнів. Коли до батьків чіпляються, чому не посилають дітей до школи, ті одказують, «бо закону Божого не вчите». Недавно було ціле зібрання, де вчителям докоряли — «ви осушені умом. Ну, нехай би вже не вчили закону, але нащо ви Бога зачіпаєте? Ви ж не доведете, чи є він, чи нема, то й не чіпайте. На що ви Богородичні свята порушуєте? То нам од дідів і батьків заказано, щоб шанувати, а ви дрова дітей силуєте рубати. Вчіть, а робити по святах не[30] силуйте». Находять якісь «шалапути» — мабуть, щось ніби штундові, — збираються гуртками, читають Євангелію, причащаються, панахиди правлять. Одні ходять тільки до української церкви, другі тільки до слов’янської. І разом село говорить, що на Благовіщення має бути кінець світу, що Бог зробить «розбор» між праведними та грішними. І поруч цього цілком серйозно вірять, що Марко Шляховий (його два роки тому забито) ходить додому, «бо над комином ніби світ стоїть». І це за двадцять верстов од Києва! Антирелігійна пропаганда, дурним методом проваджена, тільки ще більшу плутанину в темні голови вносить і більшу реакцію збуджує.Знов на сцені пришелепуватий «Більшовик». Редакція прочула, що хтось з лекторів української мови «Займають ворожу позицію відносно «Більшовика», бо «не радять своїм слухачам учитись української мови» з цієї газети і тим одбивають передплатника. І в результаті — ціла стаття під заголовком «Глупота чи злочин?», де справу мови «Більшовика» чи передплати газета переводить на політичні рельси («свідомий намір підбурити своїх слухачів... проти радянської української газети») і кінчає таким чудовим зворотом: «Отже, попереджаємо, що на випадок дальших «акцій» деяких лекторів українознавства ми вживемо всіх категоричних (!) заходів впливу, що розпоряджає ними радянська преса». Тут уже не доводиться ставити альтернативу — «глупота чи злочин», бо відразу видко, до чого цих дурнів з «Більшовика» доводить монополія друкованого слова. Вони вже об’являють себе незгрішенними навіть у філології! Вони, що дійсно фрази однієї грамотно скласти не можуть! А цікава була б картина, коли б лектори на погрозу відповіли: «так, мова ваша, панове товариші, справді ні к дідьку не годиться... ну, а тепер викачуйте свої «категоричні заходи». Думаю, що нічого б і не викотили, бо ж судити чи розстріляти за думку про мову «Більшовика» навіть на радянські звичаї було б занадто велика дурість. Погроза порожня. Але коли хто дурень — то це вже надовго і дурощів нахабством навіть не закриєш. — Лист з Полтави. 
11 марта. Річний акт в Академії. Народу сила. Здебільшого молодь. Повна велика заля. Цим разом пройшло найкраще з усіх разів. Надто цікава була наукова промова Вотчала — дуже зручне протиставлення теоретиків і практиків науки, ілюстроване цілою наукою взаємної допомоги ріжних паростів науки. Саме, до речі, для наших часів, коли є науки-фаворити і науки — гребувані та занедбані.
Я читав Звідомлення 1-го Відділу. Дивна річ, — я зовсім перестав хвилюватись на публічних виступах. Ще недавно я звичайно не пам’ятав, що говорю, коли говорив публічно, а тепер цілком спокійнісенько. Але орудувати голосом таки не навчився і, мабуть, не навчуся.
Офіційно — сьогодні Шевченкове свято. Навіть флаги повикидано. ВУЦВК видав спеціяльне «послание» з приводу свята. А на медичних курсах (колишня фельдшерська школа) хтось з розумників накинувся на Шевченка за вірш: «У нашім раї на землі нічого кращого немає, як тая мати молодая з своїм дитяточком малим». Як! Ми заводимо дитячі притулки, ми дітей силкуємось одірвати од сім’ї, зробити з них комуністів, а Шевченко бачить ідеал у матері з дитиною на руках! Архибуржуазно! Ретроградно! Контрреволюційно!... Правда... Але також правда, що цей фельдшерок має голову з «Більшовика» і також надовго... І це, мабуть, добре, що хоч дехто з цих мікроцефалів починає врешті догадуватись, що з Шевченком їм не по дорозі. Краще буде, коли з Шевченка спаде оте огидне покривало офіційної пошани, яким так щільно його закутано, що й образ Шевченків пропадає. Нехай собі із Семенком лишаються (теж «Кобзаря» написав!) та Дем’яном Бєдним упиваються. Якраз по голові була б шапка. 
13 марта. Перше засідання Відділу з участю М.Грушевсько- го. Почав був крутити старий: вимагав був, щоб «Записки» віддати цілком під історичні праці. Але — розумний! — коли побачив, що справа не пройде, одразу знітився. Ввесь час поводився лагідненько, м’якенько. Сподівається, що здобуде кошти й можливість працювати, але я до цих сподіванок ставлюся скептично.
Біда з грішми. Курс остаточно, для викупу радянських знаків, установлено — 500.000.000.000 за так званий червінець (1:50.000.000.000). Дрібних купюр нема. Срібні гроші (нові) я вже бачив, але їх ще не видко в обігу. Що буде — не знати, але поки що погано з розміном. Здається, ставлять власть на уа banque: коли грошова реформа проскочить, — це закріпить власть; коли ж не проскочить, буде зле для неї. А що може й проскочить, на те маємо чимало ознак. Важко одразу випустити стільки металевої монети, щоб вона задовольнила потребу, — отже можливо, що до села вона якраз і не дійде. Далі, монета ж ніколи не має тієї вартости, по якій має ходити, — треба отже якісь надвишки на довір’я до системи, а за наших обставин довір’я до держави нема та й бути не може. «Червінець» вже коштує нижче од офіційного курса. Якщо він почне знижатись і далі, то станеться те, що вже було з попередніми знаками — і тоді катастрофа. Стабілізація полетить к дідьку і все повернеться на старе безладдя. Характерні статті по газетах. Люде, які заходились були взагалі знищити грошову систему, тепер попару собі не знайдуть, щоб довести, що тільки в грошовій твердій валюті порятунок. Треба, пишуть вони, село перевести на грошове господарство, тим часом, як ще недавно роблено все, щоб його знищити й завести натуральне, отой, мовляв, «товарообмен». Новий, з ласки непа, поворот од комуністичних утопій. Вже од них нічого, опріч фразеології та дрібних капостів, і так не лишилося. А тепер ще оця грошова реформа: чи пощастить з нею, чи не пощастить, а удар по фантазіях вона має завдати смертельний.
Лист од Г.Є.Келлер — прохання висилати академічні видання до Ost-Europa Institut в Лейпцігу. — Лист од В.Перетца в справі української дослідчої катедри в «Ленінграді». До речі: поштові штемпелі на конвертах подвійні — і Петроград, і Ленінград. Очевидно, ще не встигли всі поштові установи нових штемпелів придбати. А разом погроза: листів, адресованих на Петроград — адресатам не доручатимуть.
Заходив В.Чеховський. Розповідав про церковні справи. Є підозріння, що дехто з церковної Ради (Янушівський, навіть Мороз!) служать у большевиків. Совітські, виходить, автокефалісти... Система провокації вже й туди залізла і робить розклад, як у школі, — скрізь. Не раз, а може сотні разів ставив я перед себе питання: а може я помиляюсь щодо большевиків; може моя «стара» істота просто не розуміє «нових» вимог часу, може мій «старий» міх «нового» вина не вміщає. Може з мого боку просто несправедлива ота відраза, яку почуваю до цих «героїв нашого часу». Тяжкі це питання, і тяжкі переживання... Але коли перед мене стають оті — брехня, провокація, хвастовитість, пошлість, які становлять головні риси большевицької системи — то відповідь одну можу дати: не приймаю системи, на брехні й провокації, на світовому дурисвітстві заснованої. Навіть кров, насильство, якщо воно одверте й щире — можна зрозуміти, коли не простити. Але не брехню, не лицемірство, не провокацію — огидні ознаки розтлінного режиму. І він мусить загинути. На гнилизні нічого твердого не збудуєш. Але скільки ще людей отруїть, зопсує, здеморалізує оте порохно, ота гнилизна трухлява. 
14 марта. Скінчив читати «Люди – боги» Уелса, новий фантастичний його роман. Я люблю його романи – вони не глибокі, але здебільшого з сміливим розмахом фантазії, з цікавою фабулою. «Люди-боги» навіяні нашого часу «смутою» і проказують ніби шлях до «Утопії», що колись має бути. На жаль, зроблено це не дуже яскраво й одпочинку од спеціяльно наших болячок не дає.
З новітнього фольклору. № 1. «Ленин умер, но дело его живо»... — «Как — Ленин имел дело? Чем же он торговал?» — «Он не торговал, он боролся с торговлею, он разрушал ее, как разрушал и весь старый мир». — «Ну, тогда лучше бы Ленин был жив, а дело его умерло». № 2. Ленін прислав з того світу Рикову телеграму: будь ласка,товаришу, подбайте, щоб Ленінград знов на Петроград чи Петербург повернули. А то я стрівся тут з Петром, він з своєю «дубинкою» — то, розумієш, що коштує мені ваша вигадка... Так змилуйтесь же, будь ласка!
№ 3. Ну, що це робиться у вашому Києві! Позаводили якісь сажневі вивіски, поначіпляли величезних літер, але не твердо, вони падають на перехожих, провалюють голови... От і на мене оце впала була одна літера»... — «Ну, та голова ж у вас проте ціла». — «Так, бо то був — «мягкий знак». 
15 марта. Крутить старий крутій! Сьогодні намігся, щоб скликати приватну нараду в Академії і почав — висловлювати своє незадоволення, що на попередньому засіданні Відділу обрано на академіка — Гнатюка. Не може Гнатюкові простити колишнього. Домагався — чи не можна бодай одікласти діло про Гнатюка з обранням у Спільному зібранні. Довелося дати одсіч. Тоді зм’як і почав говорити, що варто б інших галичан пообирати до Академії. Сказано йому, що вже обмірковувано кандидатури Возняка, Студинського, Щурата. Опізнився й з цим. Неспокійний старичина!Новий лист од Перетца. Описує Шевченкові роковини в «Ленінграді». До речі: листів усе прибуває, а одписувати часу не маю. Доведеться якийсь день спеціяльно на це асигнувати й поодписувати всім заразом. 
16 марта. Де далі — з грішми гірше. Раділи совітські публіцисти: з реформою, мовляв, кінець спекулянтам. А виявилось, що спекулянти саме тепер і наживаються: щоб розміняти «твердого» паперового червінця, вже чотирі карбованці платять. Фактично це значить, що «червінець» катастрофічно летить донизу. Кажуть, що привезено до «фінодділу» срібну монету — і ця поштива установа нікому не виплачує платні, а спекулює собі любенько. От і «кінець спекулянтам!»
Одержав листа з «Допра» (тюрми) од якогось Махині. Прохає реферата або книжок для Шевченкових роковин. Одписав йому, що вже пізно, а книжок попробую послати. — Ще лист од якоїсь поетки з додатком поеми «Отаман Ясний». Пише: «Мені б хотілося, щоб до мене озвався Сергій Єфремов. Бачте, Єфремов ще в нас зостався; і жити з ним одночасно, з моєю хворобою (мабуть, вірші?), і не мати й слова від Його (так таки з великої літери!) — це терпкий жаль!» Що за чепуха! Подивлюсь, що за поема... Скільки довелося на віку поперечитувати рукописів од авторів, що починають, а опріч Винниченка, Тесленка та ще хіба Черкасенка — решта було даремною витратою часу. Під час революції був наче припинився потік рукописів, а це знов починають надсилати. Добрий чи лихий знак?
В «Більшовику» недавно звістка про арешт у Варшаві П.Зайцева — ніби за зносини й допомогу місцевій комуністичній партії. Коли це не звичайна совітської фабрикації «качка» — то я вже нічогісенько не розберу. 
18 марта. Понаписував трохи листів: до Перетца, Рудинської, Мороза (в Полтаву), і тим полегшив листовну вагу, що лежить на мені через нікольство.
Коментарі до Шевченкового «діяріуша» розростаються. Сижу за ними дуже старанно, а коли кінчу — не знаю. Здається мені, що їм і кінця не буде.
З новітнього фольклору. Ленін прислав до Троцького виклик (звичайна тепер форма газетної провокації на якийсь учинок): опинившись на тім світі, викликаю зробити те саме т.Троцького.
На базарі охоче приймають долари: американські грошові знаки робляться світовою монетою. По газетах оповіщено золоту монету власністю держави і наказано (в которий уже раз) здавати її в банки. Звичайно, здавати ніхто не понесе, а біржа вулична одповіла на наказ тим, що збільшила ціну на золоту монету — з 6 міліярдів за 5 крб. на 8 міліярдів. 
19 марта. Заходив Т. Секунда. Він допіру вернувся з Харкова. В справах термінологічних словників добився аж до Чубаря. Скінчивши ділову розмову, Чубарь перейшов на теревені. Почав розпитувати про Академію, Кримського, тощо і раптом запитав: «А що робить Єфремов?» — «Працює в Академії» — відповів Секунда. «Еге, працює... щось не видко! Він усе кисне, кисне (!), нічого не робить. Час вже забути Петлюру, Директорію і примиритись з нами. Адже переміни не буде». Секунда ніби знов пробував звернути увагу високої особи, що «Єфремов працює», хоча додає мені — «Я й сам не знав, що саме ви робите». На це Чубарь: «Он колись він щодня писав, щодня в газеті його статті були, а тепер — ніколи... Ну, що ж, коли йому у нас не подобається, коли він не хоче з нами працювати — ми його можемо й за кордон вислати».Цікавий це голова держави, що з пліток черпає свої відомости! Цікаве теж і для мене складається становище: з 18, либонь, років роблю як каторжник, за роботою світа не бачу, про 8-годинний робочий день можу тільки мріяти, а цим пригінчим усе здається, що нічого не роблю. А найпікантніше буде, коли справді вишлють за те, що не пишу в якому-небудь «Більшовику» пришелепуватому. Ну й погляди державні у цих випадкових мужів державних! «Ми, ми», а решта — ніби раби, що повинні «нам» догожати, до «нас» пригинатись і своєї волі не мати. А запитав би голова держави хоч би у Державного] видавництва — чому не друкується хоч би Коцюбинський та Короленко, що їх «неробітник» Єфремов роки тому поздавав готовісенькі. Анекдотичні часи й анекдотичні люде! 
20 марта. Почала Тіна Омельченко малювати з мене портрета. Щоб не позувати спеціяльно, я собі працюю, а вона малює. Мабуть, не вийде в неї.
Заходили Рильські, один з них вчителює на селі. Каже, що школа цілком розвалюється. Здирство по селах, що такого ніколи не бувало; лавки витягають з хат за недоїмки з «продналогу». Вчить селянство «робітничо-селянська влада».
Звичайна четвергова розмова. Договорились. Але так, що в мене й руки пускаються: щось на зразок Винниченкового «єдиного фронту». Здається, доходимо останнього ступеня розпаду і розкладу. І нічого не навчились. Дурнями були, дурнями й помремо 
21 марта. Вчора почалась в судовому трибуналі справа так званого «Центра действий». Справа досить дурна, бо, власне, ніяких «действий», мабуть, не було, а були самі розмови, але замішалися, як видко, провокатори, шпиги, — і тому справа набрала погрозливого для обвинувачення вигляду. Між ними є люде, яких я знаю. Між іншим, сьогодні з газет довідався, що Че- баков так пробував викликати мене за свідка, але суд на те не поволив. Я не знаю, про що мав би я свідчити, але після цієї спроби зрозумілий стає недавній трус у мене: рішено, очевидно, свідка «на всяк случай» потрусити. До речі — по трусі не можу знайти свого листа до Раковського та заяви до ГПУ з приводу моєї висилки 1922 р., хоча бачив добре, що саме ці документи пильно читано під час трусу. Чи їх де заложив поміж іншими паперами «трусій», чи потай, як я одвернувся, сховав до кишені? Між офіціяльно забраним їх не було.
Читав сьогодні Кримський секретного листа од Ряппо в справі Академії. Лист надзвичайно цікавий і робить вражіння щирого вислову думок. Пише, що всю справу з Академічною філією в Харкові закрутив Яната, але його вже там зрозуміли і тому сили його заходам не дають, а доля Академії вирішатиметься в порозумінні з самою ж Академією. В світлі цього листа нахабство й брехливість та інтриганство Янатині виростають до грандіозности; здасться, він сам себе вже перевершив. Найгірше, що не можна тепер зірвати машкару з цього облудного лиса, що заради своїх вигод топить увесь час Академію.
Листи од Горянського П. (прохає посади) та М.Рудинського. В Полтаві з музеями зле: таки примушують їх, не вважаючи на наказ ВУЦВК’а, згортатись, ілюстрація до послуху совітських органів! Треба ще раз удатися до центру, хоча, видко, пуття з того ніякого. Так само і з Науковим Товариством негаразд. 
22 марта. Зима таки не хоче пускати: вдень на сонці +15°, а вночі доходить до — -15° і все, що розтане за день, обертається в камінь. А снігу навалило цілі гори. Буде ще з ним клопоту! Зле бути ученим двірником.
Мало не щодня ходять специфічні жебраки, особливого типу — совітські. І жебрають теж особливо: приносять білета на минулий уже концерт або виставу, портрет Леніна і т.п. і вимагають бенефіцій на якусь совітську установу. Коли їм не дають, починають з погроз арештом, «будете мене пам’ятати» тощо. Я, звичайно, запитую, чи «жертвувати» звелів губвиконком — тоді це, мовляв, для мене закон, чи такої постанови нема, — тоді вибачте... Раз-у-раз виявляється, що постанови нема, і я одправляю жебраків ні з чим. Але характерна риса, що тепер мало не кожна установа накладає податки на людність для себе і, принісши портрета Леніна, майже певно може той податок здобути. Ознака часу.
Новий лист з Полтави од Є.Рудинської. Те ж саме — музеї, Наукове Товариство. Не знаю, чи пощастить допомогти. 
23 марта. Зима раптом пустила. Вночі пішов дощ і сьогодні розтає. Цілий день з лопатою й ломом робив «гідротехнічні» споруження в дворі й на вулиці, щоб одвести воду. Як не розтане швидко, то доведеться ще сніг, власне, кисіль із снігу прибирати з вулиці: такий наказ.
У «Більшовику» лист Клепатського — відповідь на листа Кримського. Це щось таке гидотне й брехливе, чому й імення відповідного не добереш. Вихваляє себе. Мало бути, казали мені, ще й «нищення» Кримського як ученого (це ж Клепатський!), але редакція оханулась, чи власне її оханули — та й викинула.
В тім самім числі «Більшовика» стаття Кримського: «Всеукраїнська Академія наук і закордонні жалі над її долею». Стаття «дипломатична». Мала бути громова проти Академії стаття з приводу замітки в «Ділі» — що, мовляв, Академія скаржиться на свою долю за кордон і тим чинить державну зраду. Випадком довідався про той вимірений удар Кримський і мусив «лагодити» справу, сказавши, що сам дасть фактичну статтю. Полагожено методом совітським: на унц правди — вдесятеро більш облесних компліментів, специфічного освітлення і перебільшення. Виходить, що краще закордонцям про нас не згадувати зовсім, а тим паче не хвалити й не помагати. О tempora! О mores! 
23 марта. Вернувся Ч[икаленко] з Харкова. Розказує, що там серед усяких кругів ходить поголоска, ніби я приїздив до Харкова в грудні організовувати «праве українство». Ну, й язики! Ч[икаленко] ставить у зв’язок з цими поголосками й трус у мене, — що ж, можлива й така комбінація!
Грушевському запропонував «Більшовик» написати статтю про утиски українців у Польщі. Йому ж комуністи ставлять у провину візиту до митрополита. Грушевський про все це не признається, але, мабуть, почуває себе не гаразд. «Як вони сміють мною розпоряжатись?» — еге, як ... Що ще він у Харкові виїздить, бо збирається. Статті до «Більшовика» не охотиться писати. Чув про це стороною.
В ч[ислі] 9-му берлінського «Літопису» допис з Праги про новий виступ Винниченка. Закликає всіх їхати на Україну, але осудив Грушевського. «Злочин» Грушевського, так більш-менш говорив Винниченко, що він, бувши визначним діячем, скоривсь перед большевиками й підписав обіцянку, що не буде працювати політично. Цією підпискою він припечатав усіх, хто спочуває українству і піддав духу панам становища. На зібранні цьому виступові Винниченка ніхто, видко, не перечив, а тут Грушевський в інтерв’ю говорив, що еміграція «радо» виражала його на Україну. Хіба, щоб здихатись? 
25 марта. Написав листи Рудинським.
Засідання Історично-літературного Товариства. Доповідь Петрова про М.Рильського. Мудрий дуже, і студентська публіка, що ходить на наші засідання, мабуть, його мало зрозуміла.
26 марта. Бувають, я помічав, у мене моменти, коли так і сипне клопотом і прикростями, ніби хто навмисне їх зібрав докупи та й витрушує одразу. Так було зо мною не раз, і це саме й тепер одбувається. Трус, усякі чутки непевні, процес, який мене глибоко хвилює — все це держить нерви в напруженому стані. Так і ждеш, що якась капость станеться. Вертаєшся додому з думкою: яка чергова прикрість тебе стріне.
З новітнього фольклору, — власне, з дотепів Біма і Бома (а може то все тільки їм приписують). Виходить Бім на сцену й починає старанно витирати об підлогу чобота, виявляючи на виду огиду, морщачи носа. «Що ти робиш, Бім» — «Та… вступив у партію» — одказує. (NB. Бережіть дитячі сади — здобуток революції». Як це розуміти, з якого боку дитячі сади, що були й перед революцією, можуть бути її здобутком — не тямлю. Це та звичка всюду тулити революцію, з приводу якої (звички) якось був розтявся сердитий вигук Леніна: «Товарищи, не говорите глупостей!»
На педагогічних курсах трапилась така подія. Вигнали хлопців одкидати сніг. Один з них і скажи: «а чому ті, дворяне, не йдуть на роботу?». «Дворяне» — комсомольці. Зараз було донесено і «дворяне» розпочали суд над винуватцем. А як голосування одверте, то не знайшлось зважливців, що б голосували за обвинуваченого («оскорбление комсомола»). Присуджено — виключити. «Дворяне» справді показали себе дворянами і свою «дворянську честь» оборонили. 
27 марта. Почув звістку, яка мене до решти прибила. Є.Х.Чикаленко написав до Івашка, що Зайцева арештовано за те саме, за що й дружину його — за службу в большевицькому ГПУ. Те ж саме ніби розказував і Грушевський. Мозок одмовляється вірити сьому. Хочеться думати, що це якась помилка, щось наплутано. Коли цьому правда — страхіття, бо це гірш ніж зрада; коли не правда — так само страхіття, бо як же ж такі обвинувачення кидати можна. О, серед якої темної ночі ми живемо! І кому вірити, коли найперший приятель продасть, зрадить, угородить ножа в спину? Не було гірших часів, та не було й більш падлючих.Прискорбна душа моя навіть до смерти. 
28 марта. В сьогоднішньому «Більшовику» кілька цікавих звісток.
Перша — що «петлюрівському міністрові» А.В.Ніковському ВУЦВК дозволив повернутись на Україну. Це певне наслідок клопотання Академії, посланого в січні ще до Харкова. Зараз же написав і послав листа про це Оренштайнові та Андрієві Васильовичу.
Друга — ВУЦВК ухвалив видавати накази й декрети виключно українською мовою. Значить, коментує це публіка, справи гіршають, бо раз-у-раз коли це трапляється, йде ставка на українство.
Третя — новий лист-відповідь Кримського Клепатському з приміткою од редакції, що це вже останній у цій полеміці документ. Кримський мені казав, що в його статті про Академію
редакція повикидала все, що ставилось на увагу совітській владі, і натомість повставляла од себе всяких компліментів. Цим тон статті значно змінено. Це звичайна тактика теперішніх газетярів-бутербродників.
З Москви чутки ствержують, що тріснула каналізаційна труба в мавзолеї Леніна й залила мавзолей.
Ходять з цього приводу вірші:
Угас российский наш Мессия
И благодарная Россия
Под звуки пушек и мортир
Спустила труп его в сортир.
Друга редакція:
Здесь погребен не признанный Мессия, — 
Он покорить хотел весь мир,
Неблагодарная ж Россия
Устроила ему сортир.
Нарешті ще одні:
Николай почил -
в Бозе,
А наш Ленин-
ів навозе.
Що вірші дуже розповсюджені, видко з того, що за сьогоднішній день я чув їх принаймні разів з п’ять. 
29 марта. Десять робот роблю разом. Скінчив сьогодні перегляд «Короткої історії українського] письменства» — знов думаю подати до цензури, нехай ще раз заборонять. Завтра перероблю передмову (з колишньої статті в «Раді») до «Люборацьких» Свидницького.Треба давати статтю до чергового тому «Записок». Виправляю рукописи для «Шляху освіти». А головна робота все ж — коментарії до Шевченкового діяріуша. Вони все розростаються і заберуть більше часу, ніж я думав. А проте, ні про одну роботу я не певен, чи вона появиться. То цензура, то брехливі видавництва — і може даремне тільки каторжну працю несу на собі. «Слово» прохає поспішитися з книжкою про Нечуя-Левицького. Треба теж, між іншим ділом, і цю роботу докінчити. Дивно безплідний час: працюєш-працюєш — і майже ніякісенької познаки нема. Сама втома, безкінечна втома... 
30 марта. Сьогодні похвалив мене... «Більшовик». В статті «З жовтоблакитного багна» (з приводу еміграції) згадав про дозвіл повернутися Ніковському, а далі пише: «Взагалі доводиться констатувати, що колишні (а може й теперішні) есери, як люде досвідчені, з розумом — розуміють кепське становище емігрантського багна і пробують залишити його. Про це може свідчити хоч би приїзд С.Єфремова, який вже кілька років, як не захотів без кінця бовтатися і повернув до Радянської України, де трудящі відбудовують народне життя та будують нову культуру. Живе він і знаходить собі роботу. Очевидно, знайде її й А.Ніковський, коли в останню хвилину не «злякається» і не загрязне (sic!) в багні». Далі достається Саліковському та Винниченкові, якого титулують «потаскухою» (!). Підпис — Де-Валь. Мудрий Де-Валь... А що б то він написав, коли б знав, що я зовсім не повертався, бо й не їздив нікуди? 
31 марта. Одніс і здав до «Часу» «Коротку історію» та Свидницького. Грабовський ще й досі в цензурі. Про його цензор сказав: «Стаття Єфремова... Він її написав ще в 1903 р. (я дату виставив) і на той час вона була дуже революційна. А як на теперішній, то зовсім не революційна». Проте все ж обіцяв, що «може пропустить». («Ха-ха, может быть, я тебя и помилую», мовляв у Щедріна добрий вовк). Зате зробив попередження видавництву особливо з приводу Шевченкового «Варнака». Видавництво, мовляв, «подає до цензури підозрілу все літературу. І забороняючи, мушу повідомити ГПУ, нехай воно саме зробить з того належні висновки». Здається, навіть царська цензура просто тільки забороняла, а до охранки не бігала. Удосконалюються хороші юнаки... Що то з їх буде, як виростуть! Цензор — усе той самий В.Десняк. В моїй колекції цензорів це буде, здається, найцікавіший екземпляр: куди до його, наприклад, такому-от Сидорову!
Справа «Центра действий» тягнеться. Усе ще допитують обвинувачених. Ті, що були на процесі, кажуть, що газети систематично все перебріхують, що підсудні тримаються з великим достоїнством і незалежно й часто заганяють у кут прокурора й садовлять на слизьке увесь суд. Кожен ніби кінчає лозунгами про «вольности громадянські». Взагалі, ніби процес робить зовсім інше вражіння, ніж того бажали його аранжери. Хтось навіть сказав, що почувається, ніби ми перед 1905 роком. Між іншим, когось з обвинувачених питали, чи існує тепер ТУП і з запитання видко, що там думають, ніби він таки існує. Безконечно лякана ворона, звісно, й куща боїться. Але можна й вигадати і видекорувати куща, якщо його не буде знайдено. Практика на це єсть добра.
Вчора були вибори Ради в секції наукових робітників. Я не пішов, бо не хочу грати ролі sui generis гарматного м’яса — апарату для голосування. Ком’ячейка дає свій список і вимагає, щоб за його голосували, а всієї тієї ком’ячейки чи й буде десять чоловіка на 1000 членів. Як їхній список не проходить, тоді обраних не затвержують — і край. Огидна комедія виборів. Вчора, здається, вийшло щось не так. Голосували не списки, а персонально і комуністів пройшло менше, ніж їм згорувались дати місць. Дорош[кевич] ходить гоголем і виглядає на переможця — поки, звісно, на його не тупнуть ногою. Дивно пуста людина з його виробилась і дрібний політикан. І раз-у-раз робить вигляд переможця, навіть назад подаючись. Хороший би стратег з його вийшов. 
1 апреля. Дістав сьогодні коректу III тома творів Коцюбинського (початок). Видання має свою, і таки довгеньку, історію. В кінці 1921 р. до мене обернулися од Держ[авного] видавництва, щоб зредактувати для його твори Коцюбинського.За місяць робота була зроблена і десь у грудні я здав готових 5 томів. Почалось друкування. 1922 р. вийшов один том, 1923 — другий. Тепер іде третій. Якщо таким темпом і далі йтиме — то може аж 1926-го року матимемо всього Коцюбинського. Це не агітаційна книжка і не підручник, то й робиться, як мокре горить. Так само затрено видання творів Короленка в українському перекладі. Три томи пощастило випустити, три томи лежить у видавництві, а решту, бачучи таку спритність, я припинив. Істинно робиться, як латинці наказували: festina lente[35]. 
2 апреля. В «Шляху освіти» стрівся з Щупаком, що редактує «Більшовика» й призначений заправляти ще й тим напівспекулянтським видавництвом. По розмові з приводу виправлення рукописів для видавництва, Щупак раптом запитав мене, чому не пишу в «Більшовику». Я одповів, що тому, що це офіційна і партійна газета. «Але ж інші пишуть і не партійні». Я одказав, що то інші, а я звик працювати в газеті тільки такій, за яку я міг би цілком одповідати, а опріч того під цензуру я не піду. «Так же ми виходимо без цензури». — «А ваша власна чи партійна цензура? А крім того я не знаю, що б я міг у вас писати. На політичні теми очевидно ні, а на літературні у вас є кому й без мене писати». «Ми даємо місце всім літературним течіям», — заохочував редактор, але я на цьому й припинив розмову. Тепер Чубарь ще більше рації матиме докоряти мені, що не пишу в їхній газеті.
В Дер[жавному] видавництві ще й досі не вияснилось, коли почнуть друкувати IV том Шевченка. «Festina lente» додержують.
В газетах надруковано наказа, щоб з 1 травня перевести стрілку годинника на 1 годину назад. Це значить, що нарешті вернемось до сонця. Власне, маніпуляції з годинником — це була єдина реформа, що блискуче й безперечно удавалась большевикам. Та й крутили ж стрілкою ці новітні Ісуси Навіни!
Бували моменти, коли вони (1919 р.) переводили годинника більше як на три години («опівночі» ще сонце не заходило!) — і ніхто не міг зрозуміти, навіщо це робиться. Два останніх роки стояли на одному — на годину вперед, — просто, мабуть, забули... Свого годинника я ні разу не перекручував і жив увесь час по сонцю. І виходить, що таки переміг. Якщо це символ, то дуже добрий: думаю, що так само поодпадають і інші дурниці і переможе той, хто на своєму встоїть, не подаючись перед модними гаслами.
Після вчорашнього теплого, ясного, соняшного, цілком весенього дня сьогодні знов хвища — сніг з дощем, вогко, холодно. Заходить до мене сусіда — слюсар. «Ну, що, кажу, знов зима вернулась». — «Та це не зима, а одзимки» — одказує. Гарне слово і вперше я його чую. 
3 апреля. Нарада в Академії з участю якогось фінансового ревізора з Харкова, командированого до Києва, щоб скоротити платню по школах. У нас нічого не скоротив, бо йому доведено, що скорочувати вже й нікуди. Між іншим, казав, що фінансове становище держави надзвичайно скрутне, ужив був навіть слова «банкротство», хоч потім почав поясняти, що це треба розуміти не як безнадійний стан, що з його мусимо вийти і т.п.В Цукортресті така подія. Якийсь великий чин і дрібна канцеляристка мають однакове прізвище. Канцеляристці кур’єр приносить пакета, вона розпечатує й читає: секретно, од ГПУ, пропонуємо вам лишити на службу NN, яку скорочено, бо вона нам потрібна для освітлення настроїв у вашій установі. Канцеляристка отетеріла з жаху і забувши напис «секретно» почала всім показувати грізного паперу та падькатися, що вона може зробити. Нарешті хтось догадався, що чи не до начальника-однофамильця той папір належить. Пішли до начальника. Він спершу нагримав був на кур'єра, що помиливсь адресою, а тоді вибухнув і проти ГПУ. «Чорт їх знає, чого вони од мене хочуть! Адже це вже дванадцятий папірець такий. їх тут у нас ціле гніздо... Напишу в ГПУ, що NN нема вже рації полишати на службі, бо про неї як співробітницю ГПУ всі вже знають». Хороше гніздо! І такі «гнізда» по всіх, либонь, установах на благо комуністичного «отечества». 
4 апреля. Між комісією та Кримським стосунки все гіршають. Сьогодні мені читали в комісії папера, з яким думають удатись до Відділу з скаргою на Кримського за те, що він вставляє непристойности («сракопад» і ін.); кує слова невідповідні духові мови і взагалі не хоче зважати на думку комісії та умови колективної роботи. Були в них навіть думки удатися до преси, але я спинив це, бо пошкодило б не так Кримському, як Академії. А взагалі — не знаю, як з того вийти і що тут поможе Відділ, коли Кримський упреться. А що він упреться, то я певен. Пахне скандалом. І знов той скандал окошиться на Академії найбільше.
А головне, що всі ті поправки й додатки здебільшого і непотрібні для Словника, що мас не академічний, а чисто практичний характер і завдання.
Забув учора записати про звичайну четвергову розмову. Коли я переказав факти останніх часів, то вирішено, що краще нічого й не починати. Ніяка робота неможлива. 
5 апреля. Перечитую «Воспоминания» Шелгунова у новому вже безцензурному виданні (колись читав їх покалічені цензурою). Сіренькі вони, але совісні і правдиві. Подекуди так і просяться паралелі до нашого часу. Наприклад, «Все служило государственным целям и все поглощалось ими. Зато и государство брало на себя заботы обо всем, обеспечивая и воспитание, и место, и содержание... Если государство, создавая и воспитывая для себя служилых людей, возлагало на них известныя обязательства и учило только тому, что было нужно для государства — в этом была несомненная последовательность». Ну вгадай, хто мудрий, що це мова про Росію Миколи І, а не про сучасну комуністичну державу. Ріжниця хіба одна, що теперішня держава усього вимагає і натомість нічого не забезпечує, себто як держава навіть назад поступилася. Левіяфан-держава, усе пожерла. Все для держави. Нічого для людини. Людина — раб держави. Залежність її чисто кріпацька. Бо ж хіба всі оті союзи, регістрації і т.п. — не та ж таки кріпацька залежність, що вбиває цілком людину, як людину, нехтує її й робить засобом на свою якусь мету? Через те й нема тепер людини — є «спец», фаховець свого діла, орган, який мислити й собою порядкувати не має права. Це за його роблять інші «специ». Безперечно, що знизився самий тип держави, наблизившись до Аракчєєвсько-Миколаєвського ідеала. Безперечно так само, що така держава не може існувати поруч з розвиненим громадським життям. І вийде, що або держава вб’є громадське життя (і сама вмре), або ж громадське життя розірве державу. Кінець-кінцем для такої держави все одно немає завтрашнього дня. На рабах далеко не заїдеш, а не дурно ж у теперішніх радянських скороченнях корінь «раб» превалює («рабкор», «сорабкоп», «сарабіс» і десятки інших). Саме от — раб, а не робітник. Символічно виходить.Сьогодні вже Кримський скаржився на Комісію. Пробую їх якось помирити й звести на обопільні поступки. Але тут лихий надніс присланого з Харкова Сулиму, який хоче удавати з себе начальство (як помічник — призначений! — головного редактора), а якого не хоче визнавати комісія, як особу неавторитетну. Радив я Кримському, щоб посадив цього «помічника» на чорну, редакторську звичайну роботу, бо тільки таким способом можна буде уникнути конфлікту й скандала. Не знаю, що з цього вийде. 
6 апреля. Дали мені в коректі перечитати частину праці Заславського про Драгоманова. Праця хороша, тон гарний і помилок мало, та й то дрібні. Сьогодні ж написав йому про це, — ніяково, що так загаявся з відповіддю на його листа, хоч вина тут і не моя.Між іншим, з приводу недільних шкіл, про які згадує Заславський, пригадав я один цікавий факт. Року 1919, коли я сидів (березень-квітень) у «Чрезвичайці», стрівся я там з старим жидом – крамарем з Подола, на прізвище, здається, Фінкельштейн, чи що. У розмові я щось був згадав про недільні школи в Києві. Старий аж засяяв увесь. «Ну, я сам вчився в недільній школі». Я теж зрадів, бачачи перед собою уламок такої давнини й почав його розпитувати. Він розповів, що йому тоді було щось років з 8, він син ремісника, учитель недільної школи Шульженко був знайомий з його батьком і умовив того, щоб дав хлопця до школи. «Чоловіка з мене зробили» — закінчив цей вихованець першого кадру нашої інтелігенції. «Вчили й годували. А поводились немов рідні». Я запитав, чи не пам’ятає він учителя Драгоманова. «Ні, я вчився у Шульженка». Справді легко старим кісткам і в землі лежати, лишивши по собі таку пам’ять. Тільки побалакавши з тим Фінкельштейном, я до якоїсь міри уявив собі конкретно — побутові обставини, за яких провадили свою роботу недільні школи на світанку нашого громадського життя. До того воно мені здавалось якось хоч вартим пошани, але занадто далеким, абстрактним. От що значить побачить живого якоїсь події свідка. 
7 апреля. Пішла поголоска, що в Петербурзі — «Ленінграді» знищено знаменитого «мідного всадника», оспіваного в Пушкіна, Міцкевича. Шевченка — роботи Фальконе. Подейкують, що там має стояти пам’ятник Ленінові. Здається, це був мало не єдиний пам’ятник, якого ще не торкнулась вандальська рука заради його художньої цінносте. Видимо, тепер і йому прийшов кінець. Невимовне вандальство!
9 апреля. Вчора скінчився процес «Центра действий». Сьогодні опубліковано присуд. Безглуздий процес, в якому зведено ріжних людей і ріжні справи, закінчився й безглуздим присудом — четверо на розстріл (між їми Чебаков), решта на довге ув’язнення (Василенки, Чилганський), кількох умовно. Присуд цей за розмови може йти хіба в парі з присудом над петрашевцями (шпіонаж, розуміється, треба одкинути, бо фактично його не було в інтелігентної частини підсудних). Во ім’я робітників і селян, як колись во ім’я самодержавія... Яка гидота! Прокурор Ми- хайлін в останній промові підкреслив, що обвинувачені не стали навколішки й не прохали прощення. За це, виходить, кара... І ще характерна риса. На процесі ввесь час говорилось не про служіння трудящим або державі, а тільки радянській владі. Звісна формула самодержавія, що особу царя раз-у-раз на перше ставила місце (служба «мне и родине» — казали самодержавці). «Вотчинний» старий дух чудово живе в ніби новій, комуністичній шкаралупі. Правду кажуть, що опозиція організується завжди по образу й подобію власти — червона власть до дрібниць копіює вчинки чорної, тільки в такому масштабі, до якого не сягала ця, і з таким лицемірством, яке ніколи й не снилося апологетам старого режиму. «А що вродить? — Побачите, які будуть жнива»... 
10 апреля. Ідіотський процес достойне має завершення. Вчора в газетах надруковано телеграму од Пуанкаре, в якій говориться про тривогу серед громадських кругів Франції з приводу київського процесу та побоювання, що до смерти можуть бути засуджені професори. «Во ім’я науки, во ім’я прав людини французькі університети прохають**,** щоб їхніх російських колег не було засуджено на кару, якої вони не заслужили». Французький уряд пристає до того побажання.
Ну, що, здавалося б, можна сказати з приводу цього? Хіба те, що прохати нікому не може бути заборонено, а з другого боку прохання не обов’язкове для тих, кого просять. Та ще, що Пуанкаре звернувся не на ту адресу, пославши своє клопотання до Москви, а не до Харкова. На це ніхто не звернув уваги, а вийшло от що. Під час засідання Відділу приходить Кримський і з обуренням оповідає, що опізнився через те, що його з півгодини мучив Бондаш, репортер «Пролет[арської] Правди», випитуючи його, якої він думки про процес та втручання Пуанкаре. «Я написати мусив, що процесу не знаю, бо газет за словником читати часу не маю, а як я ставлюся до радянської влади — це всі знають». — «Даремне ви його не погнали»,- кажу я сміючись. «Та що, я вже зійшов на якусь проститутку, що задля Академії говорю й роблю бозна що, але це вже нахабство — чіплятись з такими дурницями». — «Вимагають присяги на вірність совєтському отечеству при сєй вірній оказії» — відповів я йому. І от саме тоді подають мені записочку, на якій написано, що співробітник «Пролет[арської] Правди» прохає уділити йому 10 хвилин на розмову. «Мабуть, і до мене по те ж саме» — кажу товаришам, показуючи записку, і звелів переказати співробітникові, що я на засіданні і говорити з ним тепер не можу. Засідання тяглося довго, годин зо три. Скінчивши, я вийшов з товаришами в коридор і до мене зараз же підскочило два головусих добродія. «Я — от «Пролет[арской] Правды». «Я — од Більшовика»... «Чим маю служити?» — «Мы решили — почав «от «Пролет[арской] Правды» — произвести среди ученых анкету о процессе и о вмешательстве Пуанкаре... Так каково ваше мнение?» — «Мое мнение не о процессе и не о Пуанкаре, а о другом, — одказую,- а именно об интервью. Наученный горьким опытом, я никогда никаких интервью не даю. Обычно так перевирают, что приходится только краснеть за якобы свое мнение». — «Так вы сами напишите» — «То, что я написал бы, вы, конечно, не поместите, да и времени у меня нет на глупости». — «А вот акад. Тутков- ский пишет». — «Акад. Тутковский пишет, а я не буду». Користуючись з того, що я притяг ворожу увагу, колеги-академіки сипнули на всі боки мов горобці. «Де Кримський, де Кримський?» — задриботів «од Більшовика». — «Пішов, — кажу, — вниз», хоча добре бачив, що він зник у кінці коридору. Кинулись репортери вниз. Пішов і я помалу, ледве зводячи дух од обурення. Внизу застав обох юнаків, що вешталися, розшукуючи Кримського. «Так вы решительно отказываетесь сообщить ваше мнение?» — причепився знов «От Пролетарской Правды». — «Решительно отказываюсь». — «Що, ви мені не вірите?» — встряв «од Більшовика». «Товаришу, кажу, вам я ні вірю, ні не вірю, бо вас не знаю. Я кажу тільки, що, звичайно, інтерв’юери так перебріхують, що потім і не пізнаєш своєї думки». — «Хіба, ви думаєте, я буду виганяти рядки?» — «Нічого я не думаю, але інтерв’ю давати не буду». — «Отак, — каже він вихопившись зо мною аж на вулицю. — Пуанкаре нас ображає, а ми мовчати повинні?» «Образи в проханні я не бачу ніякої і, власне, не розумію, навіщо цей галас?» На цьому наша розмова й урвалася.
Цілий день був під огидним вражінням од цього нахабства. Вони важать на те, що їм не одмовлять, побояться одмовити, а вже коли почнуть говорити, то, звісно, як... Тепер уявляю собі їхню на мене злість: і сам нічого не сказав їм, і з іншими розмову перебив. Думаю, що протяг цієї розмови буде мабуть у ГПУ. 
11 апреля. Що сьогодні учені в газетах порозписували! Тутківський пише, що «Смірнов — шпіон», Плотников — що «Василенко не учений, а політик, бо двічі був міністром»; один, що французи нам не допомагають приладдям, хтось інший, що вони й самі нічого не мають. А вже, звісно — у нас воля, як ніде... Забули мудре правило, що «даже в подлости нужно сохранять оттенок благородства» і з страху розперезались, мовляв, «вовсю». Граве, кажуть (його інтерв’ю ще нема) написав, що ще мала кара. Кримський — яриться — каже, що «Більшовик» од його ймення надрукував, що сам схотів — і справді: в «Пролетарській правді» за його одно сказано, в «Більшовику» інше. Словом — гидота, гидота, гидота!
І брехня, брехня! Стрів сусіду — теслю з колишнього «Южнорусского завода». «Ну, що — як у вас?» — «Та стидно сказати: зігнали, як баранів, заперли й примусили якісь резолюції приймати. Та ще хоч би правду в газетах написали, а то таке, що, — махнув рукою робітник, — ні слова правди».
Але й це ще не найгірше. Воно, здається, ще має бути. Сьогодні мені казано, що до тюрми приїздили оборонці Бесарабов та Ратнер і од імени суду умовляли засуджених, щоб і вони протестували, бо інакше над смертниками буде виконано вирок. Василенко переказав з тюрми, що вони в страшному морально становищі, бо не хочуть брати на себе відповідальність за розстріли; що коли ми прочитаємо їхній протест, то щоб не дивували... О, вже нас нічим не здивуєш! Але... яку порцію мускусу треба зажити, щоб прочистити свій розум після цього диявольського цинізму. Унца тут не вистачить. Почалися «патріотичні маніфестації». Стрів на вулиці купку студентів з прапорами й з співом «За власть Советов». Зовсім давнє: «Чого ви, пранці, розсвербілись?...». 
12 апреля. В газетах маємо заяву — протест од засуджених. Підписали й смертники. Далі друкуються заяви вчених. Граве дійсно дав щось жахливе, аж до характеристики «сивого академіка» (Василенка) і інших підсудних у совітському стилі. Договорилися вже до того, що Пуанкаре «гадає посіяти розбрат між радянською професурою та студентством» (мудрий футурист Підгаєцький). Студентство, юнаки, сіль землі, свої резолюції закінчує покликом: «Хай живе ГПУ»! Робиться щось таке, чому ймення не можна добрати на жадній з людських мов. Хоч яке слово спадає на думку — все ж воно буде бліде, безбарвне, невиразне, занадто слабе, щоб охарактеризувати безмежну підлоту і режиму, і тих, хто йому кориться. Можна бути рабом, коли обставини дужчі за тебе, коли груба сила схопила тебе за карк і втиснула в ярмо. Але бути лакеєм — це треба мати вже душу лакейську. Правда, що кожен народ вартий свого уряду. Та й уряд вартий цих лакеїв — «мілійона свинопасів», як казав Шевченко, серед яких не то одного козака не знайшлось, а навіть просто чесної людини, що вміє помовчати, як протестувати несила. І найгірше оце суто лакейське лицемір’я: кожен поодинці обурюється в чотирьох стінах, а на видноті робить з себе блазня, розпинається: «може вдарять або дулю соблаговолять дати»; юнацтво, надію нації, зганяють до авдиторій, запирають і вони слухняно кричать: «хай живе охранка, смерть буржуазії!» Ху-у! Далі нікуди йти. Ніякий мускус не поможе.Почуваю себе зовсім розбитим, слабим. Серце болить. Нічого робити не можу. Видко, помирати пора. Бо жити серед цієї гидоти справді несила вже. Позаду низка даремно затрачених зусиллів і пропащої праці. Сучасність безвідрадна. Будуччина — темна- темна... Ось підрахунок цілого життя. Та ще по тому, як, здавалося, здійсняться всі твої найкращі мрії. Якась диявольська гримаса, а не життя. 
13 апреля. Вчора з досади взявся до листів і написав їх аж шість: Л.Білозір (авторці недавно присланої поеми — показалась зовсім літературною), Л.Радченкові, Йосипу Маєвському, П.Горянському, В.Перетцові та С.Короленковій. Треба буде ще колись вибрати день та й заразом і всім, хто ще лишився, понаписувати.
«Безпосередній порив обуреного почуття» минає так само раптово, як і налетів. Сьогодні вже ледве кількома словами згадано на тему «чого ви, пранці, розсвербілись?»
Завтра, мабуть, і того не буде. Лишиться тільки сором за людей з лакейською психологією, та й то не у них: мертвії бо сраму не імуть.
Бачив я колись, як роблено «безпосередній порив». Це було 1913 р. в Ялті. Сподівались царя. І от на пристані муштрували москалів, як вони мають стрінути «обожаемого монарха». «Здорово, молодцы!» — «Здра-ви-я же-ла... а-а-а-а!» — «Не так, отставить... Здорово, молодцы!» — Здра-ви-я жел-ла...а ...а...а...!
І така репетиція тяглася чотирі години посполу. Це ми з Славком назвали «подготовлением непосредственного порыва». Хіба не такий само «безпосередній» пройшов оце й у нас перед очима?
Померла Самійленкова дочка Олена («Качка»). Померла несподівано, бо ще тижнів зо два була в мене, говорила про поворот батька із-за кордону і ніщо не віщувало близьку смерть. Вчора була її мати, треба грошей на похорон. Розказувала, що оберталася до комунального відділу, щоб дали дурно хоч місце на кладовищі. Обіцяли і місце, і повіз, але з умовою: щоб не було попів. Чим це лучче за тих дикарів, яких хрестять за сорочку чи блискучку? На честь Самійленкової треба сказати, що вона зреклася допомоги під такою умовою. 
14 апреля. Наш малий деспот-мазунчик Льодик витяг мене сьогодні на контракти. Убоге, мізерне вражіння! Далеко мізерніше, ніж робив цей пережиток до 1917р. Не розумію, кому і навіщо треба було гальванізувати цей труп заради сотні дрібних крамарів-жидків, що галасують і метушаться в тяжкому повітрі контрактового дому. Купили ми традиційних «пряників» та олов’яних москаликів та й вернулись — я втомлений, Льодик захоплений і москаликами, й ласощами.Приїхав Петро. Він не перемінився в настроях, фізично виглядає перетомленим. Цілий вечір розмови на літературні й політичні теми. 
15 апреля. Останні громи «не из тучи» — з приводу процеса і Пуанкаре, «последняя тучка рассеянной бури». Процес перенесено до Харкова, до Верховного] суду. До ВУЦВК’у внесено інтертемедію з приводу становища українців «під п’ятою польської шляхти та румунського боярства». Пікантно, що це робиться саме під час, коли інсценізовано звісні протести проти «втручання» Пуанкаре. «Собственные Платоны и быстрые разумом Невтоны» очевидно на свої вчинки не дивляться, як на втручання. Або керуються відомою готентотською мораллю. Тільки ж навіщо підкреслювати це, зводючи докупи протести проти чужого проблематичного втручання і своє власне безперечне втручання? 
16 апреля. «Більшовик» теперішнім звичаєм улаштував сам собі ювілей. Підготовлявся він довго і співробітники розсипаються сьогодні, хвалячи один одного і всіх разом. Звичайна на наші самохвальні часи картина.
Один з колишніх редакторів, С.Пилипенко, згадав і мене в статті «Про мертву руку й живих людей». Мова про 1920-й рік, тодішні переговори Ніковського про газету і про мої статті «Мертва рука». Набрехано, як звичайно, здорово. Виходить, ніби ми з Ніковським прохали дозволу на газету, обіцяли писати в совітському дусі, а потім збрехали. «Прочитав, — пише Пилипенко про «Мертву руку», — аж моторошно стало. Оце тобі саме й той часопис, що його був А.Ніковський з С.Єфремовим видавати хтів. Адже «Мертва рука» — то рука більшовицька. Чого не діткнеться — все дубіє, все гине. Вороги всього живого, руйначі культури, варвари, фанатики — світ таких не бачив, щоб вони всі повиздихали (!). Слава братньому польському народові, що визволив нас з більшовицько-кацапських пазурів». (!) Цюю брехню Пилипенко закінчив, правда, компліментом. «Серед останніх (мертвих), на щастя, не опинився С.Єфремов, не опинився, гадаю, і А.Ніковський і про них хтось колись напише, може, й інші спогади, як про активних культурників нової доби, додавши, що це наслідок праці все тої ж «мертвої» руки більшовика».
Не вперше вже так використовують брехливо тодішні події совітські публіцисти. На процесі Голубовича те ж саме говорив Хименко, хоч коли я запитав його, з яким лицем розказував на суді небилиці, він зрікся: «не казав»; а на питання, чому ж стоїть у стенографічному звідомленні, одмовив: «то вони самі вигадали». Хименко виявляв був навіть охоту написати мені свого роду розписку, що він того не казав. Я розписки з його не взяв, а була б це оригінальна посвідка — чи про свідка, що говорив явну неправду, чи про стенографічне звідомлення, що подавало те, чого не говорилося.
А справа була так. Приходить якось, либонь, в половині квітня 1920 р., А[ндрій] В[асильович] на збори й розповідає історію своїх «переговорів». Стрівся він з одним з наших, з «Нової Ради» репортерів, здається, Бондашем, що працював у «Більшовику» вже. Розмова зійшла на наступ поляків, на статті про це в газеті. А[ндрій] Васильович] каже: «газета тупа і бездарна. От ви лаєте поляків, але ви навіть вилаятись не вмієте, щоб вийшло дошкульно і пристойно. У вас — плоско і глупо. Коли б була наша газета, коли б ви її не закрили, то ми зуміли б це зовсім інакше і по інакшому говорити». — «Хочете, я поговорю, щоб вам дозволили газету?» — «Говоріть» — одказує А[ндрій] В[асильович], не надаючи цьому серйозного значіння. Той пішов, але незабаром прибігає знов: «Хименко хоче з вами поговорити про газету». Пішов А[ндрій] В[асильович] туди, де призначено було побачення з Хименком. Той почав з того, що газету можна дозволити, що він бере на себе поговорити, де треба, але як А[ндрій] Васильович] і з ким думає повести газету? А[ндрій] В[асильович] назвав мене, але зараз же сказав, що він, власне, не уявляє собі іншої нашої газети, як опозиційної. «Але ж вона буде під нашою цензурою» — завважив Хименко. — «Ну, добре, я ще сяк-так міг би писати під цензурою. Але С[ергій] Олександрович] — та ви ж йому руку одрубайте — він усе одно писатиме, що думає», — пояснив А[ндрій] В[асильович]. Хименко на це сказав, що раз ми виступали б проти Петлюри й поляків, то решта якось би вже само собою улаштувалось і обіцяв усе-таки клопотатись про газету. На цьому й розійшлися. Коли ми вислухали це оповідання, я сказав А[ндрію] Васильовичу], що даремно він і вдається в розмови з цими людьми, що я не уявляю собі, як можна вести порядну газету за цього режиму й що в ній писати, що нас усе одно б закрили після першого ж числа і що взагалі справа це не серйозна. Більш, здається, не було розмов. Большевики тоді самі були як у лісі, не знали, хто й з якими силами йде і що буде, а за якийсь тиждень чи півтора і п’ятами накивали. З цього потім виросла легенда, ніби я з А[ндрієм] В[асильови]чем стали «на совітську платформу» й обіцяли видавати совітську газету. А я і в вічі Хименка не бачив і до всієї історії цієї одразу поставився негативно.
Понаписував листи — до Федора, Багалія, Мороза (в Полтаву) та Щепотьєва. А все ж ще багато лишилось, кому треба поодписувати. 
17 апреля. Здається, не минути й мені того сліпого завулка, в якому опинилася справа з Словником. З Харкова привезено чутку, що цими днями має бути до Академії висланий наказ, щоб другий том редактував я, вважаючи на те, що Кримський не встигає. Якщо це не вигадка, то поставить мене цей наказ у дуже прикре становище. Тяжко мені, в цю справу плутатися не хочеться. Одно те, що маю й своєї роботи досить, по саме нікуди,-до того ж я не філолог, нічого в їхніх тонкощах не розбираю; Кримський виразно не хоче, щоб хто до цієї справи втручався; літо у мене пропаде — і опинюся немов у осиному гнізді серед усяких розбурханих пристрастей. А зректися, з другого боку, теж не випадає: адже це не політика, де ніхто не може мене силувати, і коли б я одмовився, то дав би цим право гукати про «саботаж» з більшими ніж досі підставами. Хай їм грець! Та ще з їхньою манерою робити, не спитавшись заінтересованих людей. Да мимой- деть мене чаша сія!Листи од Андрія Васильовича та Оренштайна й не зброшурована «Історія українського] письменства», перший том — мене страшенно зрадували. Книжка, пишуть, має вийти незабаром, бо вже обидва томи цілком складені. Перший том виглядає далеко пристойніше, ніж другий, і помилок та недоглядів коректурних мало. А[ндрій] Васильович], видимо, страшенно теж зрадів, що свінула надія вернутись додому. Радитиму, щоб вертавсь, не обаряючись. 
18 апреля. Послав листи Оренштайнові та Ніковському. Пишу, щоб їхав зараз, не чекаючи спеціяльного повідомлення.
Дістав другого листа од Махині з тюрми. Що воно за Махиня — не знаю. На конверті позначено: «Політично-ув’язн[ений] на 5 років з сувор[ою] ізол[яцією]. Лист цікавий настроєм: дякує за мої праці. На теперішні часи «аспанфуту» це дикий анахронізм. Послав йому «Карпенка-Карого».
Писав доклада на завтрашній день про П.Я.Стебницького. Якось не виходить. Треба було написати зараз по смерти, під свіжим вражінням. 
19 апреля. Засідання, присвячене пам’яти Петра Януаровича зійшло, здається, добре, сердечно, інтимно. Було аж 5 доповідей. Я думав, що публіки буде не багато, — набилася повна заля молоді, звичайних наших слухачів.
20 апреля. Звістка про знищення «медного всадника» — це «жарт на 1 квітня». Але характерно, що ні в кого навіть думки не ворухнулось, щоб поставитись скептично. Так вже нас зучено: credo quia absurdum.
З новітнього фольклору (запізнено трохи). Питання: хто з відомих акторів зійшов у могилу найбільш освистаним?
: Ленін (по всій ССРР усі свистки й гудки свистали).
22 апреля. Розмова з Щупаком про редагування словника. Сказав йому, що мені дуже в цю справу встрявати не хочеться (я не філолог і мене цяя робота не цікавить, я маю тепер саме своєї роботи по саме нікуди, нарешті делікатне становище словникової праці). Відповів, що Харків на цьому дуже стоїть, щоб я таки брався. Порішили на тому, що він попрохає Кримського скликати комісію й там цеє питання якось розв’яжуть. Кримському я ще вчора сказав про харківську комбінацію і вона його, видимо, занепокоїла. Не знаю, чи йме він віри тому, як мені тяжко не хотілось би вплутуватись у цю занадто й так заплутану справу. 
23 апреля. З новітнього фольклору. «Нет больше сифилиса! Во внимание к революционным заслугам Ильича, сифилис переименовывается в Первую Красную болезнь имени Ленина».
№ 2. «Удивительная участь наших вождей революции. Один пребывает в сухом кале (Сухум-Кале), другой — в мокром кале». (Натяк на те, що мавзолей Леніна ніби залило з каналізаційної клоаки).
24 апреля. Дочитав «Мої спомини про недавнє минуле (1914- 1918) Дм. Дорошенка (вийшли в двох частинах у Львові р[оку] 1923). Літературно написані, як усе в Дорошенка, і подекуди досить цікаві. Але вузенький світогляд автора на них може найбільше з усіх його творів одбився. До того ж, Дорошенкові доводиться говорити про київські події, наприкінці 1917 р., не бувши їхнім самовидцем, і тому — не кажучи вже про фактичні помилки — він просто їх не пережив, їми не переболів, вони не одби- лися в свідомости і лишилися невирозумілими для його. В кінці пробивається особиста образа на есефів, зосібна на мене з приводу того, що ми всі не поділяли його міністер’ябельности, потягу до урядів під.час гетьманщини. Звідси зле приховане роздрочен- ня, що й тепер прокльовується в тоні.
З приводу, наприклад, того, що партія його ніби виключила, я навмисне переглянув «Нову Раду» і бачу, що Дорошенко сказав неправду (сторінка 91 другої частини, порівняти «Нова Рада» 1918 р. ч[исла] 81, 82, 83). Скільки пригадую, діло було так. Ніхто з есефів, а тим паче я, не намовляв Дорошенка, щоб він вступав до гетьманського уряду. Ніколи також не жалів я, що не вдалися всякі комбінації, з якими тоді з ріжних боків виступали, щоб українизувати гетьманське міністерство. Навіть ті розмови, що я провадив з Грюнером, провадив тільки через те, що мені доручило їх зібрання, а сам до їх увесь час ставився цілком скептично. Мої тодішні статті в «Новій Раді» це доводять. Я вважав (і вважаю), що ні один чесний громадянин не може йти до уряду виконаного чужинецькими руками перевороту, маючи перед собою до того ж такий недвозначний документ реакційного курсу, як перша «грамота» Скоропадського. В розмові з Грюнером я, між іншим, процитував був Шевченківську характеристику гетьманового батька: «потомок гетьмана дурного і презавзятий патріот», щоб розвіяти ілюзію німців, ніби в особі Скоропадського вони матимуть представника національної власти на Україні. Мені й тоді було видко, що Дорошенкові просто дуже хочеться, кортить вступити до міністерства, і я не дуже одмовляв його від того, бо з одного боку — «возраст имаши совершенный», а з другого — в особі Дорошенка партія тратила малодіяльного члена, який до того ж увесь час держав курс на опортунізм. З своєю оцінкою перевороту та його героїв я не крився, говорив про це друком і приписувати мені якусь двозначну політику, як це робить тепер Дорошенко, можна хіба на те, щоб себе виправдати чужим коштом. Взагалі, все що мені доводилось читати з згадок про тодішній момент (у Винниченка, Саліковського, тепер Дорошенка) — повно фантазій, свідомого й несвідомого перекручування та самовиправдування чужим коштом. Хотілося б мені дуже дати характеристику того часу, як вона склалася в моїх згадках, але не знаю, чи встигну це коли зробити.
Між іншим, одна характерна дрібничка в згадках Дорошенка: мене він ніби ввесь час бойкотує і згадує тільки тоді, коли вже не можна не згадати. Говорючи, наприклад, про ТУП та його Раду, згадує зовсім другорядних і малодіяльних членів і проминає беззмінного секретаря всіх з’їздів (опріч 1906 р., коли я сидів у тюрмі) з 1900 р., члена Ради з 1902 р., секретаря Ради з 1909, мабуть, року, мало не єдиного емісара для організації провінції, людину, через яку провадилися мало не всі зносини з політичними кругами російськими, на якій лежала вся відповідальна робота якраз під час війни, з 1914 р. Трудно допустити, щоб Дорошенко цього не знав або забув, а проте ані словом не згадує. Чи не одбилася й тут пізніша образа?
Щоб вияснити деякі деталі з згадок Дорошенка, взяв я «Нову Раду» — та й цілий вечір не міг од неї одірватись. Минуле встало перед очима, мов живе. Число за числом пересовувалось не як мертвий матеріял, а як живі згадки, повні змісту і ваги. Що не кажи, а хороша була газета... І як ми тоді писали! Тепер так не пишуть — можу це без самохвальби сказати. Коли б теперішні газетярі хоч трошки тієї традиції вхопили — не була б теперішня преса такою вбого-безнадійною пустинею, тернієм та волчцями вкритою. І менше було б запеклої людозненависти, крикливости, нетерпимости й самореклами.
Традиція вигасла, але маю надію, що ще воскресне. 
26 апреля. Повернувся з Харкова Птуха, а Лобода — бідолашний — занедужав дорогою й лишився там. Багато цікавого про те, як у Харкові академічні справи стоять. Ох, багато ми самі винні, що про нас або не знають або знають те, чого не було... Але тут нічого не поробиш! Людей нема на одповідальні становища.
27 апреля. Великдень. Антирелігійна пропаганда — і повнісенькі церкви народу. Мабуть, ця пропаганда й жене туди людей. Спроба утвердити новий — релігійний скажу так — побут на комуністичних основах збанкротувала видимо. Що найбільше, то це виробляється якесь «двоєвір’я», та й то в мізерному масштабі. Отак: совітські вивіски й плакати та герби на колишній Судовій Палаті, а навпроти з хреста Михайлівського монастиря гордо позирає двоголовий орел... Стильна мішанина виходить!1921 р. Великдень був 1 травня. Большевики закликали робітників, замість релігійного святкування, на 1-травневі маніфестації — і жадна душа не вийшла. Скандал стався величезний, але науки з його для себе большевики не придбали, і методи антирелігійної пропаганди лишились ті ж самі. Ті ж самі й провали скандальні з них виростають. 
28 апреля. Виявляється, що на вчорашній день усякі рабфа- ковці, комсомоли й інші дістали завдання — ходити по церквах і обити бешкет. Це вони й виконували совісно: галасували, свистіли, стріляли з «пугачів» тощо. Галасу багато, пуття нітрохи. Публіка обурюється і коли дійде до бійки — дивного нічого не буде.Нарада видавництва «Слово». Поставлено в чергу цілу низку нових виданнів. З моїх книжок — про Нечуя-Левицького та Мирного. Треба знайти якісь lucida intervalla, щоб понаписувати. 
29 апреля. Було засідання Словникової комісії. Справу вирішено так, що мені треба буде редактувати другу половину, з О починаючи. От несподівано спобігла халепа!
30 апреля. Переписував і обробляв листи Короленка до мене для друку. Балабанов готує до видання Історично-літературні збірники; обіцяв щось йому дати зі своїх матеріялів. Спинився на листах Короленка.
Написав листа до Олександра Волошина. Обізвався старий. Я нічого про його не чув з того часу, як він (1921 р.) виїхав до Одеси. Бідує. Разом послав йому й книжку про Карпенка-Карого.
1 мая. От непомітно й минув рік, як почав я діяріуша. Хоча давно збирався, ще як війна почалася, записувати події і вражіння, але цим разом вийшло якось несподівано, не надумуючись. Спершу йшло туго, потім втягнувся, і вже тягне до цих сторінок, -
…розважаю
Дурную голову свою
Та й кайдани собі кую,
Як ці добродії дознають...
Мабуть, це тому, що оце записування — ніби сурогат публіцистики: запишеш — і скинеш немов ту вагу хоч трохи, що лежить на душі невисловлена.
І сьогодні теж працював собі в садку. З міста доносяться співи, музика; над головою фуркають аероплани (два опівдні впало й розбилося). А свята на душі ніякого. І в тих, що ходять з прапорами — так само: хоч-не-хоч, а святкуй, і опріч утоми та наріканнів нічого не лишається.
В садку хороше, хоч і не тепло. Дивна весна: о цій порі, звичайно, сади стоять мов молоком облиті, а сього року навіть лист ще не розвився. Голо і чорно. Природа надолужує за теплу осінь, що тяглася до самого Різдва. Тепер ото, мовляв, «одзимки» даються взнаки (28-го прокидаюсь, а надворі біло — сніг уночі випав). Отаке! 
2 мая. Фінансові інспектори велять на кожен дім брати білети державної позики. Краще б було, щоб просто податок на відповідну суму накладали. Але тоді не можна б похвастати було, що позику «розхапали». І тут оте кляте лицемірство, що без його й дихнути не може комуністична держава. Ну й «режим», за дозволом сказавши!..
3 мая. Вернувся Постернак з Харкова. З приводу «не- конспіративности» своєї, харківці йому казали, виправдуючись, ніби я з собою привіз шпика. Думаю, що цього не було, бо стеження за собою в Полтаві я не помічав. Здається, тут ще есерчики постарались.Лист од Заславського про його працю про Драгоманова. Хоче, щоб я уладнав український переклад, зроблю це, якщо видавництво не змилить, бо праця Заславського добре написана. 
4 мая. Ходили на Скавику на кладовище, — хотіли одвідати могилу П.Я.Стебницького. Могили не знайшли; посиділи над кручею, милуючись з чудового краєвиду на Дніпро, справді тепер «широкий та дужий», на безкрайні задніпрянські простори. Перший цієї весни справді хороший день.
Працював у садку. Вирубую бузину й інше лихо. З десяток дерев пересадив попід паркан, щоб не глушило плодових.
5 мая. Повісився Мик[ола] Міхновський. Тижнів зо два тому його арештовано на вулиці, подержано добу й випущено. З того часу він усе нервувався й нарешті не видержав. Лишив записку, що краще самому померти, аніж під вічним обухом жити.
З приводу літунів, що розбилися, попадавши, публіка говорить, що це кара Божа: за блюзнірство над Скорбятенською церквою (літаки збилися поблизу цієї церкви).
Вчора вперше одправляли службу Тарнавський з Морозом у Михайлівському монастирі. Це — віддам од автокефальної церкви. ГПУ дало Морозові монастир, щоб розбити українців — церковників («divide et impera»). Отже маємо й українську совітську церкву. Мороз мене не дивує. З диявольським самолюбством людина і дуже мізерна, він усюду хотів бути першим, і ніде не мав успіху. Р[оку] 1917-го пристав був до с[оціалістів] — ф[едералістів], але побачив, що на перші ролі не вийде — і заснував свою партію з 3-х чоловіка і навіть на виборах свої списки був виставив. Так само він робив і в інших справах. Я певен, що і в церковну справу вдався він тільки тому, що не сподівався знайти собі тут сильного конкурента. Отже помилився: став йому на дорозі Чеховський. Одмовившись з благословення ГПУ од автокефальної української церкви, мабуть, вже не помилиться і буде справді таки першим.
Доскочив свого... Чи ж надовго тільки? 
6 мая. Ліг спати о 4-ій годині. Ввечері прибіг сусіда-слюсар з 29 номера й повідомив, що за нашим та їхнім садом знайдено драбину: видко, мовляв, злодії мають на них, або на нас цієї ночі напасти. Сусіди мають зробити засідку. Рішив і я не спати. Повідомив декого з пожильців і цілу ніч держали варту. Злодії, звісно, не прийшли.Спершу, до 2-ої години, працював: зредактував «Сатири» Франка — книжечку для Державного] видавництва й написав до неї невеличку передмову: «Про автора цих сатир», а опісля ходив собі по двору. Ніч погідна була, зоряна. Дивився на небо, слухав соловейка, та думками далеко-далеко літав... Давно вже не було так. Гомін великого міста долітав ніби десь здалеку. Скортіло на село, на ту запашну тишу, яку я так люблю. Згадалися — Пальчик, Ситківці... Як давно це було! І скільки вже і людей і подій од- шуміло-одійшло з того часу! 
7 мая. Смерть Міхновського викликала догадки серед близьких йому людей. Вгадують на щось загадкове, що притрапилося з ним в зв’язку з арештом і довело до самогубства. Переказують його натяки на те, що усі ми, мовляв, обплутані з усіх боків, що йому нема виходу, що навіть утопитись він не може, не то втекти, щоб не пошкодити близьким, коли б пропав безвісти. Дехто думає, що його обплутали під час арешту, вимог- ли з його щось таке, чого він знести не міг. Все може бути... А може й «манія переслідування» на нервовому грунті. Таємницю оцю заніс він із собою в могилу.По місту багато балачок з приводу вчорашньої події в одній з професійних спілок, будівельній. Безробітні домагались роботи, хотіли з прапорами вийти на вулицю, — врешті побили своїх комуністів та комсомольців, що їх спиняли. Нарікання на «робітничий уряд» лунають усе частіше й гостріших набирають форм. Грошевий кризис, безробіття, голодування підривають під нинішніми панами грунт. Вони, певне, й самі не знають, що робити. Чув сьогодні дотепне порівняння: чим комуністи схожі на редиску? — А тим, мовляв, що зверху червоні, а в середині білі. Справді, доводиться білішати, маючи перед собою вчорашні події. 
9 мая. Один з будівельних робітників розказував мені цікаві подробиці з приводу згаданої вчора сутички. Безробіття страшенне. Одних нас, малярів (розказував) чоловіка з 500. Часом і знайдеш собі роботу — так що ж: без спілки та біржі праці не смій ставати, а заявиш на біржі — пошлють чергового, а ти все одно без роботи. Сам знайшов роботу — і не твоя вона, голодуй. Ото й пішли до професійної спілки, заготовивши плакати з написом: «Вільна праця — Свободный труд!» Там ото й побили комуніста. Була в його чорнильниця важка — так тією чорнильницею просто по голові... Тут робітників розігнали, а на Подолі таки ходили з плакатами. А сьогодні вже кажуть, що робитимуть ремонти — а хто їх тепер робитиме?«Вільна праця!» — ось лозунг у «комуністичній» державі... Стара, мов світ, історія, і даремно комуністи хвалились, що нову еру розпочали. Здається, вони кінчають стару, довівши поневолення навіть праці до останнього ступеня. 
10 мая. Хлопчики, що газети продають — кричать: «Правда» — без известий», «Известия» — без правды»... Це так на «Известия» та «Правду» знажують публіку, вихваляючи (!) свій крам. А то ще я чув, як скаржаться: жити не можна од здирства — на «воздушного ребенка» давай, на «беспризорный флот» давай, кінця й краю немає.
11 мая. Понаписував листи: Рудинському, Щепотьєву, Станіславському, Заславському. Ще одна порція лишилась.
12 мая. Чимало розмов викликав берлінський інцидент — побито й заарештовано після трусу кілька членів совітського представництва. Що за причина цьому — трудно поки що сказати. Як звичайно, фактів ми тут не знаємо. Чудно одне: проти Пуанкаре який галас знято за дурницю — по правді «за онучу збили бучу», а тут мовчать. Ні демонстрації, ні навіть протестів виразних. Так, якесь бурмотання. А висновок публіка робить такий: з большевиками не балакай, а бий по морді — ефект буде добрий. 
13 мая. Недавно заподіяв собі смерть член ВУЦВК’а якийсь Лутовкін. Фігура, мабуть, малопомітна, бо нічого про його ніхто не знає, але факт самогубства «особи» звернув на себе увагу. Самогубство серед большевиків тепер взагалі річ дуже поширена, надто поміж молоддю. І це натуральний наслідок того переборщення в ідеології і практиці, до якого одійшов большевизм. Виїли з людей душу і натомість нічого не дали. Жити не стало чим. Хто не шкурник з природи, у кого є потяг до чогось вищого, той часто мусить задихатися в цій надто важкій атмосфері, з якої нема іншого виходу, як револьверне дуло. От, наприклад], у Ленінському дитячому городку між годованками-дівчатками (недолітками!) — десятки вагітних і мало не всі заражені «червоною хворобою ім. Леніна».
Питання — що вийде з цих нещасних, запльованих і заогидже- них, що всього спробували і всього дознали, дітей, коли прокинеться у них так старанно притлумлювана жага до чистого життя? Який для них вихід? А це ж робиться не в самому Ленінському. По всіх інтернатах (а їх же тепер багато) дорослих хлопців і дівчат, у яких саме прокидається полова хить, примушують спати поруч. Це основа теперішнього виховання. Багато в це втягається, але багатьом це гидко. Торік мені розказував це один 16- літній хлопець, що сам не знав, що робити, як у санаторії йому ліжко призначили між двома дівчатами. Те ж саме і в інших сферах. Виховують якихось нігілістів, у яких нічого за душею не повинно бути — і наслідки — петля або куля, коли не оголене шкурництво.
І ще одна характерна риса сучасности. В Бога не вірять, а в чорта вірять (наслідок безглуздої антирелігійної пропаганди) і коли прокидається страх — так само легко обертаються до релігії, як легко й одкидались од неї. Од одного старого священика знаю, що на сповідь приходять комуністи і страшні розповідають речі. Про одного невмирущого комуніста він розказував, що нічого страшнішого він не чув на сповіді. Цей сповідник довів до розстрілу свою матір і сестру і взагалі крови на руках мав стільки, що вона його заливала. Перед смертю божевільний жах прокинувся. «Як він каявся! Дві годині я його заспокоював і якщо є прощення й милосердя, то він його дістане», — так закінчив священик. Другий комуніст прийшов до його в церкву й каявся, що примушує себе лаяти Бога і робити, чого від його вимагають, але «совість мучить».
«Совість мучить»... Назвіть це совістю, Немизидою, каяттям, — чим хочете, але цей людський внутрішній голос озивається й тягне до відповідальности. І нема що сказати на своє оправдання... І це, мабуть, тільки початок того процесу реакції, що владно опановує спустошені душі. Думаю, що багато ще побачимо проявів тієї Немезиди, що мусить же бути за потоптання людського в людині. 
14 мая. Із сучасних розмов. Приїхав до Києва товариш Народного комісара освіти Зотін. Між іншим, кажуть йому про ремонт академічних будинків. «На ремонт бібліотек і тюрем мусять знайтись кошти», — заспокоює він. Розмовник виявив на обличчі здивування. «Вас дивує, що я згадав про тюрми, але не можемо ж ми допустити, щоб в’язні перестукувались та переговорювались між собою».Згадалося мені, скільки потрачено боротьби й жертв по старих царських тюрмах за «право перестукуватись». І ціною цих страшних жертв куплено лиш те, що революційна власть заявляє: «не можемо ж ми допустити»... Диявольська діялектика історії... 
15 мая. Пішла поголоска, що арештовано митрополита Липківського. Говорив мені про це з обуренням робітник.
В «червоному» арсеналі страйк робітників. Сподіваються, що перекинеться й на інші заводи (розказує робітник з колишнього «Южнорусского» завода). Причина — зменшення платні. На заводі Гретера побили робітники «фабзавкома». Коли робітникам говорять, що, мовляв, проти себе самих страйкуєте, бо це ж усе ваше, і власть ваша, робітницько-селянська — ті одповідають: «годі «дурака валяти» та дурити. Самі понакрадалися, а нам ще гірше живеться, як за старого режиму».
Імпотенція комунізму виявляється все більше. Робітничий рух не задоволений і він обертається тепер проти власти, що зве себе робітничо-селянською. Про задоволення селян і говорити нема чого. Так починалось і за царського режиму.
В комуністичних колах лають Луначарського за книгу «Марксизм и христианство»: ідеологічно, кажуть, підтримує релігію. Еда і Саул во пророцех?.. Це вже, здається, світ перевертається.
В Лаврі одно з приміщеннів обернули в клуб. Треба було зняти й винести важку ікону. Коли знімали, то одна дошка впала і гострим цвяхом вгородилася в присутнього комуніста. «Чудо кари Божої» зробило на робітників велике вражіння. «Чуда» шукають у всьому — наслідок розумної антирелігійної пропаганди. 
16 мая. Черговий наскок злодійський. Уночі всі замки по- одбивано по всіх повітках. Це буває регулярно кожних 2 — 3 місяці. Увечері приходив якийсь невідомий тип — переглядав дворову книгу — спинився, як звичайно, на мені. Певне знов якась капость із ГПУ. Отак і живеш вічно під загрозою то злодійською, то шпиківською. Чисто тобі райське прожиття!
17 мая. Чуток, чуток!... Говорять багато про останні страйки робітників у Києві, про події в «Ленінграді» (святкування 1 травня не одбулося: ніхто не вийшов; арештовано начальника військової округи; приїздили за дорученням Англії Мілюков та Гучков опитувати, якої власти хочуть робітники, а ці сказали — «виборної, народної»); про великі арешти в Катеринославі; про фінансову скруту, про пересправи з Англією, про берлінське бойовисько, навіть про окупацію України німцями і т.п. і т.п. Warheit щільно переплітається з Dichtung.
Але вже сама ряснота поголосок показує, що не все гаразд. їх раз-у-раз надто багато буває переступних, непевних моментів, коли всі чекають чогось нового і силкуються зазирнути за спущену завісу сучасносте. Багато дурниць і нісенітниці, але в основі їх правда — розхитанности режиму та прагнення до переміни. Останні часи дуже нагадують мені кінець 1916-го й самий початок 1917 року, перед лютневою революцією. Тоді теж чуток та поголосок було видимо-невидимо. Вони — мов дух, що йде з загнило- го організму й нехибно викриває процес розкладу.
Про Лондонську конференцію розказують, що з приводу неї Пуанкаре з Макдональдом пересварились і один одному носи поодкушували. «Як — то це й Раковський вернеться без носа?» — жахається прихильник совітської влади. «Ні, він вернеться з носом», — заспокоює скептик. Так новітня фольклористика реагує на очайдушну спробу большевицького уряду порозумітися з англійською буржуазією й за всяку ціну добути грошей. «Грошей не дадуть», — це загальний голос, що прорвався у тому іронічному «з носом». 
18 мая. «Був Грицько мудрий — родом з Коломиї»... Не знаю, звідки родом Левко Ковалів, але «на філозофії» й він добре грає. В сьогоднішньому «Більшовику» цей «філозоп» виступив з проектом: заборонити людям, щоб не ходили по вулицях у холодку, а ходили б тільки там, де пече сонце. А для цього примусити, щоб домовласники ставили в холодку бар’єри й перетики такі, як ставлять узимку, коли скидають сніг з дахів. Забув тільки Грицько мудрий, що сонце не стоїть на однім місці і холодок пересувається. Доведеться, видко, «совітським домовласникам» носитися з своїми перетиками з одного боку вулиці на другий: що ж — носився ж якийсь дурень з писаною торбою! Тільки, що Левко Ковалів не сам носитись збирається, а на других це накидає.
А вчора ще вийшов наказ з якогось ЦК — щоб літнім часом не одбувати засіданнів з 12 год. суботи аж до понеділка. Це, мабуть, для «охорони праці»: хоч трісни, а спочивай! «Изобретательный народ»! Але од цієї вигадливосте так і тягне Щедріним та глу- повськими градоначальниками. Стараються наші головотяпи з усієї сили.
Мені зразу ж довелося стати злочинцем проти нового наказу: улаштував учора ввечері друге засідання, присвячене пам’яти Лесі Українки. Були доповіді Черняхівської та Зерова, сила народу й величезний інтерес. Навіть злочинцем варто бути, бачивши такі наслідки.
Ще в сьогоднішніх газетах є про помилування засуджених у справі «Центра действий». Колись усі ми, і большевики звичайно, обурювались проти царських посіпак, що держали «смертників» під петлею, ніби втішаючись муками бідолах. Тепер власть мають большевики — і роблять те ж самісеньке, проти чого кипіли з обурення: засуджених більш місяця видержано під розстрілом. Ще один зразок своєрідної діалектики. 
20 мая. Під впливом вчорашньої розмови з Голоскевичем, що «Слову» нема чого друкувати, взявся сьогодні за закінчення книжки про І.Левицького. Початок пішов легко.
22 мая. В сьогоднішньому «Більшовику» аж пара загонистих «цвяхів». Перший — «Відозва до української радянської інтелігенції та всього радянського суспільства», ота «декларація», про яку давно вже гомоніли; другий — «Одвертай лист до петлюрівського письменника Спиридона Черкасенка». Перший — твір колективний (підписало десятків з шість «прекрасних», треба думати, незнакомців), другий — індивідуальна творчість колишнього символіста, а тепер просто жуліка, — Якова Савченка.
«Декларація» має свою історію. Ще торік, по XII з’їзді комуністичної партії і тут, і за кордоном комуністи заходились «організовувати громадську думку»: підказували, що треба українській інтелігенції висловити подяку за прокламовану на з’їзді українізацію. Знайшлось було й прислужників чимало (Кол- чук та ін.), що вхопились за такий легкий спосіб чужими боками вислужитись. Діло, одначе, не пішло. Дякувати авансом — це навіть за наших часів захоплення не викликало. Восени знов наїзжі харківці (Ол.Попов) дуже цю думку пропагували в Києві і я пам’ятаю розмову з О.Соколовським, в якій ця хороша, але наївна людина обстоювала неминучу потребу такої декларації. В Полтаві я застав цілий гурток (Токаревський), що вже мали от- от виступити і в Харкові колишні есери (Христюк з компанією) теж не могли здержати казенного ентузіязму... Але... почалась відома партійна дискусія — і ентузіязм захолов. Навесні розігрівся, складено текст і В.Мазуренко (відомий «хемик» і разом «господин финансов», що найбільше був уславився в ролі посла в Римі тим, що акуратно одвідував танц-клас і навчився якось дуже мудрого американського танцю) поїхав до Москви «радитись». Там Раковський ухвалив думку, але навіть його занудило од сервілістичного тексту і він порадив дати кілька компліментів на адресу інтелігенції. Так повстав текст «декларації», яку вирішено опублікувати на роковини XII з’їзду. Авторами її називають Чечеля, Христюка та першого підписаного, танцюристого, Мазуренка. Документ дурний: слабо написаний, холодний, нещирий, розтягнутий без краю, сервілістичний. Потрібний він тільки для тих, що підписали задля кар’єри. Навіть для большевиків він користи мати не може, поки під ним красуються підписи таких світил, як Гарбуз і ін.
Зате ці підписи викличуть напевне «соревнование» і люде кар’єрного типу наперебій кинуться підписувати та провокувати інших. Всякий заробляє, чим може, і проституірування — це така звичайна за наших часів річ. Багато підпише «страха ради», не посмівши одмовитись од чергової «присяги на вірність». Не розумію тільки, як люде можуть думати, що когось можна такими аляповатими аллюрами одурити? Ні сорому, ні глузду в цій витівці.
Лист Савченка — це зразок проституірування. Чоловік похопився виконати замовлення. Вийшло непристойно й по-ідіотському. 
23 мая. Чутки про нову білогвардійщину. Ніби Микола Миколайович] Романов замишляє знов інтервенцію. Гроші на неї дають що промисловці, а що самі Романови. Переказують зміст відозви Миколи Мик. Земля селянству, боротьба з большевиками, «єдиная неделимая», пересторога жидам. Кажуть також, що європейські держави висувають навпроти цього домагання автономії України. Взагалі якісь мало схожі на правду речі розказують. 
24 мая. Заворушились наші «смєновєховці». Збираються озватись на декларацію. Одна таємна нарада вже була. На понеділок призначено другу. Але взагалі мало спочуття викликала декларація і говорять про неї або з огидою або глузуючи. Але коли запропонують підписатись, то, мабуть, багато підпишеться «страха ради юдейська».
25 мая. Був з дітьми в цирку — вперше на своїм віку, якщо не рахувати, що як був ще бурсаком, то в Умані на майдані бачив, цю ж таки клоунаду. Жорстока забавка!
Приїхав з-за кордону Самійленко й зайшов до мене. Чудний чоловік! Нічого не знає, нічого не розбирає, неначе не в Європі жив, а десь у глушині азіатській. Дарма його розпитувати. І взагалі якось жалко на цього чоловіка дивитись: мов із-за угла мішком прибитий.
Вчора — лист од Андрія Васильовича. Прагне їхати сюди, але документів немає й досі. Він і Оренштайн пишуть, що «Історія українського] письменства» вже готова і от-от вийде. Цікаво, чи пропустять мені хоч одного примірника? 
26 мая. Заходив до А.М.Лободи. Він нарешті вернувся з Харкова, де пролежав більш місяця хворий.
У його був маленький параліч. Вигляд у його не дуже добрий: мабуть, з його вже не робітник.
Чув — на вулиці діти співають:
Не надо нам коммуны, ячеек, Спартаков,
Пойдем мы в синагогу порежем всех жидов.
Едет Ленин на свинье, Троцкий на собаке,
Коммунисты испугались, думали — казаки.
Ох, і скільки ж зненависти носиться в повітрі! 
27 мая. Приїзжі з Харкова розповідають, що бешкет у радянському представництві в Берліні не через те стався, що там якогось «ім’ярека» заховали. Кажуть, що ніби на агітації спіймано Мануїльського, що його «потовкли» здорово і що тому й розрісся так конфлікт.З «декларацією» в Києві, здається, справа не піде. Пробували Дорошкевич з К°, але й вони тепер кажуть, що треба «перечекати». Ну, а як воно часто буває, що «промедление смерти подобно», то — треба думати — дурний замір так і помре в сповиточку. 
29 мая. Поголоски ширяться й набирають усе сен- саційнішого вигляду. Сьогодні чув, що Троцький на партійному з’їзді, що саме одбувається в Москві, мав цілком «меншевицьку» промову: «держава, мовляв, стоїть над безоднею, рятунку нема, а опріч того не треба забувати, що на кордоні стоїть 100-тисячна армія». На базарі просто вже говорять про війну, що вона неминуча. Безробіття шириться й викликає незадоволення, — звідси, певне, й ці чутки, що спекулюють на роздратованого й знервованого обивателя. До того ще й страшенна посуха зменшує надії на врожай і ще більш нервує й роз’ятрує фантазію.Новий приклад: говорять, що всіх службовців записуватимуть «до партії». Коли я сказав, що це ж абсурд, то мені одказано: «записали ж усіх студентів ІНО, не питаючись, до комсомола». Я й цьому не поняв віри... Розпитавшись, дізнавсь, що таки брехня Але взагалі легковірність обивательська дорівнює фантазії. 
30 мая. Базар говорить про війну, що от-от має початись. З ким — невідомо: так, «взагалі». Може до того підстави дає сама власть, роблячи якісь таємні мобілізації. Принаймні, на біржі праці сьогодні не було запису, а хто приходив, тим казали, що «через мобілізацію» запис одкладається до понеділка.Кажуть також, що на днях один з військових літунів розкидав прокламації Мик. Мик. Романова, а тоді полетів за кордон. Певна річ, поголоска зробила з його вже найкращого літуна і горли- вого, на словах, комуніста. Про саму прокламацію допитатись нічого не можна до пуття. 
31 мая. В Москві, кажуть, біржу праці закрито на півроку. Причина та ж самісенька, що й скрізь: розрухи й домагання «вільної праці». Коли хто знайде собі роботу, той і стає на неї. Ще одна поправка до доктринерського теоретизування. Виходить, що біржі праці, які фігурували по всіх програмах, не оправдали себе в умовах «комуністичної» держави.
1 июня. Заходив знов Самійленко і такого нагнав на мене смутку, що й не сказати. Сидів годин зо дві, але переказати його розмову неможливо. Всього боїться, всюди бачить щось непевне, якусь містифікацію, якийсь замах проти себе, подвійність існування. Мені здається, що з головою у його негаразд. Що він робитиме і що з ним робити — ума не доберу. Мабуть, мало не одночасна смерть обох дочок добила його. Менша була з ним і
померла, покинувши дитину маленьку; од цієї смерти він утік сю- ди й тут дізнався, що померла й старша дочка. Про ці смерти він згадує також як про щось непевне: не то воно було, не то не було.
Понаписував листи А.В.Ніковському, Я.Оренштайнові, Петрові, Гнатюкові, Вировому, Литвицькому, Л.Радченкові, Волошинову, Лебедеві. «Обробився», хвалить Бога, трохи! 
2 июня. З новітнього фольклору. Запитання: що це таке СССР? Відповідь: три Срулі й один «русский».
5 июня. Морока з господарством. Професійна спілка видала закона — тепер кожна установа і навіть кожен нахаба може, аби охота, закони видавати, — щоб власники домів брали на прибирання дворів тільки зі спілки, або самі прибирали. Заборонено наймати будь-кого, заборонено навіть по черзі пожильцям прибирати. У нас іноді прибирала одна жінка, що живе в дворі. Але сусідній двірник, якому хочеться самому на нашому дворі заробити, доніс і тепер стежать, хто прибирає. Доводиться не кому, як мені (хоч я й не домовласник!) замітати улицю, чистити каналізацію, — вернутись, словом, до становища 1920 — 1922 рр. Багато з мене, що я замітатиму улицю, виграє держава! Зате система, заснована на доносі й хабарі, повний має тріумф. Висліжу- вання й донос — основа ладу, а хабарник-двірник — стовпи його. Хороше життя! 
6 июня. З новітнього фольклору, — про податкову систему. Розмовилися дипломати за кордоном про всякі системи здирання податків. «Ну, як ви, — дивується німець перед совітським дипломатом, — робите, що вашу золоту й інші позики моментально розхапають? У нас це ніяк не йде». — «Треба, знаєте, вміти «предложить». — «Ну, як хочете предлагайте, а коли, скажімо, оцій-от собаці предложите гірчиці на хлібі, замість масла, так вона ж не їстиме». — «їстиме, та ще й як! Треба тільки, кажу, вміти предложить. — «Не розумію», — каже німець. — Ну, спробуймо, — згодився світський дипломат, піймав собаку й помастив під хвостом гірчицею. Собака повищала, а тоді давай вилизувати гірчицю. — «Н, що — неправда, що треба вміти предложить? Отак ми й з своїми позиками то замість жалування, то примусом — і наслідки и бачите: громадянин наш усе злопає».Про електрифікацію: на полі нагнувся дядько, порпається в землі, а в пані-стару йому штепселя вставлено. «Електрифікований»! 
7 июня. Ще з фольклору. Дістала баба на базарі новенького совітського коповика. Дивилась, дивилась на його, а тоді давай хреститись та виціловувати монету. «Що робиш, бабо, — кажуть їй: — адже це совітські, безбожницькі гроші». — Та я знаю, — каже баба, — а тільки срібло на них з наших святих образів».
9 июня. Сьогодні дав заробити державі. Поспішаючись, скочив з трамвая на ходу. Йду собі. Коли доганяє «міліцай»: «Платіть, громадянине, карбованця». — «За віщо?» — «Штраф за те, що скочили. Такий закон». — Мусив заплатити й дістав навіть квитка. «Як мене грабують, — кажу з досадою, — то вас і не докликатися, а як штрафи брати, то не знать звідки і вродитесь». — «Та ж ми тому не винні, — одказує догадливий міліціянт. — Адже, ви тільки тоді можете нас сповістити, як вас вже обдерли, то що ж ми можемо зробити?» Мусив признати, що цей сторож громадської безпеки має рацію. 
10 июня. 6 червня розпочався науковий з’їзд у Празі. З України командировано кількох учених, між ними акад. Тутківського. За кілька день до з’їзду йому з оказією переказано з Харкова, щоб їхав; за два дні дістав навіть телеграму, що на поїздку асигновано 300 крб. Але «забули» тільки вислати документи та закордонного пашпорта. З’їзд кінчається, а пашпорта й грошей і досі нема: певне не знайшлося оказії до Києва, щоб переслати. Отак наші за кордон їздять! 
11 июня. Почав статейку про Руданського. Кримський захопився і хоче щось видати на 50-ті (торішні) роковини. Знайшов проспект тієї доповіді, що торік читав на зібранні Істор[ично] літературного] Товариства і з його пишу невеличку статейку. Завтра скінчу. А Левицький усе одкладається.
12 июня. Ходять чутки, що в новому учебному році мало не всі вищі школи («ВУЗ’ы») будуть скасовані.
Лишиться сама нижча школа. Офіціяльний мотив — «перепроизводство» учених людей, — це в стороні, мало не поголовно безграмотній! Навсправжки ж — фінансовий крах: нема чим удержувати школи. Отак наші дбають за науку! Якесь божевілля кругом... Здається, це вже четвертий акт трагедоко- медії, що ми переживаємо. Справа прудко посовується до п’ятого акту, себто до кінця комуністичного спектакля.
З школою у нас виходить те саме, що вже сталося з політикою, економікою, книжкою, театром. Усе українське руйнується руками самих же українців, усяких Касьяненків та Десняків, як буржуазне. Тим часом Москва зовсім не така ригористична (зберегла університети, має художній театр, видає своїх класиків) і засипає усім тим ще більш ослаблену з культурного боку Україну. Офіціяльна «українізація» тут нічого не пособляє, бо це гарнір, а суть, як і перше, цілком обрусительна. Гадав би, що якийсь диявольський план, подиктований дуже далекоглядним розумом. А наші болвани стараються з усієї сили, борються з своєю «буржуазною», якої не було, культурою й допомагають справжній буржуазній, тільки вже московській культурі здобувати позицію за позицією.
І зробили вже з України колонію, що все віддає і нічого не дістає. Нове, далеко гірше, видання самодержавного режиму. 
13 июня. Понаписував Є.Х.Чикаленкові та Петрові. Є[вген] Х[арлампови]ч пише Івашкові, що нарешті розшукав свої мемуари, послані звідси 1 1/2 роки тому. Благаю його, щоб розшукав ще й книжку та рукопис Дебагорія-Мокрієвича. Історія, про яку спокійно згадати не можу.
15 июня. Душно, парко, ходиш мов зварений, голова не робить. Працювати можна тільки ввечері, як спаде духота,та й то не завжди.
Написав листи Федорові, Лебедеві (Чернігів), Філю (Кам’янець). Федора «скоротили», просить пошукати йому посади, — а де його тепер шукати під цю вакханалію «скороченнів»?
16 июня. Страшний народ оці спадкоємці, та ще коли саме право їхнє на спадщину сумнівне. Вчора смерком зайшла до мене якась пані, одрекомендувалась Корошкіною, онукою Ускових Іраклія й Агати, дочкою Наташі Ускової, й виложила цілу колекцію Шевченкових малюнків (прегарні портрети Ускової з дочкою, Ускова, Новопетровського в кількох варіантах, усяких туркменів), фотографії, автограф одного листа. Все те вона продає. Приїхала до Києва «прицениться». Хоче 5000 крб. Коли я сказав їй, що ледве чи хто такі гроші їй дасть, бо таких грошей взагалі тепер немає у людей, що Шевченком цікавляться, відповіла — «Ну, что же, я не нуждаюсь, могу подождать». — «Боюсь я, що у Вас воно пропаде, поки ви дожидатимете», сказав я і розповів їй історію Гилевської, онуки В.Шевченка, що вже перевела і годинника Тарасового, і листи теж, здається, так заховала, що й не знайде. На це вона запевнила, що збереже, хоча тут же розповіла, що цю колекцію була вже раз забула десь «в уборной». З її слів виходить, що це тільки третина того, що лишилося од Шевченка в Ускових. їх було трос дітей-Ускових і вони спадщиною Шевченковою поділилися. Дві третини невідомо де, може загинули. На пропозицію лишити це в якійсь установі, в музеї чи в Академії, розуміється одмовилася: «не верю я этим учреждениям». Між іншим, були казочки пера Шевченка з його ж і ілюстраціями, написані для малих Ускових, — пропали. Взагалі матеріял для спізнання життя Шевченкового в Новопетровсько- му дуже цінний. І, мабуть, поїде знову десь під стріху, аж поки й зовсім пропаде.
Недавно була в мене дочка покійного Є.Трегубова з трьома малюнками Шевченка (два автопортрети) і теж заправила, мов за батька рідного, і теж повезла назад. Просто не знаєш, що робити з цими перекупнями, що спекулюють випадково здобутою спадщиною.
Сарнавська, виходячи, завважила, що українці мусять дати їй пенсію, як дочці «любимицы Шевченка».
Насилу здержався, щоб не сказати прикрого слова цій нахабі, що торгує материними реліквіями та спекулює на йменні поета, якого не знає і не шанує. 
17 июня. Завтра їду в Хохітву — ту саму, де оженився був Нечуїв Балабуха. Коваленко запросив — і я згодився. Пишучи про Нечуя, цікаво глянути на ті місця, що надихали йому кращі його твори. Та й спочину од Києва і покупаюсь у Росі. Трохи несподівано це вийшло, — ну, та навмисне ледве чи й вибрався б.
26 июня. Вернувся з Хохітви. Не бувши якийсь час дома, раз- у-раз тепер вертаєшся з почуттям — яка то чергова «капость» чи напасть тебе зустріне. Цим разом обійшлося усе гаразд.
Чудовий тиждень перебув у Хохітві. Село стоїть одним боком над Россю і розкинулося по ярах та переярках. Рось я мало знаю, але те, що побачив тут, перевершило всі сподівання. Од Богусла- ва і нижче Рось тече в кам’яних берегах, поміж скелями, які часто перетинають річку од одного берега до другого, творячи пороги, водоспади — «шум»; часто з річки стремлять цілі скелясті острови (один такий острів є й проти Хохітви). Справді — «шум»: шумить і шумить без упину, даючи якусь прегарну мелодію. Заплющивши очі, можна її слухати без кінця, думаючи свою власну думу. Купатись прегарно. Лежить через цілу річку кам’яна плита, через неї ллється швидко вода — ляжеш собі на тій плиті і через тебе б’ється хвиля й огортає м’якою пеленою. А то сядеш у натуральну ванну з каміння, впрешся ногами, щоб не знесло, і сидиш так у кип’ячій воді, що реве й шумує навкруги тебе. І вилазити не хочеться... Згадуються описи Нечуєві. Знав небіжчик Рось, любив її і вмів описати. Може найкращі то місця у його, де Рось тихо плине поміж скелистими берегами та зеленими долинами.
Давно вже не був я так далеко од Києва. Вражіннів сила і од людей і од природи. Інші згуки, інший дух — і все це викликало давні вражіння десь із старого запису пам’яти.
Вже на станції (Миронівка) огорнув нас метушливий рух близького містечка. Поки ми вагалися, чи їхати проти ночі, чи ночувати в Миронівці — нас опала ціла зграя жидів-балагуль- щиків: речі рвуть з рук, кожне смикає, тягне в свій бік, і не зчули- ся, як опинились на передку «фаетона» досить допотопної конструкції. Згадався Умань, бурса і ті будки, які щодня котили повз нас «на Голованевське», на «Тальне»... В полі, скоро виїхали за станцію, вдарив у ніс якийсь гострий дух. Що воно таке? Риюсь у пам’яти... Ага — рижій цвіте. І згадався Пальчик, наш город над річечкою і як ми вибирали той рижій. А там коноплі на луці і теж встає картина за картиною з дитинства.
Ночували першу ніч у Богуславі, у єпископа українського Бея. Я аж спати не міг — стільки згуків, од яких одвик. Собаки брешуть, півні співають, якийсь п’яний голос на цілу околицю ви- водить-вигукує «Ой на горі та женці жнуть» — довго, довго, а потім так само довго і нездержно лає когось у батька-матір. І все це неначе під самісеньким вікном. Устав розбитий, зате ж як поринув у росянську чисту свіжу воду, то наче на світ народився і чотирі версти до Хохітви дійшов не помітивши.
Першого вечора в Богуславі потрапив у духовну компанію. До єпископа приїхало кілька панотців, сиділи собі в садочку та кружляли чарочку. Як ми прийшли — це спершу було зникло. Один панотець одкликав Коваленка на бік і спитав — чи при мені можна пити. Той заспокоїв — і тоді чарка пішла знову круг стола.
Це новина: колишні панотці навіть не подумали б церемонитися. З інтересом приглядався я до нового типу нашого батюшки. Менша освіта, більша свідомість національна і віра в своє діло. Розмови крутяться круг духовних справ та чисто життєвих, практичних. Стосунки між єпископом та панотцями — товариські, не- чувані в старі часи. Єпископ проста людина, з народних учителів. Між іншим, розказував, що люде цікавляться відомою «Іосафато- вою долиною», питають, як туди дійти. «Кажуть, десятин з п’ять засажено хрестами, один коло одного». І тут переказав кілька народних легенд, що вже сплелися біля тої долини. «Коли я кажу,- оповідає він,- що туди нема чого йти, що заборонено — люде посміхаються: заборонено! А отже всі держави, Франція, Польща, Німці — всі теж прислали свої хрести й поставили там між людськими. Та ще як вийшло! Франція прислала була спершу багатющу мармурову труну, закриту й запечатану. От большевикам і скортіло — що в тій труні. Розбили — бачуть: плащаниця лежить, та така ж хороша! От большевики й спалили її. Тепер Франція каже: вертайте стільки золота, скільки в ту труну влізе. І вернуть — нічого не поробиш». Очевидно, одгук на фінансові стосунки між Францією та большевиками. А ось друга легенда — про чудеса. «Большевики на збитки рубають ті хрести й палять, а їх усе росте більше й більше. Ото один чоловік і собі взяв пенька од хреста, порубав, затопив у печі. Коли звідти вогонь — на хату, одразу все полум’ям взялося. Побачив чоловік той свій гріх, зібрав вугілля, заніс на те місце, де хрест стояв, і закопав. Коли це на очах із землі виріс дуб, росте та й росте і гиляки розкидав хрестом. Вони рубають та палять, а хрести самі ростуть». Влучна оцінка антирелігійної пропаганди, що дає супротилежні результати! 
27 июня. Збідніло село. Збідніло матеріально, і духовно. Половина людей ходить у рядовині, одежа куценька, обсмикана (щоб менше навіть рядовини витратити!), обійстя розгорожені часто, надворі забудування понищені — пішли на паливо. Трапляються землянки. А під боком ліс та ба нема за що купувати. Економію знищено — «щоб коли вернеться пан, то не було, де сісти». А все ж багато людей за паном жаліє: був заробіток, а тепер нема де ні позичити, ні заробити. Кумедні суперечности: дівка в рядовині, а на шиї повно дукачів. Це повитягали з схованок мико- лаєвські карбованці та на дукачі попереробляли!
Хохітва село невеличке, але, мабуть, типове. Є «Рада селянських депутатів» — вічно на замку. Є ком’ячейка — «ком’яші», як кажуть селяне, з 2 — 3 «комуністів», є «комсомол», якого теж і на десяток не набереться. Є новітній «кооператив», у якому нічого не докупишся, бо вічно стоїть порожнім. Є хата-читальня; у їй, зайшовши, застав півня з парою курей, обов’язкові портрети по стінах — і ні одної — так-таки ні однісенької — книжки! Є нарешті вінець большевицького господарства «Культсовхоз» (дядьки кажуть: «Куцохвостий»). Уся сучасна бутафорія. А життя обминає її і йде своїм шляхом. Біднота й темнота ще гірші, як були, гризня страшенна.
На в'їзді до села стоїть хрест, на йому напис: «Им’ярек. Убит через брата». Це за німців ще брат доніс на брата (щоб загарбати батьківщину!), що той ховає зброю. Я сам чув, як у сусідів через дорогу йшла баталія: батько воювався з синами, — одна сторона другу виганяла, а як батько був один, а синів двоє, та ще з ними й мати, то тікати мусив батько. А що вони говорили в сварці — ніяка фантазія не вдасть! Потім сусідка з сусідкою зчепились за якесь теля. Ну, та це завжди бувало, хоч і не в такій гомеричній мірі. А ось чого і не бувало. Село — це кілька ворожих таборів. «Куркулів» викинуто з громади, позбавлено права голоса, а між цими «багатіями» чимало таких, яким кусати нічого. Але не краще і незаможникам («комез’а» вимовляють дядьки оте новітнє слово «комнезам»): голова ради та пара «комуністів» та міліцейський не дають їм і слова мовити. «Мовчи та диш». Задоволених нема. Усі нарікають, ремствують, гризуться, кленуть і нишком ждуть... Петлюри! Справді, це легенда найживучіша і я її у всяких варіяціях чув, де тільки зійдеться два-три чоловіка. «Дурні були — не піддержали. Тепер каїмось. Ну, та прийде таки!»
Землі у людей не побільшало, а, мабуть, поменшало. Багато поверталося з заводів, з міст, навіть з Америки — і тепер бідують на 1/2 десятинці. Панську землю та «уділ» опосів згаданий вже «Куцохвостий» і хозяїнує...Але хозяїнує так, що коли я сказав: «маєте зразкове поле», то дістав одповідь: «еге ж — показує, як не треба робити». І справді — бачив я «культсовхозські» буряки на 200 десятинах: за мишієм їх не видко, хліба гірші ніж у дядьків. До речі: політниць на буряки наймають, як і Нечуїв Янколь, з музиками; а роблять не 8 годин, а од сонця до сонця; плата 35 — 40 коп. у день. І все це під лозунгом: «Пролетарії всіх країн», що красується під червоною зіркою на неодмінній «трумхальній» арці на шляху...
Удома застав чимало листів і прислану з Берліна «Історію українського письменства». Нарешті «ізлізла»! Наробить вона мені, мабуть, клопоту останнім розділом.
Понаписував листи: Ніковському, Оренштайнові, Петрові, Перетцові, Холодному. Андрію Вас[ильови]чу послав звістку, що документи на поворот може вже дістати в посольстві. 
28 июня. У Хохітві купались ми на березі Запорожцевому. Цікава родина. Старий Запорожець має 92 роки (народився, каже, 1832 р.), але ще дужий, кремезний, високий дід, обличчям скидається на великий портрет Толстого, що висить у його в кабінеті. Застав я старого за читанням «Ілюстрованої історії» Грушевського. Почалися згадки. Запорожець розказав, як він пропаганду проводив з Кибальчичем, як попав за це на Сибір. Я хотів допитатись, коли це було, але старий плутає; виходить, ніби десь в середині 70-х років. Розказав, як розбагатів В.Ф.Симиренко. «Він, бачте, чумакував, і десь під Миколаєвом зустрів старого-престарого гайдамаку, нагодував його, допоміг. Тоді той і каже: як приїдеш додому, достанься до Городища.
Там біля млина, під калиновим кущем я закопав був гроші. Знайдеш — твої будуть». Ото Симиренко вернувся, взяв мене з собою та й гайда в Городище. Знайшли млин, знайшли калиновий кущ і почали копати. Викопали цілий човен грошей: казани з золотом, срібло, ну й мідяків багато. Ото з того й забагатів Симиренко». Переказуючи цю легенду, старий знов плутає й вигадує, бо з відповіді на якесь моє запитання виходило вже, що він при тому не був, а тільки чув од людей, бо сам служив колись у Симиренка.
Має добрий хуторець з культурним хазяйством над самісенькою Россю — чудовий куточок. І його не одібрали у старого. Є у його сини — два комуністи й один «спочуває» — та дві дочки, з них одна була десь при Леніні («Маруся»). І це, мабуть, у зв’язку з хутором. Я не хочу сказати, що вони комуністи тому, що мають такий чудовий хутір, але безперечно мають вони його тепер тому, що комуністи. У некомуністів напевне й сліду не лишилося б, «щоб не було, де сісти». А так усе по-старому лишилось. 
30 июня. По руках ходить вірш, в основі якого лежить анекдот, ніби якийсь червоний винаходець збудував такий силогізм: горілку женуть з хліба, хліб не ввесь всмоктується в організмі — отже з екскрементів можна гнати також горілку. На хвалу геніальному винаходу офіційний піїта Дем’ян Бєдний і склав ніби вірша.
Ну, настали времена, — 
Что ни день, то чудо:
Спирт уж гонят из гавна,
Четвертину с пуда.
Русский ум изобретет
На зависть Европы
То, что водка потечет
Прямо в рот из жопы.
И стремяся власть забрать
Мы над целым миром,
Алкоголем будем с рать
И пердеть эфиром.
Імітація Дем’янової манери непогана. Кажуть, що залізничники розіслали цього вірша по лінії, як урядовий папір. 
1 июля. Почув незлу модифікацію одного з теперішніх термінів. «Рабкор» селяни переробили в «Рябко», — кажуть: «Ну вже той рябко й набрехав у газеті», або: «бреше як рябко». Ще раніше «ревком» обернувся був просто в «ревка». «Там наїхали якісь. Кажуть, яєчка
по селу розкидатимуть», — розказувала з дивуванням баба про те, як у них ячейку комуністичну заснували.
Вчора написав листа до Рудинського й Мороза. 
2 июля. Йдуть з Москви вісти — чи певні? — ніби там одбулися величезні студентські розрухи з приводу скорочення вищих шкіл і студентів. Ніби покликали студенти на сходку Луначарського й вичитали йому за все, що робиться іменем культури та освіти.
Студенти-комуністи уступились за свого, справа скінчилась мордобоєм. Викликане військо пристало до студентів і обороняло їх навіть од ЧОН’а. Таке плетуть, хоча, як по правді казати, нічого в тому нема й неможливого. Бо справді струну занадто натягнуто і тріснути вона може кожної хвилини.
Взагалі розмов серед публіки багато. Чогось ждуть, кажуть, що трапиться несподівано, одної ночі — «а на ранок їх і дідько забере». Характерний саме оцей настрій. 
5 июля. Чвари і чвари кругом. В Академії просто не продихнеш од них. Мені, як голові на цей час Управи, Кримський щодня подає скарги на Іванця, вимагає, щоб його прогнати і зовсім безпідставно. Так, дрібниці якісь. Мені доводиться Іванця обороняти. Найпікантніше, що це родич Кримського, і торік за його Кримський хотів прогнати одного з служників, Янукова. Тоді доводилось обороняти од Іванця, а тепер — Іванця. Надокучили мені оці дріб’язкові чвари та сварки. Коли б швидше скинути з себе цеє головування осоружне. 
6 июля. Підписав умову на редактування Словника. Це не значить, що зараз і за роботу треба братись. Відповідно до умови, комісія візьметься до роботи тільки тоді, як їй дадуть авансом гроші. А як грошей цей самий «Шлях освіти» або тепер вже «Червоний шлях» не має і не знати, коли матиме, то... зопсували вони тільки літо мені та й по всьому. Вже більш двох місяців цяя історія тягнеться, час іде, літо минає — і виїхати не можна, і роботи немає. Совітська комбінація. 
7 июля. Кажуть, Винниченко прислав листа, писаного ніби од якогось актора. Питає, як справляється у нас «теперішня трупа», як до неї ставляться, чи добре приймають, і як би тутешні люде поставились, коли б із-за кордону приїхала «їхня трупа», теж ліва, тільки не така, як теперішня. Видимо, нову замишляє авантюру шановний Володимир Кирилович... Але хай сидить краще там, де сидиться. Який би дурень міняв шило на швайку, та ще таку, як Винниченко: приїде, наробить бешкету, заварить кашу, а доведеться споживати — скаже: ну вас к чорту! Та й умкне в якусь шпарку. І все якісь фантазії на мислі. Невже він думає, що купка нікчемна «укапистів» може творити державу? Це було б суще нещастя, коли б Винниченкові знов пощастило заварити якусь кашу. 
8 июля. Просто біда: ніде не платять грошей. Винні мені і в Державному] видавництві, і в «Шляху освіти», і в «Часі» — і за цілий тиждень біганини ніде ні копійки не вибігав. Замість грошей показують ті телеграми, що шлють вони до Харкова, благаючи грошей та признаючись одверто, що вони — банкроти. Проїдають і розкрадають усе, хоч скільки дай, — розуміється, казенні видавництва. Міністерські штати й платня (своїм, звичайно), ніхто нічого не робить, ніхто нічого не тямить і не хоче тямити, усякий гарба, що може — і наслідки... які можуть бути, опріч банкротства, наслідки. Пощастить ще трохи урвати казенного пирога — животітимуть ще якийсь час. Не пощастить — помруть ганебною смертю, занапастивши попереду українську книжку та письменство.
А взагалі, на гроші скрутніше, ніж було на початку «грошової реформи». Скрізь торичелієва порожнеча. Академії замість 30000 крб. на ремонт прислано з Харкова — 3000 крб., і не знаєш, чи на цю мализну дивитись, чи що з нею робити, бо на ніяку справу не вистарчає. Удержання не доплачують. Зате податки і штрафи луплять. Теж фінансова політика... Але нагадує тих двох дядьків, що купили наспіл барило горілки і потім один одному продавали за той єдиний п’ятак, що у когось із них знайшовся, аж поки вся горілка минулась і п’ятак як був, так і лишився.
Здається, у наших фінансистів і п’ятака не лишиться — вкрадуть. Що ж — кінець швидше прийде гнусному режимові. 
10 июля. З новітнього фольклору. На якомусь мітингові промовця риторично запитує: «Ленін... Чи ви знаєте — хто такий був Ленін? — Вор...» Крики обурення, похвалки арештувати. «Ша! — веде далі промовця, — Ленін був дійсно вор: яождь октябрьской революції».
12 июля. Скінчив нарешті книжку про І.С.Левицького. Затяг- лося так через те, що міг уривки часу тратити на цю роботу і те, що вимагало двох тижнів, забрало місяці. Не дають працювати і люде, і справи.
13 июля. Ще з новітнього фольклору, — анекдот, мабуть, «аристократичного» походження. Заспорилися Мусоліні, Еріо, Макдональд і Чичерін, хто з них демократичніший. Вирішено зробити спробу. От Мусоліні й запер трьох конкурентів на демократизм вкупі з свинею в одне помешкання; хто довше висидить, той найдемократичніший. Минуло трохи часу — вискакує Макдональд, затуляючи носа: «не можу більше». За ним незабаром Еріо. Минув ще якийсь час — вискакує свиня: «і я не можу з ним видержати». Чичерін виявив найбільше «демократизму», що й свиня не видержала. Але своєрідне розуміння демократизму виявив і автор анекдоту! 
14 июля. Пікантну історійку розповіла Тіна Ом[ельченко]. Вона малювала мого портрета (який він вийшов — не знаю, бо домальовувала без мене). Схотіла подати його між іншими працями на комісію в Інституті. Коли це стало відомо, студентський староста одізвав її набік і таємничо почав: «Ви хочете портрет Є[фремо]ва показувати... Не радив би»... — «Чому?» — «Та, бачте, у його така репутація... Коли б, знаєте, чого не вийшло...» Тіна спалахнула: «Що ж, ви за контрреволюціонера чи що його маєте?» — «Та... словом, не раджу». — «А я таки покажу». Перед приходом комісії Тіна приходть до залі й бачить — портрет повернуто до стіни. «Я, каже, розсердилась і поставила його як слід». «Що ж комісія?» — питаю. «Та нічого не сказала».Це вже не перший випадок такого хамства. Я знаю, що київські газети вичеркують моє ім’я, скоро стрінеться в якій поданій їм статті. Я знаю, що на Педагогічних курсах заборонено посилатись на мої книжки. Стараються хлопці, чи виконують «замовлення»? 
15 июля. На черзі нова реформа Академії. Останні відомости з Харкова подають, що там знов ідуть про це розмови. Коли б не зруйнували і ту роботу, що робиться.
Прислано на редактування першу пайку Словника. А грошей видавництво не платить ні співробітникам, ні мені. Завтра маю з видавництвом серйозно говорити...
17 июля. Один судовик питав, чи швидко вийде Словник, а то у нас, каже, так пишуть, що тільки пожалься Боже! Недавно один з урядовців почав свій папір так: «У відповідь на ваше сватання»... Знайшов у Дубровського під «предложение» — «сватання» та й пальнув, сердега... Я вже, здається, згадував, що «українізовані» чиновники з приводу якоїсь справи прохають од прокурора «вашого ув’язнення» («заключения») або скаржаться, що «не дістають уже стільки місяців «змісту» («содержания»). Мабуть, таким ніякий Словник нічого не поможе. 
18 июля. Кажуть, що заборонено портрети Леніна малювати, — таким дегенератом почали його показувати ретельні почитатель Найбільш розповсюджений портрет — Ленін з роззявленим ротом та простягнутою рукою — чисто оперний співака поганого тону й провінціяльної сцени. Істинно — всякий творить богів «по образу і подобію своєму».
19 июля. На Десні між Черніговим та Новгородом- Сіверським був напад на пароплав. У вузькому місці звелено спинити пароплава, потім побито капітана за те, що не послухав був одразу й кількох пасажирів. Чутки переказують, що побито самих жидів. Б’ючи ніби приказували: оце вам спекуляція, оце вам валюта, оце вам скорочення штатів. Чоловік, що мені про це оповідав, виводить з того, що напали службовці, вигнані через скорочення штатів. Звичайний розбишацький напад поголоска вже силкується прикрасити мотивами загального протесту.Написав листи до Оренштайна та до Г.Журби. 
20 июля. В «Більшовику» нова стаття тупоумного Клепатського проти Академії. Написана вже здержливіше, але всі елементи доноса й провокації є. «Учені», що помазалися чи примазалися «марксизмом», без того тепер не можуть. Гнусний тип! З понурою упертістю свині риє, риє своїм тупим рилом, сподіваючись зробити таки на Академії кар’єру. Недавно один з таких «услужающих», Я.Савченко, надрукував у «Більшовику» ж таки доноса на Зерова за його відчити на Педагогічних курсах. Тепер виявляється, що, надрукувавши, він з газетою пішов до «Наросвіти» і запропонував свої послуги як лектор, замість Зерова. Од такого вчинку навіть офіціальних освітників занудило і вони його послуг зреклися, а запросили таки Зерова. Зовсім одверто й по щирости зроблено: свині вже без жадної машкари совають свої рила всюди, де прочувають для себе поживу. 
22 июля. Виясняється, що Клепатський виконував «замовлення»: редактор «Більшовика» не хотів містити його статті, а звелів йому це зробити Губком (Губерніяльний Комітет комуністичної партії). Чомусь йому треба прищемити Академію, і на це й здався новоявлений «марксист» Клепатський. Такових бо єсть царствіє теперечки.
24 июля. Тиждень тому золота десятка (царських часів) коштувала 8 крб., сьогодні — 16. Починається!... Фінансисти пророкують на осінь новий кризис з грошима і, можливо, катастрофу з валютою. Неврожай, дощі, що гноять і ту мализну, яка вродила — призводять до великого песимізму в офіційних кругах. Темнота щодо перспектив зростає.
26 июля. Сьогодні цілком закінчив книгу про Левицького, навіть перечитав і востаннє до друку виправив. Загаявся, бо рвуть на частки і не дають систематично працювати. Тепер книга піде до цензури (ох!)
28 июля. Почав редагування «Словника». Не люба це мені робота і берусь до неї з великою неохотою. Та вже нічого не поробиш... Думаю на тиждень давати — аркуш. Для цього треба буде 2 — 2 1/2 год. оддавати Словникові щодня. Сьогоднішню порцію зробив за 2 години.
І це, мабуть, на цілий рік. А я саме цілу низку мав на думці літературних нарисів і, звісно, з більшою охотою їх би писав.
29 июля. «Порція» Словника, потім Академія — теж свого роду «порція» метушні, чвар, пліток, скарг.
Понаписував листи Є.Рудинській, В.Станіславському, Ревуцькій.
30 июля. Службовці з «Цукортресту», власне, їхній «місцком» зробив постанову, що кожен мусить придбати твори Леніна. За них вираховують з удержання, а вони тепер шукають, кому б продати, щоб вернути гроші. Не знаєш, чому більш дивуватись — чи нахабству вищих, що, вислужуючись, накидають ті нікому не цікаві книги, чи рабству нижчих, що без жадного протесту роблять, що їм велять. Виграє, звичайно, видавництво, що збуде макулатуру, якої ніхто не купує. О tempora!... 
31 июля. З приводу 10-ліття війни — повно статтів по газетах, мають бути маніфестації, мітинги. Звичайне лицемірство: люде, що розвели найгіршу в світі війну й найбільше людей вигубили — протестують проти війни! Характерний малюнок: проти багнетів старого війська наїжились багнетами ж червоноармійці: це зветься — війна війні! Таки війна і таки ж тими самими способами. Навіщо ж галас? Якийсь ієзуїтизм, тільки червоний. 
1 августа. З сьогоднішнього дня починається моя черга на санаторію. Але не знаю, коли виберусь туди та чи й виберусь. Всі роз’їздяться, діти послабли, — нема на кого дітей і хату кинути. Доведеться мені, мабуть, цього року обійтись без санаторії.
А тим часом іноді чую, що маю серце в грудях; таке велике, як кулак. Краще б його не чути!
2 августа. Лист од Федора. Становище його не одмінилось. Цікава подробиця: «вичистили» його з служби за те, що він був (!) членом Центральної Ради! Хто кислиці поїв, а кого оскома напала — це одне, а друге — ще й досі пани становища не можуть забути про колишнього конкурента: і мертвий труп їх лякає.
Чи дрібненька це помста?
3 августа. Противійськова маніфестація. Звелено повикидати прапори — на честь війні? Написи на зразок «Рабы всего мира! Вы являетесь пушечным мясом для буржуазии! На борьбу, на баррикады! Не ждите буржуазии! Рабочие и крестьяне СССР с вами!» (це так кооператори розмахнулись!), безкінечні промови і три аероплани «гордо реяли в воздухе». Одно слово — звичайна «убогая роскошь наряда» і звичайне ж лицемірство.Нінка поїхала до Тули. Я в санаторію подав заяву, щоб мені лічили термін з 15 серпня 
4 августа. Приходив інтерв’юер з «Пролет[арскої] Правди», питав, що я думаю про війну. Погнав його. — Картка в Тулу.
5 августа. Знов чутки — про ультиматум большевикам щодо переміни курсу, евакуації України і т.п. З того правди тільки того, що Раковський приїздив радитись до Москви і що большевики визнали всі борги. А скільки реклами, галасу й колотнечі за них нароблено. Це, либонь, чи не з останніх позиція.
Потішив мене сьогоднішній «Більшовик». Надрукував він вражіння якогось італійського комуніста Пелузино. Поміж усякими дурницями знаходимо у його таку «развесистую клюкву»: найбільш, мовляв, у вас тут мене вражає абсолютна воля слова і друку, — аж дихати легше!... Бодай би він справді так дихав... Ну, та «знатному иностранцу» вибачити можна. Але з яким лицем друкують цю брехню наші монополісти од преси? В неділю «Більшовик» надрукував був статтю (мабуть Деснякову) — «Українська буржуазія під час війни», повну таких брехень та вигадок (наприклад], що ТУП обертався з декларацією до великого] князя Миколи Миколайовича!), що навіть у теперішній монопольній пресі не часто такі можна здибати. Оце й єсть ота хвалена «воля друку»!... «Суєслови, лицеміри, господом прокляті»...
Лист у Тулу. Лист од Андр[ія] Васильовича]. Пише, що приїде, мабуть, в кінці серпня. Берлінські олімпійці не задовольнилися посланими (з Харкова) документами й самі ще запитуватимуть Харків. Ну, й кропив’яне насіння! Не дихне, поки десять бумажок не напише! 
6 августа. Лист до Андрія Васильовича] та Оренштайна.
9 августа. Лист до Петра.
12 августа. Підписано умову з Англією. Брехуни й тут визначились. Пустили чутку, що Макдональд сам благав їх не припиняти переговорів, уночі збудив Раковського і до ранку підписали умову. Може б хто й повірив, коли б не переборщили в брехні. Неофіціяльна версія показує справу зовсім навпаки — ніби Макдональд заявив, що тяганина вже надокучила і коли большевицька делегація не підпише умови до ранку, то її вишлють з Лондону і що Раковському довелося уночі збирати своїх підручних і пристати на всі умови, подиктовані англійцями. В зв’язку з підписанням умови знов ширяться чутки про окупацію України, — власне бо ми й досі не знаємо, на яких же справді умовах погодилися англійці з большевиками, і це й заставляє думати, що умови повинні бути дуже солоні. А тому чекають перемін. Вказують, що з бувш[ого] Купецького саду знято назву «Пролетарський» — лишилося просто — «городський сад». На вагонах трамваїв замазують слово «комунальний» і залишають «городський трамвай». Кажуть, що це тому, що вертаються давні власники трамвая, бельгійці. Щось, мабуть, і справді таки єсть. Бачив листи з-за кордону від Черкасенка: він пише, що восени, найпізніше взимку, еміграція має повернутись на Україну. Пише, що Раковський з товаришами лижуть халяви у закордонних капіталістів, благаючи грошей, а ті й дивитись не хотять. Пише, що становище фінансове большевиків безвиглядне цілком. Внутрішня ситуація ніби ствержує це. Побачимо... 
13 августа. А тим часом... тим часом якісь шмаркачі ходять по книгарнях і одбирають старі видання на автодафе, починаючи од Далевого «Толкового словаря», історичних праць Карєєва і т.п.
Всю історію, історію письменства, соціологію хочуть препарувати тільки по своєму й ніякої «єретицької» думки не допустити. Будилович з денікінських часів те ж саме пробував робити з українською та большевицькою літературою. І тут методи однакові.
Дав я був до «України» Грушевського статтю про генезу Кирило-Методієвського Брацтва. Видавець, Держвидав славнозвісний, послав її на цензуру до губкома, хоча добре знає, що академічні видання цензурі не підлягають, а той, не будучи дурак, катнув резолюцію: «не воспрещено, а несвойственно», бо «нема марксистського духу». Болвани! Тямлять вони, що то єсть дух... 
14 августа. Знайшлася згуба. Років з 12 тому М.М.Грінченко взяла у мене збірку радикальних виданнів, де була брошура «Як цар людей дурить» (це щоб оберегти мене перед жандармами) та й дала сховати Онисі. Вона сховала так, що й знайти було не можна. Дуже я на цю дружню послугу сердитий був, та мусив примиритися з тим, що книжка навіки пропала. А це чистячи кімнату для ремонту й знайшли книжку за образами, на превелику мені радість. 
15 августа. Цензура дозволила мого Нечуя-Левицького, збірку про Стебницького і ще деякі книжки. Новий цензор (Десняка пришелепуватого вже прогнано) казав, ніби цензура має тільки по суті дивитись, а не чіплятись до слів та букв. Маємо, значить, поступ! А все одно і розумний цензор без дурниць не обійдеться, — така вже природа кожної цензури.Сьогодні мені йти до санаторії, але хіба що встигну речі одвезти. Цілий день писав рецензію на монографію (рукописну) Багалія про Сковороду (на премію подана). 
24 августа. З 17-го живу в санаторії. Поправка з того невелика, бо цілими днями або сижу за роботою (Словник та ін.), опріч того мало не щодня доводиться бувати в місті (Академія, грошей добувати і т.п.). Отже виходить, що до всіх обов’язків долучився ще один — бувати в санаторії...
Ввечері часто проїздю трамваєм по Лук’янівці. Кожного разу мені ласкаво й привітно присвічує червона зірка з високого тюремного димаря... Це треба було спеціяльно ухитритись, щоб її там притулити, але чого не переможуть червоні тюремники! І це не тільки в Києві. В Полтаві так само тюрму прикрашено червоною зіркою. Зворушливо виходить і символічно.
18-го написав листа до Багалія. 
28 августа. Ті, що були сьогодні в Лаврі, розказують, що сила народу зібралось (тисяч на 50), настрій глибокий, змагання між українцями та слав’яністами, протирелігійним агітаторам не дають говорити. Величезне вражіння зробила зірка, яку (вдень!) бачили над великою церквою (мабуть, Венера, бо Марс повинен не там бути вдень, — і обидві тепер близько до землі і надзвичайно гарні). Звичайно, побачили в цьому «Знаменіє» проти больше- виків. Легенди виникають на очах. Говорили вже там, що бачили й Матір Божу, як вона благословила монастир. 
31 августа. Вчора й сьогодні по газетах повно Савинковської справи. Прочитав і тільки руками розвів. Нічого не розумію в цій чудній якійсь оказії. Коли чоловікові каятись скортіло, то чого ж він приїхав нелегально. А коли не кортіло до суду, то... Взагалі дрянь люде поставали. Перше смерти в вічі дивились і не моргали, а тепер користуються з того, що можна благородну позу прибрати: прозрів, мовляв, і ради пролетаріята зраджую свої погляди, себто признаюсь, що помилявся.Занадто вже багато проявляється таких, що «помилялися». А це вже підозрена справа. 
7 сентября. Справа з цензурою моєї статті скінчилась несподівано і досить благополучно. Говорив з видавцями. Вони сконфужено посилались на те, що «становище зобов’язує», що вони, як Державне видавництво, мусять підлягати партійній цензурі. Я відповів на це, що цінителями-цензорами є люде, які нічогісенько не тямлять, а втім можу поставити крапки над і, щоб вони не чіплялись.
Потім дізнався, що мої «крапки» цензорів таки не задовольнили і вони домагалися, щоб статтю таки зняти зовсім з книжки. Бувши в Держвидаві вдруге, почав знов про це розмову, аж мене перебивають: все, мовляв, гаразд: статтю пропущено. Хай їм грець!
Бачив інструкції щодо конфіскації книг. Прецікавий документ, од якого так і війнуло 90-ми роками. Між іншим, звелено одбирати й нищити совітські видання до 1921 р., бо вони вже не відповідають теперішнім поглядам та зміненій політиці! А що як через рік і теперішні не відповідатимуть? 
14 сентября. Знов морока з флагами. Звелено справляти нові і набувати їх по районах міліції. Очевидно треба дати комусь заробити. «Участковий потреатизм» колишнього не додумувався до такого. Тоді «обывателям предоставлялось украшать здания флагами», але щоб видумувати для них точний формат і примушувати в поліції купувати — на це не сягала фантазія старорежимного адміністратора. Треба було велику революцію пережити, щоб докотитись до такої бридоти. 
28 сентября. В місті почалися страшенні арешти. Арештовано, кажуть, чоловіка з 700. У Харкові, Полтаві, Чернігові й по інших містах і весях так само поспіль йдуть труси й арешти. Що воно таке — не можна догадатись, бо хапають найрізноманітніших людей, яких зв’язати ніяк не можна. Багато сидить жидів, українців, поляків. Говорять, ніби ГПУ викрило якусь змову, а швидше, мабуть, треба йому своє існування виправдати. Так робила і старорежимна охранка, тільки що з меншим розмахом.На днях у газеті вичитав, що на щось там «срок продлевается до 1 октября». Хороша тепер зробилась мова по газетах! 
1 октября. Перебрався з санаторії додому. Тепер може акуратніше записуватиму.
Справа з флагами кінчилася також несподівано. Виявилось, що то тільки проект, ніким ще не затвержений, а тим часом обов’язали були вже за два тижні покупити їх і ціну встановили: 7, 15 і 35 крб. за те, що коштує од сили 1 крб.! Вийшов невеликий конфуз.
2 октября. Великого клопоту міліції завдають... голі люде. Спершу в Москві, а це і в Києві з’явились по вулицях люде в адамових убраннях зі стрічками через плече: «Долой стыд!» У голих дам, правда, в руках ридикюлі, а в них певне дзеркальце мусить бути. Начальство не знає, що з цими воїтелями проти стида робити. З одного, боку воно й само цей лозунг давно проголосило, а з другого... навіть йому якось ніяково.І от по газетах інтерв’ю з «Наркомздравом» Сімашком: «авторитетна» його думка — ходити голим не гігієнічно... Отже на цій підставі боротьба проти голизни. Але певности не почувається. Та й справді: як час — безстидний принципіяльно — може боротися з принципіяльним безстидством? І які аргументи проти його можуть виставити люде, що безстидство самі обернули в систему? 
3 октября. Дійсно — безстидство, обернуте в систему. На Миколу один з його товаришів, підглянувши, що цей носить хрестика, подав доноса. Робиться слідство. Можуть за хреста вигнати (тепер кажуть «вичистити») з Інститута. Хороший же товариш, що підглядає й доносить. Хороше й начальство, що прикриваючись віротерпимістю, починає з приводу хреста справу. А цинізм який!...М.Василенка випускають з тюрми, але висилають за межі України. Колись відомий Фроленко свою статтю чи згадки про царську лютість затитулував промовисто — «Милость». І тут маємо таку саму «милость», якої «помилуваний» хоче зректися й прохати, щоб його лишили в тюрмі. 
4 октября. Стрівся з Пилипенком. Нагадав йому про Андрія Васильовича: дозвіл йому, кажу, вернутись дали, але там не пускають. «А що ж — відповідає — я нагадував: кажуть, що це передчасно». «То навіщо ж давали дозвола?» — На це я відповіді не дістав. З губи халяву звикли робити і роблять систематично.
Василенкова справа повертається на краще. Висилають за межі України, але кажуть, що коли попросить, то дозволять зостатись і на Україні. Чудово оце — «коли попросить». Мало покарати, а треба ще назнущатись з чоловіка, дати йому почути, що він цілком в їхніх руках: «Ха-ха, може я тебе й помилую», — мовляв Щедрінів вовк. «Милость».
Цікава деталь. Сьогодні одбувались звичайні (з примусу) маніфестації протеста проти арештів і тюремного в’язнення по буржуазних державах. Протестувати вийшли і службовці київських тюрем, а тому ув’язненим не давали їсти: кухарів теж погнали протестувати. Цинізм надприродній! 
5 октября. 23 вересня був у окуліста. Очі мої почали вередувати. Звелів для роботи уживати окулярів. Незвично це і трохи нервує під час роботи. Власне кажучи, й так я можу бути вдячний своїм очам, що застрайкували аж на 48 році. Років з 40 служили вірою й правдою, та ще як служили! Більше надуживати їх, ніж це робив я, ледве чи можна, і це просто чудо, що вони аж до цього часу додержались були. Тепер треба звикати до іншого. Нове «memento moгі» . 
6 октября. Ходить прокламація од «Союза боротьби за самостійну Україну» до селян та робітників. Привезено мені її з села, і, кажуть, що там її охоче читають. Написана досить популярно. Обнадежує на швидке визволення. Власне, мало я в це вірю, бо об’єктивних даних до цього не видко. Але чи не ця прокламація викликала ті страшенні арешти, що хвилею прокотились по всій Україні? Між іншим, чув я версію, що закордонні українці обернулись до Ліги Націй з меморандумом, що коли Ліга береться обороняти Грузію, то повинна так само поставитись і до України, бо становище обох країн щодо большевизму однакове. Відповіддю ніби й були арешти. 
7 октября. Був на засіданні з приводу закінчення книжної виставки. Сама виставка, яку я бачив уперше, досить убога, але на цікаві наводить паралелі. Найбільше місця зайняв московський Госиздат і, що найцікавіше, там є справжня культурна книга: імення Пушкіна, Гоголя, Достоєвського, Тургенєва, Островсько- го, Толстого, Бєлінського і ін. часто трапляються на заголовках. Тим часом, у нашого Держвидава виставлено мало не самі за себе підручники та агітаційна література. Ріжниця колосальна і показує, в яких руках у нас тут опинилася книжна справа.
Ще яскравіше показало це засідання. Довгі, нудні, претензійні теревені, серед яких правдою пролунало слово одного тільки промовця, що ми, мов, цілком провалилися з своєю виставкою, виправдавши свої завдання хіба на 30%. І матеріяльно, і морально виставка успіху не мала, ніхто нею не цікавився, публіка не ходила, а ходили тільки ті, кого силоміць заганяли. Але навіть цей промовця говорив, що провал стався через те, що мало агітували за виставку на заводах і через те робітник, мов, не пішов. Певна річ, це нісенітниця. Просто масовий робітник занадто ще некультурний, щоб його могла заінтересувати така рафінована штука, як книжна виставка. А на іншу публіку і не рахували так само мало культурні упорядчики.
Одна курйозна дрібничка. На засідання запрохувано: «на чашку чая и на собеседование». Прийшовши, справді застав на столі сервіровку; згодом, одначе, на очах у зібраних її забрали й повиносили. Вияснилось, що «чашка чаю» здалася комусь занадто «буржуазною вигадкою» і, як таку, її усунено... Мудрі голови! 
8 октября. Всюди йде нова «чистка» — студентів, учителів, службовців. «Избієнньїх младенців» тисячі. Дехто справді поліз у петлю, опинившись за облавком. Але справа починає набирати курйозного вигляду. «Вичищені» московські студенти, кажуть, обернулись до англійського посла з проханням, щоб їх прийняли до англійських шкіл; американці й англійці запропонували усім, кого викинуто з тутешніх шкіл, їхати до Америки й Англії, обіцяючи і науку, і забезпечення під час науки. Вийшов скандал. Раковський прислав догану «чистильщикам» за те, що вони показуються дурнями перед Європою. Скільки правди в цьому анекдоті — не знати, але факт той, що непохитні «чистильщики» починають подаватись назад і обіцяють «вичищеним» студентам, що їм буде дозволено вчитись, а вчителів знов примощують на службу. Все це робиться під флагом загальної освіти, культури й інших хороших слів.Написав листа до А.Кримського. 
10 октября. Приїхав з Глевахи Стах і дивні діла розказує. Прибув у село хтось з волости (волвиконкома) і об’явив його і членів церковної ради «бандитами» й позбавив їх права участи в сільській раді. Тоді отара поперелякувалась і почала зрікатись одно по одному участи в церковній раді. Церкву хочуть повернути на клуб. А отара мовчить і мовчки чухає чуби та потай нахваляється, сама в свої нахвалки не вірячи. Досить першому-ліпшо- му нахабі й жулікові взяти палицю в руки — і все перед ним гнеться. Німії подлії раби! Мене церковні справи не обходять, але оце рабство і рачкування перед кожним нахабою хоч кого можуть вивести з рівноваги. І головне — яких прав позбавлення ці безправні раби лякаються?Написав листа до Є.Чикаленка. 
11 октября. Була Є.Я.Рудинська, розповідала фінал історії з полтавськими музеями. Невважаючи на обіцянки з Харкова і Академії, музеї таки розгромлено. Рудинські та Мощенко мусили покинути їх, а без них незабаром буде сама руїна. Образилися полтавські хами, як сміють наперекір волі їхній йти та «організовувати общественное мнение», — так вони звуть втручання в цю справу Академії. В старі часи нічого подібного не могло статись, а тепер усякий невіглас уважає себе за мецената, а виступає справжнім вандалом.По газетах надруковано: Чубаря, Гринька та Ряппо обрано на «почесних студентів»... Це не зайва їм річ, бо справжніми студентами вони ніколи не були. А саме звання нагадує мені того «почесного козака», що на його обрано було когось за останні часи царського режиму. 
12 октября. Чув оповідання про те, як роблять «чистку» серед студентів. Комісія, що її робить, просто забавляється. Питання ставить які кому впаде на думку.
Найбільш люблять масні питання. Студенток, наприклад, мало не кожну запитують — «скільки разів робили ви аборт?» І нікого не знайдеться, хто б хоч очі заплював цим сквернословцям.
«Чистка» по установах так само провадиться своєрідно. Тут, навпаки, до тих, кого мають викинути, підходять з надзвичайною ввічливістю та делікатністю, але делікатними питаннями так само доводять жінок до істерики, а чоловіків до петлі. Сьогодні одного такого бідолаху знято з дерева проти Володи- мирського собору. 
13 октября. З новітнього фольклору. В Петербурзі, як розповідав один приїзжий, в якомусь сквері в нужнику висить напис: «тут приймають жертви на всеросійський пам’ятник Іллічеві — золотом і папірцями».
14 октября. Надто насунуло роботи — Словник, коректа Словника і «Люборацьких», кілька статтів книги про Левицького, на термін дуже близький і щоденна метушня в Академії. Просто не знаю, за що хапатись і як з усього того вискочу.
16 октября. Коректурна й інша робота все допікає. Почав статтю для Меженківського збірника (історичний нарис української книги), але можу писати тільки мікроскопічними дозами. А термін — 20 жовтня!
17 октября. Ходять по хатах агенти комітету «для допомоги жертвам інтервенції». Офіціяльна ця установа допомогу розуміє дуже оригінально. Списують усякі здирства і збитки за часів ніби інтервенції, щоб подати рахунок навпроти «закордонної буржуазії» нібито винної за інтервенції. Не розумію, навіщо це все робиться? Чи вже ж та буржуазія така дурна, що поважно братиме ті рахунки, та ще складені таким способом і большевицькими агентами? Принаймні щодо мене, то дивлюсь на це, як на справу цілком безнадійну, яка викличе хіба комічні наслідки.Мене тягли також до того комітету, але я одмовився. Та й справді — нащо робити вигляд, що збитки робили інтервенції, коли найбільше їх зробили самі большевики, майстрі грабунку та здирства. І тепер бувають уже цікаві qui pro quo. Приходять агенти до одного «буржуя», питають про збитки, заохочують писати якнайбільше, а коли записали, то виявилось, що то все большевики наробили. Вийшов конфуз, та ненадовго. Агент геніально викрутився: ну, то все це поставимо, каже, на рахунок денікінцям... І отакі «рахунки» схоче хтось оплачувати? Навряд. 
18 октября. Була К.М.Андрієвська. Її також «вичистили» в подяку за 35-літню справді таки саможертовну працю. Та ще підступом: спершу створили були спеціальну для неї посаду (завідувати діапозитивами), а потім ту посаду скасували, як непотрібну. Плаче бідна. А робітник — з неї дуже добрий — і от хоч на вулицю з довгою рукою йди. Взагалі з цими скороченнями робиться щось неможливе; з одного залізничного управління в самому Києві викидають більщ 700 чоловіка. Та ще проти зими. Поруч з цим ростуть злочинства — грабунки та злодійство. Щодня чуєш — то там, то тут залізли в хату і геть усе вичистили. Одно за одне чіпляється. Ростуть і самогубства. На Володимирській вул. якийсь бідолаха вискочив з четвертого поверху. Навіть газети занотовують «дні самогубств», коли буває їх по кілька десятків. Солодке життя! 
48 лет
19 октября. Неділя. Цілісенький день висидів за коректами, — аж голова обертом іде і в очах темніє.
20 октября. А Миколу таки «вичищено» з Інституту за хрестика, — офіційно за те, що бере малу участь у житті школи. Перше виганяли за політику, тепер за неполітику. А суть одна, тільки цинізму стократ більше.
21 октября. Вночі прокинувся од якогось шарудіння. Думав спершу, що пацюки, — коли глянув у передпокій: кватирка й двері навстіж. Знов був гість, як і торік об цій самій порі: цього року привітав з іменинами. Встиг узяти не багато — старого парасоля, старі калоші — та ще деяку дрібницю. Це — «новий побут»: злодійство таке, що, мабуть, жадної немає хати необкраденої. Починаються темні осінні довгі ночі, саме зручний на злодійство час. Та ще безробіття, та ще усякі «чистки», а в результаті просто жити снаги немає. 
22 октября. Вночі злодії, а вдень дітвора жити не дає. З усіх боків лізуть до садка, ламають паркани, — просто з хуліганства, бо ж у саду нема чим поживитись. У нашому дворі заявлено міліції; прийшли і навіть не поглянули і сказали, що треба зловити когось, тоді тільки вони вступляться. Це нагадує відому пораду проти бліх: треба спіймати блоху, зв’язати їй руки й ноги, посипати в ухо порошку, то вона буде нидіти, нидіти та й здохне.А поки органи оборони дають такі пікантні поради, з дітворою робиться щось таке, що вже обертається в соціяльну небезпеку. Ніколи ще не було стільки дітей по вулицях, як тепер. Цілі хмари — і все це хуліганить, безчинствує, росте злодійкуючи, ні до чого путнього не привчаючись, не знаючи праці, а шукаючи тільки забавок та веселого життя. В школи не ходять, або там нічого не роблять. Що буде з цього покоління, змалку розбещеного і розпаскудженого — і подумати страшно. Навіть комуністи починають замислюватись. Недавно була стаття в «Пролетарській] Правді» — ми, каже, виховуємо, хуліганів, нероб, сифілітиків, а надто по своїх дитячих домах та між ленінцями. Одного тільки не каже, а саме — що нічого іншого з своїми способами вони й не можуть виховати. 
23 октября. Фінансовий стан усе гіршає. Банкротують приватні люде через страшенні податки, ще більш банкротують торгові установи державні через безхазяйність, злодійство та загальну депресію. Уманський «райсоюз» платить по 25 коп. за карбованець. «Сорабкоп» тріщить — от-от лусне. «Сільський господар» вже луснув. У місті мало не кожен другий магазин або забитий стоїть, або ж ліквідується. Грошей ні в кого нема, ніхто не платить, насамперед не платить держава службовцям. А офіційні брехуни тим часом не перестають товкти: все гаразд, усе чудово, увесь світ перемогли і знищили. А тим часом у світі робиться щось інше. Бачив оце одного приїзжого з Німеччини: там тихо, спокійно, марка стала на мірі і німець ні про що не думає, тільки працює-працює. І він вискочить на широке плесо, а в нас, де вміють тільки галасувати, все йде на дно, і дедалі, все більш гнилизною відгонить. Самобутня риска... 
24 октября. Українізація... От іще, опріч «чистки» справжня злоба дня. Просто стогін і гвалт стоїть по установах. Виданий був наказ, щоб усі службовці вміли по-українському, але як ніхто з росіян і «тоже — малоросов» того в серйоз не брав, то граматики і словники любенько собі спочивали під спудом. Аж тут почали іспити робити і, хто не складе — виганяти. От тут от і почалося. Достається, звичайно, українцям, хоча в тому, що робиться вони Богові духа винні. Характерно, що найсерйозніше до українізації поставилися службовці-жиди і справді за цих півроку понавчалися, тоді як росіяне нарікали і нарікають, але пальцем кивнути не хочуть, щоб якось вже раз раду собі з тим дати.Треба сказати, що чимало й дурниць роблять. Вчать не так мови, як граматики та всяких хитрощів граматикальних, пишуть диктовки, забивають голови правописними дрібницями, до того ж не усталеними. В результаті якесь буквоїдство виходить, яке дає рацію нарікати зовсім справедливо. Сам по собі захід доцільний — щоб службовці знали народну мову — набирає потворних форм. Хоча без примусу тут, очевидно, нічого зробити не можна. Старий чиновник, який думає, що все для його, а не він для народа, ще не вмер і твердо сидить у кожному радянському службовцеві. А з цього виходить і сміх, і горе, коли на старість доводиться за граматику та правопис братись. І беруться, хоч і кленуть крепко та зганяють злість на безневинних цим разом українцях. Це так, як та «невістчина плахта» за все одбуває. 
25 октября. На «чистці» студентам ставлять такі запитання: «де стоїть місто Еріо?» Студент, що йому цю дурну «мороку» завдано, не звомпив і відповів: «близько міста Макдональда». І врятувався. Це нагадує мені, як один батюшка на екзаменах в уманській бурсі любив питати бурсаків: «якого дня створив Бог блоху?» Тільки що за блоху бурсаків не виганяли, а за «місто Еріо» міг студент вилетіти. Поступ маємо великий.Взагалі з усякими «чистками» зайшли в куток і ні з якого погляду вони не мають глузду. З залізницями, наприклад, почистилися до того, що деякі залізниці вже майже стали або мають стати. Опріч того, залізничники безробітні починають спускати поїзди з колії. Є чутка, що подекуди поїзди зовсім не ходять ночами. Навіть багато комуністів говорять: «нас з цими чистками спровоковано, щоб викликати зненависть до нас, а практично все це ні до чого». 
26 октября. Цікавий етнографічний концерт в Академії розпочався «Інтернаціоналом». Це тому, що газетний репортер перед початком запитав: «чи буде «Інтернаціонал» — і тим посередньо здомігся, щоб був. Свого часу не так набридали «гімном», як тепер «Інтернаціоналом» та іншими показними рисами новітньої офіціяльщини. Правда, в театрах портрети несчисленних «вождів пролетаріята» вже познімали.
27 октября. Сижу за роботою і буквально сплю. Бо ночами не можу спати: що шеркне щось — здається, злодій лізе. То вже й не лягаю зовсім до 3 — 4-ої години. А тут ще, як на зло, роботи підсипало. Дорого обійдеться мені злодій і в здоров’ї, і матеріяльно (треба робити скрізь грати на вікна, бо дедалі — ще гірше буде).
28 октября. В «Більшовику» надруковано, що є думка перемінити «Червоний Хрест» на «Червону Зірку», бо — як буквально пишеться в газеті — «населення заперечує назву «Червоний Хрест». Ці слова вложено в уста Линниченкові. Ну-ну!
29 октября. Писав некролог до «України». Аж цілих 12 написав (Апчевської, Жебуньова, Кащенка, Кістяківського, Левицького І., Матушевського, Науменка, Стебницького, Стешенка, Сумцова, Широцького, Шрага).
30 октября. Скінчив статтю до друкарського збірника і історії української книги за XIX ст. до 1917 р. А ще коректи лежить без кінця і краю.
31 октября. З анекдотів про «чистку»: серед студентів. 1. «Хто ваш батько?» — «Священик». — «Ага, значить, піп». — «Ні, так «священик». — «Хіба не все одно? Яка ж ріжниця між попом і священиком?» — «А така, як між жидом і євреєм».
«Ви хто такий?» — «Стовбовий дворянин». — «Як же ви, бувши дворянином, хочете потрапити між гурт пролетарського сту- денства?» — «А як же Ленін, бувши дворянином, п’ять років стояв на чолі пролетарської держави?» — «Ага, то ви, певне, й до балету вчащаєте?» — «Таки вчащаю, тільки не так часто, як Луна- чарський». — «Так... мабуть, і п’єте?» — «П’ю, але вдесятеро менше, ніж Риков».
«Хто ваш батько?» — «Крамар». — «А багато заробляє?» — «Та карбованців з 300 — 400 на місяць». — «А дядько ваш хто?» — «Теж крамар». — «Заробляє?» — «Та теж карбованців з 500». — «Ну, досить, ідіть собі»... Повертається і на відході каже: «Ну от ви мене спитали про батька і про дядька, а чому про брата в перших не запитаєте?» — «Що це значить?» — «А те і значить, що от вам у комісію лист од брата в перших». Читають і виявилось, що відомий комуніст вимагає, щоб комісія не наважувалась «вичистити» його брата в перших. І не вичистили.
Таких анекдотів щодня почуєш кілька.
1 ноября. Один визначний комуніст казав про українізацію: «Хотя это и постановление партии, но все же это петлюровщина». Принаймні по щирости сказано!
2 ноября. «Держвидав» знов «захожується» видавати українських класиків. Цим разом обернулися вже з Харкова просто, через Хвильового. Видимо, це якась сезонна хвороба: торік теж восени розпочали були цю справу — і ні жаднісенької книжки не видали, зимою прохоловши. Даремно тільки збиралися, обмірковували, складали плани та писали протоколи. Нема в мене надії, щоб і цим разом пішло краще. Поки що поставив умови, щоб хоч Коцюбинського докінчили (з 1921 р. глизяють!) та Короленка.Поки що закон «Держвидава» виявляється досить оригінально. В[идавницт]во «Рух» почало друкувати Франка; Держвидав у цьому побачив собі конкуренцію, бо він теж «може» видаватиме Франка. А побачивши, почав скарги та доноси на «Рух», щоб йому заборонили Франка. Чим скінчиться — не знати. А от уже в Києві страпилася ще краща оказія. Коли, місяця 1 1,5 тому, одбирали по книгарнях «контрреволюційну літературу», то конфіскували в однім місці Кулішеву «Чорну Раду». «На що берете: адже сам Держвидав збирається її друкувати» — «А тому й забираємо, — була відповідь, — що Держвидав збирається друкувати: щоб не було йому конкуренції». Теж по щирости сказано. 
3 ноября. Колишнє «ВИНО» зветься вже «КІНО» (Київський] Інститут народної освіти). Згадується дотеп з приводу цих скороченнів: ВІНО (Вищий І[нститу]т нар[одної] ос[віти]), ПІВО (Педагогічний] Ін[ститут] вищ[ої] осв[іти]), КВАС (Київська вища академія студентська) і нарешті ГАВНО (Головна академія вищої нар[одної] освіти). В усякому разі й од університета до КІНО — «дистанция огромного размера».
4 ноября. З оповіданнів про студентську «чистку». З ветеринарного інституту «вичищено» одну студентку, яку торік так само вигнали з 4-го курсу медичного Інституту. Вона селянська дочка і скінчила стару гімназію. Оце й є найбільша її провина. «Як так, — питають її, — батько ваш, селянин, міг вас виховувати в гімназії?» Не змогла, бідолашна, виправдатися з такого страшного обвинувачення.
5 ноября. Дуже навчальну історію почув сьогодні. Р[оку] 1921-го К.М.Андрієвську покликано до ЧЕКА, до секретно-оперативного відділу до слідчої Орлової. Сидить Андрієвська, чекає в передпокою. Йде якась молоденька панночка. «Ви чого так спокійно сидите?» — питає А[ндрієвсь]ку. «Бо не почуваю вини за собою» — каже та. — «Ну, то ходім на допит». Вийшло, що це й була Орлова. Почала допитувати; обвинувачення — контрреволюція. «Ну, а тепер, — на закінчення допиту каже слідча, — ви поїдете зараз додому й привезете мені два портфелі». А[ндрієв]ська спочатку навіть була не зрозуміла, які портфелі й навіщо. «Поїдете і привезете: мені треба два портфелі». Поїхала, привезла — один свій, що від чоловіка лишився; другий — доччин, маленький. Тут же при ній Орлова почала радитися — котрий собі лишити, а котрий віддати товаришеві N. Навіть Андрієвської думку запитала. Порадила взяти маленький, «дамський». Заглядала до його пильно, — мабуть думала, що там ще й гроші знайде. А тоді й пустила Андрієвську, не налягаючи вже на контрреволюцію.
Минуло три роки. Дочка Андрієвської мала лекції української мови у залізничників і зустрілась тут з тією самою Орловою. Тільки тепер вона вже Сінєнінова й завідує курсами українізації. Почала вона чіплятись до А[ндрієв]ської-дочки, щоб ця «подарувала» їй гранатового хрестика. Одмовила. «Ну, дайте хоч кілька гранатин». Не дала. Тоді колишня чекистка донесла, що А[ндрієв]ську на лекціях слухачі звуть «панночкою»: «не изжила еще буржуазного обращения».
А[ндрієв]ську позбавлено лекцій. І потому Сінєнінова (вона ж і Орлова), зустрівшись з нею каже: дасте хрестика — знов матимете лекції.
Божевілля це — на зразок клептоманії — чи нового побуту квіточки? 
6 ноября. Міліція знає, що в районі Гоголівської, Тургенєвської та Павлівської вул[иць] єсть 37 «малин» (злодійських гнізд). То ж то — щоночі злодійства кругом не перестають: треба ж отим 37 гніздам з чогось жити. А чому, спитати, міліція хоч і знає, але мов і не знає? Відповісти не важко.
Садив сьогодні молоді дерева в саду — 14 груш, яблунь, вишень та черешню.
Написав листа до П.Горянського.
7 ноября. З приводу жовтневого свята. М.Гладкий у «Більшовику» пише про українізацію і кінчає тим, що Академія правопису не установить, а зробить це влада трудящих дужою рукою. На здоров’ячко! Кілька тижнів тому повісився «вичищенний» Троїцький (колишній учитель семінарії), покинувши листа, в якому зазначає причину, що довела його до смерти. Лист поширився. Тепер профспілка натискає на жінку небіжчика, щоб вона заявила, що ніякого листа небіжчик не лишав і ні на кого перед смертю не нарікав. Один із зразків тієї оборони й підмоги, що дає у нас профспілка своїм членам. 
8 ноября. Пооббивав двері бляхою, вікна пообставляв гратами й визираю з них, неначе з тюрми. Та воно й те сказати: хіба ж не тюрма у нас повсюди, червоними прапорами умаяна?
9 ноября. Заходила людина з того світу — С.І.Афанасьєв. Року 1922-го його з цілою сім’єю (син, дві дочки) засуджено на розстріл, і я був певен, що його нема на світі. Виходить, що його з дочками помилувано і, одсидівши якийсь час, вийшов він і на волю. Про сина було навіть надруковано, що його розстріляно, але недавно старий Афанасьєв одібрав звістку з Сибіру, що він там, на каторзі. Значить, буває й так: пишуть, що розстріляно, а навсправжки засилають на каторгу. Я не знав ще, що й так практикується, — вперше про це чую. 
10 ноября. Чув пісню на вулиці — хорову, на доскочистий мотив:
Неча шамать, неча пить -
Нужно девочек любить.
Ох-ох-ох-уха-ха — комсомольская братва!
«Новий» побут...
12 ноября. З новітнього фольклору. Справляють «звіздини» над дівчиною — яке ж ім’я дати? Пропонують: «Ленініна» — затаскано дуже; «Звєздіна» — якось не подобається; «Октябрина» — також багато вже їх розвелось; «Жовтина» — фе. «Ну,то хай буде «Трибуна». — «Так тоді ж на неї всяка сволоч буде лазити!» — обурилась мати.
13 ноября. Мають бути незабаром перевибори до «місцкому». Я подав був думку, щоб обрати на голову місцкому М.Мо- гилянського. Тепер члени старого місцкому (Окиншевич з братією) ходять і славлять Могилянського за «контрреволюціонера». До чого розпаскудився народ! Навіть і в думках собі не покладають, що вони роблять і що з того вийти може.До речі про місцком. От іще нікому непотрібна установа, як і взагалі теперішні «профспілки». Опріч політичного розшуку, доносів, дрібних та великих капостей, нічого не дають вони своїм членам. А бюрократизм, а генеральство!... Отак виродилися хороші ідеєю установи. Тепер у них ніхто не пізнав би того, за що колись боролись і чого хотіли досягти. 
14 ноября. Оглядали старий, мазепинський, будинок давньої Академії, де міститься тепер бібліотека колишньої Духовної] академії. Сумний вигляд-руїни. Чи пощастить полагодити — не знаю, бо грошей не дають. Зате профспілка «піщевиків» чіпляється, щоб оддати їм цей будинок під клуб і дуже, що Академія на це не погоджується. Од «металістів» насилу одбилися, а ще б з «піщевиками» зв’язались! А врешті виглядів на те, щоб до- ладу будинок удержувати — ніяких. Аракчеєв чорний зробив би з його комору на борошно; Аракчеєв червоний хоче клуб там заснувати. А обоє тільки й можуть, що зогадити, запаскудити й потім кинути. Що їм пам’ятки давньої культури, цим людям без учорашнього і, мабуть, без завтрашнього дня!.. 
15 ноября. Сьогодні вперше одверто стялися Кримський та Грушевський. Вийшло це за правопис. Грушевському хочеться задержати — навпроти академічного, обов’язкового — старий галицький правопис, од якого — до речі сказавши, тепер і самі галичани вже одмовилися. І от він на засіданні Управи зняв це питання, — не до речі, бо не Управи це компетенція. Хотів він, щоб Академія дала дозвіл друкувати «Україну» кількома правописами, залежно від авторів.
Кримський одповів, що це річ неможлива. Загорілося філологічне змагання, що незабаром перейшло на особисті випади (згадано було з обох боків, хто кого і коли «вилаяв» друком, пригадано було Грушевському і його останню за кордоном вихватку проти Управи Академії і т.п ).
Розійшлися не любо. Боюся, що почнеться тепер боротьба поза спинами й поза лаштунками, користуючись харківськими знайомствами. А в результаті можемо погрузти в болото по самі вуха.
Згадавсь мені з цього приводу давній афоризм Євгена Харламповича: «Щоб нам не ділитися, треба нам одділити «ся».
Сказано його з аналогічного приводу року, либонь, 1910-го, коли Грушевський так само іритувався за «ся» (щоб нарізно його писати) і коли дехто з киян (наприклад], небіжчик Жебуньов) дуже гостро проти цього виступали. Не думав я, щоб довелося тепер до того афоризму вертатись.
На пошті мене обікрадено — витягнуто портфельчика кишенькового з грішми та документами. Грошей, на щастя, не багато, а от документів шкода. На пошті це десятками на день трапляється — і нічого: нікому до цього діла немає. 
16 ноября. Зайшов І.О.Фрумін. Він допіру вернувся з заслання, де перебував з 1922 р. З великою цікавістю переслухав я його оповідання, бо був він там, де й я мав бути (Оренбург) і я теж переживав би те саме, коли б свого часу був не одбився.
З Оренбургу його потім послали до В’ятки, а тоді до Челябінська. Скільки можна судити з оповідання, умови заслання жахливі, куди гірші, ніж були за царського режиму, і ще безглуздіше все цеє знущання над беззахистними людьми. При деяких епізодах згадувалась мені Романівська історія (в Якутському) і інші події зі старого часу. За що ж боролись люде? Щоб воскресити те ж саме безправ’я, тільки в ще безглуздіших формах! Фрумін, здається, не видержав і «подал прошение о помиловании», кажучи старим терміном. Була якась його стаття, в якій він одрікавсь од минулого, але я її не бачив.
А в «Більшовику» сьогоднішньому стаття про школу в тюрмі кінчається фразою: «Здійснилися і в Допрі (тюрмі тобто) мрії великого проводиря і вчителя, тов. Леніна» — щоб учити письма в’язнів. Фарисеї) Згадується, як під час голоду 1921 р. по вулицях розвішено було плакати про виставу в тюрмі: «Заключенные — голодающим». Подвійно фарисеї!.. 
17 ноября. Чесні злодії повелися. Одержав з пошти повідомлення, що знайдено мій «загублений» портфельчик. Пішов і одержав: усе на місці, крім грошей. Гроші взяв, а решту кинув. І то добре.
19 ноября. Вернувшись увечері з Академії, несподівано застав Андрія Васильовича. Допіру приїхав. Давно ми дожидали його, а приїхав таки тоді, коли я менш за все його чекав. Діти спершу отетеріли, але незабаром оговтались з татом і радіють. А[ндрій] Васильович] майже не перемінився. Такий само цікавий, дотепний. Багато розповідає. Засидівсь з ним далеко за північ.
20 ноября. Мало не цілий день розмов з А[ндрієм] Васильовичем]. Колись пізніше зроблю підсумок його оповіданням. А тепер зазначу тільки епізод з П.І.Зайцевим. Якась страхітня історія. Достоєвщина. Жінка його зійшлась з комуністом. Щавло] І[ванович] пішов, щоб з ним говорити — і його арештовано за «зносини» з комуністами. Жінка вже тут на Україні: обміняли її на якогось поляка (у нас була чутка, що її розстріляно). Може явиться — далі робити свою зрадницько-провокаційну роботу. Між іншим, виказала про мої зносини з Щавлом] Івановичем].А він просидів 8 місяців і тепер не знає, де голову прихилити. А що з дітьми їхніми? Страхіття... 
21 ноября. Коректа, стаття з приводу жандармської записки про Галичину, виправка мови для «Черв[оного] шляху»... А в результаті голова обертом іде. Од одної роботи переходиш до другої й тим тільки й рятуєшся.
З розмов з А[ндрієм] Васильовичем] про Славка. Святий чоловік. Стоїть до краю на своєму. Бідує.
22 ноября. Загальні збори «місцкому». Промова Тарана, в якій він висловився, що через місцком вони мають комунізувати Академію. Ввесь час у повітрі крутилися скарги на Управу Академії. Мав спершу думку виступити, але роздумав. Не варто було в цій атмосфері.Зате рекорд побив «проф.» Кпепатський. Спершу виступив був з резолюцією, в якій пропонував висловити жаль з приводу «антигромадського поводження Управи» і одноголосно (сам тільки голосував за неї) провалився. Далі, коли голосовано прийняття до профспілки А[ндрія] В[асильови]ча, вирвався з промовою: «т.Ніковський, коли ми тут голодували й бідували — не був з нами, жив у добрі. Отже я хотів би запитати т.Н[іковсь]кого, чого він виїхав за кордон, за які гроші жив, що робив і чого повернувся». І голосував за ці питання знов же сам один, як і проти прийняття А[ндрія] Васильовича] до спілки. Гидкий провокатор чужими боками робить кар’єру: хотілося ще раз перед присутніми комуністами свою благонадійність засвідчити. А ще колись товаришував з А[ндрієм] В[асильови]чем!.. 
23 ноября. Зайшла, вернувшись з Харкова, Н.Д.Василенкова. Там її зустріли питанням — чого приїхала, коли чоловіка вже випущено і бідній жінці довелося не знати чим запевняти, що він таки сидить. І Петровський, і Буценко запевняли, що його зовсім помилувано, що його віддають їй на руки, що телефоном і телеграфом звелять його випустити, що приїхавши застане його на волі. Приїхавши застала — в тюрмі. Не розберу, чи це безмежне лицемірство, чи повне безсилля впливати на підлеглих, щоб вони слухалися наказів. Що грізніші накази, то менше послуху. Кожне робить по своєму. Комусь, видко, не хочеться випустити В[аси- лен]ка — і грізні накази гудуть, як у порожню бочку. І ефект той самий: гуде, а чого — не знати і наслідків ніякісеньких. Хороша ілюстрація до державного совітського апарата.Троцького офіціяльно оповіщено за меншевика і по газетах та резолюціях викликують йому анафему. Кажуть, що він видав свої згадки про жовтень 1917 р., і вони ось і викликали обурення серед комуністів. Мабуть, знов, як і торік, зірветься колотнеча, — та чи пощастить її пригасити? 
24 ноября. Кажуть, що вчора в б[увшому] Педагогічному музеї було величезне зібрання комуністів-активиків, чоловіка з 600, таємне. Нібито обмірковували питання про виступ Троцького та про те, як на його реагувати. Висловлювались, що становище дуже серйозне, бо Червона армія нібито за Троцьким. Кажуть, що й у нас сподіваються якихсь-то розрухів і, можливо, оповістять у місті військовий стан. З другого боку, кружляють чутки, ніби Троцький вибрався вже за кордон. Треба думати, що все це перебільшено дуже, але в основі цих чуток, можливо, все ж лежать якісь дійсні факти. Поживем — побачим. 
25 ноября. З фольклору. Стрілися в одному товаристві комуніст і священик. Комуніст глузує з священика: «Чи не знаєте, яка ріжниця між попом і ослом?» — «Не знаю», — каже той. — «У попа хрест спереду, а в осла ззаду». — «Ну, так... а чи не знаєте ви, яка ріжниця між комуністом та ослом?» — питає священик. — «Не знаю» — каже комуніст. «І я теж не знаю»...
Написав листа до Вирового, Литвицького та Перетца.
26 ноября. Англійська нота — мов громовий удар. Так з большевиками ще не говорив ніхто: по джентельменському, але рішуче й по сути образливо. Навіть колишні Керзонові ноти — ніщо рівняючи до того, як заговорив Чемберлен. Потріпують совітських дипломатів, — надто це дошкульно по тих ніби тріумфах дипломатичних, якими вони так хвалилися. Згадується мені анекдот про жида, що казав: «считайте себя полученным по морде». Мабуть, легше було большевикам, коли німці лупили їх по морді буквально, ніж оце Чемберленове: «считайте себя полученным по морде». Значить, усі надії на успіхи в Європі — пішли марне і розвіюються як дим. Побачимо! 
27 ноября. Статті з приводу англійських подій — дитяче белькотання. Вчора навіть зовсім не обізвались газети, — очевидно, не знали, що сказати, — а сьогодні надумались, але — пожалься Боже!Справа Макаренка — скінчилась втручанням vis major: його викинуто наказом уповноваженого від Наук[ового] Комітету. Кажуть, що віддано його також під суд за злочинства в службових справах.
«Яка ріжниця між цирком та ВУЗ’ами?» — «А така, що в цирку люде ганяють сукиних синів (псів), а по ВУЗ’ах сукині сини ганяють людей». Одно слово — фольклор процвітає.
28 ноября. Цілий рік нам обіцяли з Харкова, що от восени мають Академію озолотити, дадуть усі можливосте працювати, матеріально обставлять так, що все буде, що треба. І от — маємо. Сьогодні прийшли надруковані в офіційному органі нові штати Академії. Це якесь «избиение младенцев», особливо на Першому Відділі. В штатах нема зовсім Комісії історичного словника, нема Комісії біографічного словника, нема жадної з комісій Грушевського, нема Антропологічного комітету і т.п.
Скрізь позменшувано число штатних членів. Зате одне ласкаве телятко — Інститут наукової мови — раптом дістав аж 4-х членів, замість одного. Знов налагоджена робота повертається нанівець, знов викидай людей, коли й так робітників обмаль. От і працюй, коли мало не кожного місяця тебе ламають, гнуть у дугу, скорочують і ще не знати, які витівки витівають!
Особливо цікаво вийшло з Грушевським. їздив бідачисько, прохав, надавали йому і комісій, і співробітників і раптом — тарах! Нічого не лишилось. Чи ж варто після цього було їздити й говорити! 
29 ноября. Відповідь — нота англійцям. Коректно і здержено. Починають вчитись совітські дипломати. А Раковський навіть катнув у жалісному тоні скаргу, що їх, большевиків, засуджено на підставі документів (мова про лист Зинов’єва) нікому невідомих, а цього, мовляв, ніде в світі не робиться. Не робиться! Попитав би він свою рідну ЧЕКА або ГПУ...
1 декабря. Спільне зібрання. Розмови про скорочені штати. Обрано за делегата до Харкова Кримського і цим разом він уже не зрікається.
Цікаво, що деякі занадто прозорливі люде на Кримського ж скидають вину за скорочення! Це вже значить самих себе підозрювати.
2 декабря. Листи: до Багалія, Гнатюка, Федора й Галі, Капус- тянського, Савонька, ред[акціі] «Былого»... Уф! А ще десятків зо два набереться, мабуть.
3 декабря. Історія з Троцьким розгортається далі. За помахом дирижерської палички всі збори комуністів ухвалюють резолюції протесту «проти троцкізму й за ленінізм». А кінець-кінцем не розбереш, чи це серйозно.
До речі: в одному «публічному» місці бачив портрета олівцем на стіні, а під ним підпис: «Тротский — поразит (!) жидовський». Це так «низи» озиваються на події.
4 декабря. Старі анекдоти поновлюються. Сьогодні чув один, що ходив і два роки тому. їде Троцький у купе для некуріїв. Навпроти сидить хтось і курить. Ще раз прохає — той не зважає. Тоді Троцький дає йому свою візитову картку. Той глянув, сховав у кишеню і курить. Троцький кличе кондуктора: «Забороніть цьому громадянинові курити». Курій мовчки виймає з кишені карту (Троцького) й дає кондукторові. Кондуктор глянув і конфіденційно до Троцького: «Раджу вам з цим не заходити — це Троцький, така, скажу вам, сволоч, що нічого з ним не поробиш».
А базар жде... переворота! І героєм його робить... Троцького! Сьогодні аж двох чув — «швидко кінець». Кажуть — по казармах червоноармійці мітингують. Українці великоросам кажуть: швидко-швидко ми вам колінком у ср-ку дамо. І всі надії зв'язують з Троцьким, ніби він з Червоною армією піде проти комуністів. Вже він ніби прямим «дротом» за кордон переказав: «я, каже, меншевик». Очевидно, маємо новий варіант базарних од- гуків на партійну діскусію.
Заходив Скугар-Скварський. Погань, видко, таки не абияка. Колись крутився в протибольшевицьких комбінаціях. Брав участь, і не дуже почесну, в непочесному взагалі процесі Голубовича і К°. Виїхав за кордон і там «посидівши в польській тюрмі, став радянцем». Тепер експортує з Чехії комуністичну й півко- муністичну молодь. До мене прийшов, щоб я закликав листом генерала Омельяновича-Павленка до повороту і з годину душив мене празькими плітками. Ну, звичайно — не покурив біля мене. 
5 декабря. Заходив Василенко. Вже з тиждень він на волі. Розказував багато про процес та тюрму. Дурна справа, а як роздуто її провокаторськими руками та урядовими губами!
6 декабря. Був у Дніпрової Чайки. На тонку, видно, пряде. Поки сидить спокійно — наче аж поправилась. А почне говорити — насилу язиком ворушить, деяких слів не може вимовити. Ноги також не слухаються. Чи не апоплексія була в неї. Дуже тяжке вражіння. Іде на село і все говорить про смерть. Лишила мені свої невидані рукописи.
7 декабря. Сижу над чужими рукописами, виправляю мову. Саме такий клятий попався, що насилу можу кілька сторінок у день виправити. А писала людина, що ніби знає мову...
Що ж то, буде, як почнуть писати ті, що їх тепер українізують!
9 декабря. Прислано коректу IV тому Коцюбинського. От видання, якому можна буде совітський ювілей одсвяткувати з повним правом. Проредактував я його р[оку] 1921-го. Вийшло досі два томи.
III друкувався більш року; місяців з 6 тому я підписав останню коректу — і з того часу ніякісенької про його чутки. Тепер складають т.IV, і коли таким самим темпом ітиме робота, як з попередніми, то може 1926 р. останній том таки вийде. Рівно — 5 років, саме законний термін для совітських ювілеїв. Держввдав, здається, й себе перевершив з цим виданням.
Листівки до Перетца та Шміта. 
10 декабря. Нові штати Академії. З такою помпою опубліковані в урядовому органі — пуф. їх нема! Більше: вийшло непорозуміння, про яке прийшов сьогодні офіційний папір. Так і пишуть: вийшло непорозуміння, нам підсунуто старі, ще з 1921 р. штати і «ми» підписали! Чисто по-самодержавному. Ну, й апаратик у нашої влади — нема що казати! І коли це правда — добрий; не згірший, коли й вибріхуються.
Ілюстрація добра до наших порядків. А два тижні ми колотилися через те, що комусь там вступило в голову — старі штати підсунути Совнаркомові.
Зате зпересердя громовержці в тому ж таки папері зганяють злість на Грушевському. Форменна догана Академії за те, що Грушевський турбує «владущих» своїми приватними листами в справі скорочення штатів. А Грушевський, не знаючи ще про це, ходить іменинником та тішиться, яка то його вага там, на верхах: написав — і стало по його. Що то скаже, як довідається!... Якийсь клубок непорозуміннів та взаємного підневіджування.
Листівка до Б.Модзалевського. 
11 декабря. Якось я жартуючи сказав був, що найкращим девізом для службовця з ГПУ або навіть гербом була б мітла та собача голова. Ніколи не претендував я, щоб цей шарм здійснився. А тим часом читаю сьогодні в «Більшовику» про з'їзд «раб- корів» (селяне взивають їх просто — «рябко»): якийсь дотепний чоловічина привітав з'їзд і подарував йому... мітлу. «Детушки съели, ложки обтерли, сказали — спасибо». Справді подякували й обрали дотепного чолов’ягу за почесного члена з'їзду. Бракує ще собачої голови для повности ансамблю, але другим разом знайдеться ще один дотепник і подарує й голову. І знов подякують та ще більш старатимуться вигризати й вимітати «крамолу».
До Академії подзвонив один комуніст. «Завтра збирається «горсовет», ми в «паркомі» обміркували справу й ухвалили, що Академії треба виступити з привітанням. До того ж виступити не з якимись загальними словами, а з певною заявою про стосунки науки до совітської влади. На нашу думку, найкраще це може зробити акад.Тутківський».
Просто: вже замовляють собі привітання, укладають його зміст і навіть обирають делегата до себе. І акад. Тутківський піде і буде говорити, що йому в рота вкладуть. Простота нравів несказанна... 
12 декабря. Сьогодні святкують 5-ліття перемоги совітської влади на Україні. Розуміється — наказ: викинути флаги. Приїхав Петровський до Києва і по телефону наказ до Академії — вирядити когось на двірець зустрічати йменитого гостя. Простота нравів. Я вже й не питав, хто подався по чергову «півдулю».Мав розмову з однією старенькою панією, що шукає для себе пенсії за службу чоловікову й свою власну. Розказувала: до одного кандидата на пенсіонера зайшов єврейчик: «10 червінців — і він матиме пенсію. У нас в Харкові є організація, що клопочеться про пенсії з ручательством». Простота нравів янгольська. А з грішми справа — фе. Кажуть, що в РСФСР вже пенсії не дають: нема звідки. Певне незабаром те ж буде і в УСРР. Обиватель надії покладає на... Троцького. Каже: комуністи про людське око його лають, а тим часом з ним радяться вже іри (!) дні і підуть за ним. Троцький ніби виставив три пункти: 1) нагорі повинні бути «не рабочие, а работающие»; 2) партія повинна дбати не про владу та службу, а про моральний вплив; і 3) ще якусь таку саму мудрість, яку я забув. А з цього всього має вийти ніби якась полегкість усім. Видко, не багато потіхи людям є, коли вже її шукають на такому порожньому місці. 
13 декабря. «Простота нравів» скінчилась нещасливо. Тутківський промовляв на тему, що «на Україні не було науки, аж поки не прийшла совітська влада». «Академік» (так його зати- тулувапа «Пролетарська] Правда») Дорошкевич навіть зовсім у похід зібрався, обіцяючи поширити совітську владу «за межі нашої червоної отчизни». Одповідав їм Петровський: вони тепер нас вітають. Але ми знаємо, як вони вітають і чого те вітання варте.
А тоді з’ілюстрував тезу Тутківського: рабкори і селькори — ось де наша наука. Мені — додав, махаючи «Україною» — акад. Гру шевський подарував оцю книжку. Я її переглянув і аж не стямився: ось яку науку пишуть академіки. Тут нема нічого для пролетаріята, а зразу ж малюнки з якихось ікон» і т.д.
Словом — показав «науку» нашим академікам добру. І по заіслузі: хай не лізуть, куди писок не влізе, хай пам’ятають, що навіть в подлости рекомендовано «хранить оттенок благородства».
До речі — як виявляється, сама ініціатива, щоб закликати Тутківського з привітанням, належить Дорошкевичеві. Старається хлопець! А вийшло, що замовили чоловікові привітання й збештали. І ще раз — хай не лізе, старий дурень.
Про Троцького надруковано, що «сырой и холодный климат Москвы» йому шкодить, а тому — хай їде кудись на теплії води. Точнісенько те саме було й торік о цю пору, саме в розпал партійної дискусії. Підозрена хвороба. 
14 декабря. «Живці» починають останніми часами все більшу гору брати. Приїхав їхній митрополит Інокентій Пустинський, жулік і жуїр, одбирає в «слов’ян» церкви з допомогою ГПУ, їздить екіпажами ГПУ і під ескортою чекістів і одправляє службу Божу. Між іншим, одібрали Володимирський собор у великої парафії, що удержувала його добре. Кажуть святому владиці: та ж собор у вас завалиться: ви ні ремонтувати, ні навіть опалювати його не годні.
«А що ж, — відповів владика — хай, це може й на краще». — «До вас же ніхто не ходитиме». — «Та може який дурень зайде молебінь одправити». Достойні нащадки чорносотенного духовенства часів 3 — 4 державної думи. Совітська церква, як тоді була царська, самодержавна. Тільки ще більшими циніками поставали.
Новітні загадки: «Кругом жовток, посередині жидок». Або: «по-українськи прозивається, дуже пізно закривається». Відповідь: «Ларьок». (Має жовті вивіски на всю стіну і торгує до півночі. Це державна «українська» торгівля, тому то й вибрала собі таку «суто українську» назву: «ларьок»). 
15 декабря. Оповідали мені сьогодні про політику цукроварень до людности. Дядьків усяково заохочували постачати на цукроварні буряк. В складених на це умовах виплата мала бути цукром. Ото дядьки і всадили, що мали, в бурякові плантації, потіли, стогнали і буряк доставили. Тепер раптом вийшла з Москви заборона виплачувати цукром. Грошей у цукроварень нема. А тому не виплачують ніяк. А тим часом податок давай — і продають у наших плантаторів — корови, коні, вози і все, що на очі не вмнеться. Виють дядьки та кленуть. Цукроварні в Попельні і ще десь поблизу, кажуть, рознесли цілком одурені люде, що лишились не тільки без цукру, але й без худоби.Лист до Степаненка. 
16 декабря. В газетах надруковано декларацію од автокефальної української церкви з її політичним «Вірую». «Вірую» — це звичайне на ці часи: совітська влада, диктатура пролетаріате і — особливий акцент — зречення від «петлюровщини». Недавно голови церкви їздили в Золоту Орду, тепер п’ють кумис... І більше нічого. Чи врятують же цим вони себе й свою справу — не вгадати. А газети, звичайно, б’ють у тулумбаси й тріумфують: одоліли усіх ворогів.Харківські «Вісті» помістили карикатуру на Грушевського поруч Махна, Петлюри, Врангеля та Пілсудського з непристойним написом. А все, мабуть, тому, що старається чоловік в ласку влізти. 
18 декабря. Вчора Кримський виїхав до Харкова. Я зоставсь і за Неодмінного секретаря. І почалися зараз прикрости. Ввечері дістав листа від Сліпанського (комуніст), що вони призначили якийсь диспут про українську мову й закликають Академію, щоб дала своїх докладчиків. Про це сьогодні надруковано вже й оповістку в «Більшовику». Коли б це не загрожувало Академії, я знав би як одповісти,- отже довелося справу залагодити мирно. Не знають, що робити, та й дуріють. Зігнав злість на секретареві Сліпанського, що зайшов до мене, щоб переговорити про той дурний диспут. Почував себе бідолаха, видимо, ніяково.
Вернувся з Харкова та Москви Птуха. В Москві був з’їзд «краєзнавців». Картина, що змалював Птуха, дуже нагадує собою всякі наші давні з’їзди так з р[оку] 1904 — 1905. Та ж боротьба з урядом, та ж «консолідація» інородців проти великоросів. Може це все добра ознака про якесь громадське оживлення, тим більше, що тепер з Україною рахуються дужче.
В Харкові бачив Птуха листа, посланого з верхів Грушевсько- му. Дуже різко і навіть брутально написаний. Просто якийсь похід в офіціяльних кругах проти Грушевського і до того ж гидкий. В усякім разі самі ж йому дали право до них обертатися, а тепер ображаються й зганяють злість. Дрібненькі людці і помилка Грушевського, що він з ними заходив. Цікаво, чим то скінчиться мандрівка до Золотої Орди Кримського. З слів Птухи бачу, що й проти його теж у Харкові склався не дуже добрий настрій. 
19 декабря. Місяць сьогодні балачок щоденних з А[ндрієм] Васильовичем]. Ціла смуга глупоти й геройства, продажности й саможертви, високого піднесення й підлоти перейшла проз мене. А вражіння загальне — там, за кордоном, наша справа скінчена і без перспектив. Люде не живуть, а доживають — порядні (їх жменька) не мають що робити, а непорядні (величезна більшість) пустились вся тяжкая.... Невтішна сторінка нашої історії, безпосередній протяг авантюрництва, нечесности й легкомисности, які починаються ще з Центральної Ради. Грушевський — ватажок морально вартий своєї череди, і цей напрямок азіятського політиканства, в якому заправилися партійні діячі часів Центральної] Ради, власне, загубив справу. Тепер вони мало не всі тут, принаймні «видніші» — вклонилися Золотій Орді й п’ють кумис. Власне з 1921 р. в мене ілюзій вже не було і те, що я тепер довідався — лиш скріпило мої думки. Шкода тих, що за тими ватажками йшли.Вони часто морально стояли вище, але отарний дух і їх повалив. Нас переможено. Переможці, правда, анітрохи не краще, може навіть вдесятеро гірші і, власне, й перемогли тим, що гірші — з більшим цинізмом, з більшою нахабністю, безсоромністю, жорстокістю налигали нещасні маси. І тепер ці маси аж пищать та згадують, що тоді краще жилося — та ба: не вернеш... Ще одна комедія світової історії. Тільки комедія ця нам боком вилазить і довго ще нашим нащадкам вилазитиме, — насамперед тому нещасному поколінню, якого вже в сповиточку одурено, задурено, запаморочено, розпустою обкладено. 
20 декабря. На «Ларьку» скрізь поначіплювано оповістки, що на свята можна замовляти крам телефоном і замовлене принесуть вам додому. З одного боку — боротьба з «релігійними забобонами», з «опіумом для народа», а з іншого — чому на цьому «опіумі» й не заробити? Однією рукою забобони знищимо, а другою з них наживаємось. Адже ж з «Ларька» така ж державна установа, як і з «Агітпропа» і «ГПУ», і інших совітських органів. Починаємо все з «Агітпропа», а кінчаємо також усе — в «Ларьку». Символічного, коли хочете, обороту набирає справа. Усе обернулося в об’єкт торгу, в якийсь втілений «Ларьок». І торгують жваво. Може аж тут знайшли себе насправжки «творителя новой жизни». (NB Пригадався плакат, що бачив я в ЧЕКА 1921 р.: «Товарищи! Соблюдайте чистоту, ибо стыдно нам, творителям новой жизни, ходить в грязи»). 
21 декабря. З чуток про Троцького. Ленін лишив заповіт, а в йому призначає собі за спадкоємця («наслідника») Троцького. Про заповіт цей знає дружина й сестра «Ильича», Каменєв та Зинов’єв із заздрощів не пускають Троцького до власти й цькують його, щоб здискредитувати — бо «чим же ми за його гірші, що на його впав вибір». Сестра Ленінова грозить, що коли Троцькому не дадуть власти по добрій волі, то вона опублікує заповіт і тоді всі дізнаються, що власть належить Троцькому.
Тут Троцький — жертва, мученик. А ось хитрий політик. Його, мовляв, навмисне лають, щоб викликати до його віру серед буржуазної публіки та урядів Заходу: він, мовляв, не большевик, коли большевики його лають, і з ним можна мати справу. А коли, таким чином, він здобуде до себе віру, тоді його оповістять за президента і він тоді полагодить стосунки із західними державами.
Читаю саме Троцького статтю «Уроки Октября» та «товариську» полеміку з приводу неї. Обкладають добре одно одного. Фанатичні, нетерпимі сектанти, що б’ються за «матушку- алілую», а не державні люде. А скільки партійних секретів розголошують у запалі полеміки! 
22 декабря. З Харкова до Археологічного комітету (при Академії) прийшов наказ про охорону пам’яток — церков, головне Во- лодимирського Собору. Парафії мають содержувати собор, то пити в йому та оплачувати одного спеціального співробітника комітету, який би наглядав за станом собору. Виходить, що «живці» провалились, бо ж вони не спроможуться навіть отопити ■ собора, не кажучи вже про інші умови. Можна тільки радіти, коли цим совітським церковникам натягнуть носа. 
23 декабря. З трьох уст чув сьогодні про «найновішу економічну політику». Мають ніби всі дома повернути у власність, попустити приватній торгівлі і взагалі розв’язати приватну ініціятиву. Причина — економічний та фінансовий крах, до якого зближаємось прудкою ходою. Один з тих, що оповідав мені — крамар, людина солідна і не оптиміст. Він мав з 1 січня занехаяти торгівлю, але тепер вирішив заждати ще до 1 квітня. 
24 декабря. Пише Перетц, що берлінське видавництво Goeschen має видавати в серії слов’янської історії та письменства — історію української] літератури, і обертається до мене, щоб я написав нову історію. І добре, і зле. Кілька разів зарікався братись за нову роботу — і все ніяк не вдасться увійти в норму. Роботи понад силу напливає, і такої, що не можна зрікатись.Позавчора арештовано Макаренка. Причина — музейні справи. Обвинувачення погане-крадіжки, присвоювання музейного добра і т.п. Важко поки що сказати, чи цьому правда, чи просто Макаренка зроблено жертвою складних внутрішніх стосунків у музеї. 
25 декабря. Сижу дома — свято. «Словника» підсипали та чужу білизну (рукописи) перепираю. Нудна робота!
У Лаврі знайдено приховані цінности. Спершу говорили були про 30 пудів золота, — виявилось, що це дуже перебільшено. Просто дещо з цінностей порозбирали були ченці на сховок, але один з них десь про це пробевкнувсь, дійшло до ГПУ і цінности поодбирали, а заразом «за кару» й пограбували ченців, їхнє власне добро позабиравши. В Китаєві був закопаний якийсь дорогий надто папір, — одкопано і його.
Про згадувану цими днями декларацію українського духовенства оповідають, що ніякої декларації не було. Чеховський з Липківським, викликані до Харкова, мали балачку з Наркомом внутр[ішніх] справ — а в результаті з тієї розмови зроблено декларацію. Картина не нова і нагадує ті інтерв’ю, що не раз містяться в тутешніх газетах.
Лист до Оренштайна. 
26 декабря. Про Затонського. Кажуть, що він «троцкіст», і тому його відтирають, позбавили всяких гонорів і не зважають на цього недавнього громовержця зовсім. Недавно в Одесі арештовано його родича, що десь прокрався на службі.
Слідчому кажуть: як ви наважились арештувати такого-от, це ж родич Затонського, кивне пальцем — і од вас тільки мокро стане. «Чхав я тепер на Затонського — одказав безстрашний слідчий — він троцкіст і сам нехай дякує, що на волі ще ходить» (!).
Взагалі на верхах не знають, на яку ступити. Недавно був проект, що деякі комісаріяти мають переїхати з Харкова до Києва (народня освіта тощо). Тепер справу закинуто, бо — як поясняють комуністи — на Заході щось робиться таке, що ніяк не розбереш, що з того для нас вийде. Коли б не прийшлось зараз же з Києва й тікати. Один з наркомів на питання, коли ж до Києва переберуться, відповів: «Якби ми взяли Львів, то зараз би були в Києві, бо Галичина[53] була б для нас другим Донбасом. А без Галичини безпечніше сидіти в Харкові». На Захід після скандалу в Англії треба покинути якісь надії. Раділи, що Англія «визнали», а тепер певне жалкують, що теє «визнання» сталося: боком вилазить. А з грішми з дня на день гірше. На черзі до банкротства стоїть ціла вже кооперація, більшість трестів, комунальні установи. Все тріщить і розлазиться і нема нізвідки порятунку. Може звідси й чутки про новий «неп»? 
27 декабря. Влітку надумали були наші забити англійців у Середній Азії. Зібрали ввесь цукор і звезли поблизу Персії й ждуть, що до них кинуться всі по цукор. Тим часом англійський цукор все ж дешевший і ніхто нашого й не питає. Нарешті скинули з ціни — і з’явились якісь «восточные человеки» й на превелику нашим утіху цукор забрали. Та тішитись довелось не довго, бо виявилось, що «восточных человеков» надіслали англійці і таким способом позбулись конкурента. Наслідком цієї «дотепної» вигадки було те, що у нас цукру якийсь час трудно було дістати, а тепер платимо втроє дорожче. І ще другий наслідок: англійський цукор з’явився вже в Москві і в Харкові і навіть в англійській упаковці. Отак наші конкурують!
Це економічна конкуренція. А ось ідеологічна. Сьогодні прочитав у московських «Известиях» блискучого листа Бернарда 'Шоу до ред[актора] «Известий», повного чисто англійської іронії й дотепних паралелів. Основна думка — сунься, куме, на дно, якщо не покинеш своїх дурощів. Поруч цього чудового памафлета — дитяча, беззуба стаття К.Радека, в якій він, пресмикуючи, силкується висміяти Б.Шоу. Але досить поставити ці дві статті поруч, щоб пригадати історію з цукром.
Або й ще гірше. Коли я читав Радека, пригадавсь мені давній анекдот з колекції Д.М.Ревуцького. Заспорились два жида: «Считайте себя полученным по морде». — «От кого?» — «От мене». — «А вы... а вы считайте себя поцелованным в сраку», — одрізав дотепно другий. — «От кого?» — «От мене!». Радек виконав ролю цього другого дотепника блискуче... 
28 декабря. Чутки про найновішу економічну політику починають викристалізовуватись і конкретних форм набирати. Сьогодні одна близька до урядових сфер і бувала особа накреслила мені ось цю грядущу політику в таких формах: 1) орієнтація на середняка в селі, а тому геть незаможників та їхні комітети, 2) денаціоналізація домів і маєтків, заводів, підприємств, трестів, 3) поширення прав приватної торгівлі з кредитуванням її, бо державна торгівля та кооперація себе не виправдали й існують тільки державним пирогом, 4) поширення прав безпартійних та притягання на роботу інтелігенції, бо вивершування апарата партійцями дало найгірші наслідки, 5) реорганізація школи, бо совітська школа дає або «петлюровців» або попросту «бандитів», себто безідейну й, у всякому разі, ворожу до комунізму публіку, б) покінчити із забобоном про «п’яний бюджет» і завести монополію.
На Гринька, казала особа, в Харкові просто нагримали й натупали: ви, мовляв, проморгали середняка, боролися з ним як з куркулем, а тим часом куркуль живий, а незамежник ні до чого непридатний. Краще дати коняку середнякові, то він з нею щось зробить, а незаможник тільки переведе. Відповідні декрети мають бути видані в близькому часі, можливо ще в січні.
На мене робить все це вражіння повної розгублености, безладної метушні, безвиглядности. Люде кидаються на всі боки, шукаючи виходу, а його все нема і не може бути на цій дорозі. Адже коли навіть усе це буде зроблено, то... пригадується лаконічний афоризм генерала Грюнера — «Zu spat». Пізно, зруйнувавши не тільки середняка, а й село, покладати на його надії, пізно, зруйнувавши промисловість і хліборобство, здавати їх на приватну ініціятиву і т.д. Нічого це не поможе владущій групі, тільки обернеться проти неї й кінець-кінцем її завалить. Після неп’у лишились од комунізму тільки «рожки да ножки» — кілька порожніх фраз; після новішого ж неп у й того вже не лишиться. Навіть словесно нікуди його буде приткнути. Комунізм викликав на себе «силу нездешнюю» і не має навіть тієї втіхи, що загинув у чеснім одвертім бою, а не серед розкладу та гнилизни й розпусти. Ганебний кінець усе надсовується.
Був недавно в Москві з’їзд театральних діячів. Виступав Луна- чарський. Ви, казав, усі нарікаєте, що нема п’єс, нема репертуару, нема театру. А чи знаєте ви (комок!), що цензура нас дурить, що з десятків п’єс ми насилу провели одну, та й ту ледве можемо вдержати на сцені? Отже насамперед треба добиватись, щоб цензура... і так далі, в «ліберальному» дусі. Коли ми пригадаємо, що це і так говорить член єдиної партії й уряду, що ту скажену цензуру завели, то побачимо, в які сутички зайшли ці люде і як вони, коли трапляється lucida intervalla, самі з жахом оглядаються на діло рук своїх. Дарма, — на цій дорозі нема порятунку, а іншою пізно вже йти і навіть шукати її. 
29 декабря. В Харкові про мене кажуть: «Наш ворог непримирений. Але інтриг та змов не робить». Добре, що хоч це врешті визнали.
Лист до Перетца. Написав, що пропозицію німців приймаю.
30 декабря. Дійшли перші звістки про виступи А.Кримського в Харкові. Мало втішають. Боюсь, що, п’ючи кумис, він таких авансів понадає, за які й сором буде й оплатити яких не можна.Почав статтю для «України» про новознайдені рукописи Шевченка (оригінали російських повістей). Майже чудом вони знайшлися. У вересні стрівся я з Крижановським (з Петербургу) і він мене повідомив, що має для Академії рукописи Шевченка, що мав везти до Києва Хв[едір] Вовк 1918 р., але не зважився (на щастя) й покинув у музеї. Тепер їх вже привезено. А я дуже бідкався, де їх шукати для академічного видання творів Шевченка. 
31 декабря. Ніби ствержуються чутки про найновіший «неп». Сьогодні в газетах надруковано наказ від Союзного ВЦК-а, щоб усі союзні й автономні республіки подбали про переобрання сільских рад, допустивши якомога ширші круги до виборів. Документ езопівський, але коли мати на увазі, як його витолковують, то дійсно він може стати першим кроком по стежці здавання позицій. Звичайно, коли до того, що подано прилюдно, додати таємну інструкцію, що саме вимагається зробити. Побачимо!Закінчив статтю про Шевченкові рукописи. І разом закінчив рік. Нема чим добрим його згадати. Працював, як чорний віл, а наслідки?... Колись оці всі дні перед новим роком повні були життя, підсумків, оглядів, — це мимоволі якось підтягало, примушувало оглядатися на перейдене й синтезувати. А тепер — мляво і занадто по-буденному. З А[ндрієм] В[асильови]чем ми часто говоримо, що за якийсь рік-другий видаватимемо знов «Раду». Хтозна, чи діждусь я того. Бо в результаті пережитого страшенна втома фізична і сили занепадають. Інвалідом роблюся. Одвик говорити з читачем. Іноді мені здається, що коли б знов була газета, то я не знайшов би потрібного тону. Страшні роки, роки німування та поголовного зрадництва, даром не минули, а даються взнаки психічною депресією. Звичайно, це помилка. Досить було б одного подиху волі, щоб воскресла знов і давня енергія, й завзяття. Питання в тому тільки, чи діждусь того подиху я особисто. Так не хотілося б померти в цьому темному-претемному льоху, яким видається мені теперішній час. Ну, та знов кажу — побачимо! Як буде чим дивитись — само собою 