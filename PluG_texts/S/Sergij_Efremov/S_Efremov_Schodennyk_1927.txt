1 января. Субота.
І четверту начинаю
Книжечку в неволі
Мережати...
….Розважаю
Дурную голову свою
Та кайдани собі кую,
Як ці добродії дознають...
Ото й усього!....
Гр[игогій] Коваленко показав мені листа від Черпаненка з описом страшної події. В Ужгороді живе мій небіж, теж Сергій. Недавно жінка його з хлопчиком поїхала на відпочинок у Татри. Одного дня хлопчина вхопив санчата та й побіг спускатися з гори. І знайдено його порізаним на шматочки... Кажуть, якийсь божевільний натішився. Нещасна мати й розум загубила... Уявляю, що вона пережила! 
2 января. Невдало почався новий рік, неприємно. Читав працю С.Шелухіна — «Варшавський договір між поляками й С.Петлюрою 21 квітня 1920 року», що вийшла оце свіжо в Празі. Читав — і «сердцем сокрушился»... Ніколи не грішив Шелухін, цей маньяк дріб’язковости, пустословія і формалізму, на тактовність, — але цим разом, здається, сам себе перевершив. Колись він доводив права українців на підставі російських основних законів і під його надзвичайно тягуче роздебендювання російські міністри смачненько заїдали тії «права» репресіями. Тепер він такий самий «аналіз» проробляє над актом 21 квітня 1920 р. — і з таким же самим успіхом. Довго, беззубо, вертаючись раз-у-раз до одного і того самого, пережовує Шелухін той нещасний акт і не знати, кому і навіщо теє здалося? Я так розумію, що то був акт розпачу і останньої спроби вдержатись з українською державністю і дефектів у йому сила, сказати б — суцільний дефект. А Шелухін серйозно забирається до його з критикою та аналізом, перевертаючи всю юридичну аргументацію, забуваючи, що до того часу, коли після Любара загинуло все, не можна з правними аргументами підходити. Життя перейшло понад тим актом, а Шелухін старанно б’ється в одчинені двері та ще й товчеться притьмом об одвірок своїм лобом і товче інших. Особистість, амбітність так і випирає з того «наукового» аналізу. Надто це прикре вражіння справляє, коли згадати, що вийшла ця книжечка вже після того, як Петлюру вбито. Про це скромненько, петитом, заявляє Шелухін у postscriptumi, але книжечку все-таки випускає. Навіщо? А хто його знає!... Я дивуюся, як наші правителі досі ще не передрукували праці Шелухіна: в Москві це давно б зробили, коли б мова про їхні справи мовилась, — передруковують же вони там Шульгіна, і мають рацію. Тільки недогадливість українських большевиків позбавляє Шелухіна чести стати їхнім співробітником. А він все-таки товчеться об одвірок, не помічаючи, кому це здасться. Маніякальна голова і в зненависті своїй нічого не прощає, а ще й з макового зерна слона сотворить. Його писання — манерою й наслідками — нагадало мені Нечуєві ієреміяди проти правопису, тільки що тут сюжет далеко важливіший. 
4 января. Щастить мені на маніякальну літературу! Не встиг дочитати ще Шелухіна, як принесено Винниченків «Поворот на Україну», теж найсвіжіший витвір своєрідної публіцистики, що пишним цвітом розцвітається в присмерку нашого часу. Це Ше- лухін №2. Як він добре засвоїв Шелухінський розтяглий велерічи- вий стиль, формалістичний спосіб мислення і генеральство в тоні. Не говорить, а промовляє, віщає; не пише, а любується на себе: ось, мовляв, яка я цяця, і яка кака всі, хто інакше думає. З літами це у Винниченка зростає — оте перескакування за мету, що собі поставив. Наприклад], хочеться йому довести, що його вічні хитання, нестійкість у поглядах нічого лихого в собі не мають — і він помилки зводить у культ і віщає так до якихсь своїх «молодих то- варишів-соціялистів»: помиляйтеся якомога більше, міняйте, відповідно до тої чи іншої ситуації, свої методи й способи досягнення єдиної незмінної мети, бо ваші помилки й неудачі будуть насамперед свідчити про вашу діяльність, активність, рух, шукання щастя (це вже від Шелухіна!), а в цьому головний зміст життя: отгуди к бісу! Читачеві, коли він не з «молодих товаришів- соціялістів», лишається тільки крикнути: «не вшісткі разом! Я прохаю підсадити на коня, а ви мене перемахнули через його!». Перейти від признання помилок до культивування їх — це значить стрибнути поза мету, дати у висновку безмірно більше, ніж було у тезі. Та для себе і це можна.
Зате надто поблажливий до себе, Винниченко робиться надто суворим для інших. Об’єкт нападу і для його — Петлюра і тут, як і Шелухін, він не знає впину. Кінець-кінцем для його Петлюра — це український Колчак чи Денікін. І не зоглядівся, як знов перестрибнув за мету: бажаючи принизити неприємного собі чоловіка, принижує і ту ідею, якій той чоловік служив. Винниченко сам знає, що бреше, що Петлюра, з усіма його помилками, таки інший, ніж Денікін, — але що ж удієш — зарядив себе чоловік, то вже мусить до краю дійти; як той дядько: зажени, жінко, волів, а я ще трохи пробігаюсь...
Проти ідеї повороту на Україну людей, яким можна повернутися — я нічого не скажу. Це до діла. Але Винниченко думає, що тут у нас хтось справді будує соціялізм! Наївний чоловік! Той «соціялізм» він же сам бачив 1920 р. і ледве втік од його, а сьогодні знов повірив. І тут перестрибнув занадто. Шелухін, як видно, доброго собі учня здобув і може тішитися, що не він один Пилипом з конопель раз-у-раз вискакує.
5 січня. Знов плутанина з святами. І не набридне людям! Влада хоче примусити святкувати по новому стилю, а люде стоять за старим. І нема роботи ні на нові, ні на старі свята. І всі незадоволень А для чого так робиться — ніхто не знає. І своїми дурницями тільки справді заважають тим, у кого робота невідкладна. 
6 января. З новітнього фольклору. Запитує Совнарком Муссоліні, чи нічого він не має проти того, щоб призначити за посла до Італії Каменєва. — «Та нічого, — відказує той. — От хіба одну ганч має: не вірить у соціалізм в одній країні. Я волів би такого, щоб вірив». Мовляв — робіть у себе що знаєте, а не революціонізуйте інших.Чув, як звуть тих, що ручними возиками перевозять вагу: Троцький. «Ей ти, Троцький, скільки візьмеш одвезти на Жилянську?» 
7 января. Московські новини. Поїхав один жид, що хотів уникнути українізації, до Москви — посади шукати. Жид дуже порядний, інтелігентний. Вернувсь обурений і сів за українську граматику: ні, краще вже лишатись у Києві, ніж до того Вавилону перебиратись. Матюки висять у повітрі, матюкають усі де попадя. В трамваї мало не на очах у публіки полові акти відбуваються. Ніхто нічому не вірить і шукає тільки прибутку. Насамперед не вірять самі большевики, навіть ті, що найвищі посади займають. Партійна маса голосує проти опозиції лиш тому, що не хоче «безпокойства»: дайте, мовляв, спокійно хліба-соли уживати, а решта — хай гине. У ВСНХ з цифрами в руках вам доведуть, що промисловість не розвивається, а гине, що ніяких виглядів на краще нема і не може бути, що загибіль совітського ладу — лиш питання часу. Переказує, що Чекруцькуш (київський адвокат, колишній, с[оціял]-д[емократ], порядна людина) вернув свій партійний квиток, пояснивши: «можу бути з людьми рокова- ними на страту, але з дурисвітами і шахраями — ніколи». І Москва відповідно розцінює ситуацію: жере, пиячить, курвить, а на все інше цинічно плює. І порядний жид вернувся з прокльонами, воліючи навіть (!) українізацію, ніж ту отрутну московську атмосферу. 
8 января. Робота плавом пливе на мене. Колись обіцяв я «Часові» зредактувати твори Кониського, а Держвидаву — Королен- ка для дітей. І от обоє бажають од мене рукописів. І тепер я роблю: два словники, двох Шевченків (Щоденник і поезії), німцям Історію письменства, Кониського та Короленка, не лічучи безлічі дрібніших та в Академії. Ніби трохи вже забагато... Та ще корек- та мало не щодня. Так цілісінький день од одної роботи до другої перекидаюся. Коли б тільки здоров’я видержало... 
9 января. Превосходительний Любченко, здається, не на жарт образився. Знов мені переказують, що він розповідав про нашу розмову з скаргами на те, що я його образив. Нарікає навіть на Кримського: мовляв, у його за спиною Є[фремо]в стоїть! І разом говорив, що вони вже зовсім розчарувалися в Грушевському і тепер не призначають його на Президента, а також не призначають до Академії і Шліхтера.Превосходительний дурень, здається, серйозно думає, що він може призначити нам і Президента і пхнути в Академію, кого схоче. Дивно, як він ще не додумавсь досі себе призначити на академіка, ідучи слідом за князем Дундуком, що засідав колись в Академії наук. 
10 января. Спектакль Садовського і Саксаганського — все та ж таки «Наталка» та «Як ковбаса та чарка», — вперше після заборони цього водевіля радянською владою (була й така заборона!). Спектакль — як концерт: без найменшої вади. Театр повнісенький. Характерно, що всюди багато нотаблів, з самим помпадуром на чолі. Зволили сміятись і плескали в долоні. Театра корифеям не дають, а дивитись на їх ходять. Це якась своєрідна радянська діялектика. 
11 января. Посилаю за кордон для Слов'янського семінару при Берлінському університеті книги (з бібліотеки Д.Дорошенка) в обмін за університетські видання. Цензура почала вимагати, щоб кожну книжку їй показати, а списка не досить. Довелось би носити кілька місяців, та ще коли і цензор заходився читати або удавав, що читає, то це могло б затягтися на роки і роки. Тоді завідувач пересилкою подзвонив до ДПУ і сказав: «ви колись питали мене, чи не чинить хтось перешкод у роботі Академії, — так ось: чинить. Цензура». — «Ага, добре!» І другого дня цензурний урядовець сам прибув до Академії і за півгодини справу скінчено: навіть не оглянувши книжок, він дав дозвіл на пересилку. А звідси мораль: от і потрапляй угадувати, що кому з теперішнього численного начальства в голову стрельне! Одному стрельнуло одно, другому — друге, — і добре, що вищому стрельнуло краще. А може ж і навпаки бути.12 січня. Кримський розповідав з обуренням, як у редакції «України» справляли кутю. Зібралися співробітники, з Грушевськими на чолі, і між іншим Ф.Савченко показував штуки, перекривляючи Кримського, Липського, мене. Грушевські височайше ізволили сміятись. Мене це теж тільки насмішило: чим люде забавляються! Завели собі блазнів, ті стараються з усієї сили розвеселити хазяїнів, а ці на їхні штуки дивлячись — потішаються. Що ж — і забави характеризують людину. 
13 января. Не кажи гоп! — поки не перескочиш. Ображений цензор послав до ДПУ доноса, що книжки посилаються в Берлін — Дорошенкові чи Українському інститутові. І сьогодні до Академії прибуло аж два індивидуя з ДПУ і чинили докуменний допит, що за книжки, чому і кому посилаються. Розповів їм, як стоїть справа, але вже не певен, чи можна буде послати і чи не почнеться з цього ціла політична справа — про допомогу еміграції. Жалкую, що й розпочав цеє діло, забувши, що краще з розумним загубити, ніж з дурнем знайти.
Другий цензор, Якубовський, вимагає, щоб із збірника Кулішевого викинути статтю Могилянського, бо йому, бач, «заборонено» друкуватися. Збірник має вийти під фірмою Академії, і як її видання цензурі не піддягають, то я звелів таки друкувати статтю Могилянського. Нехай конфіскує потім. Коли скандал, так хай буде скандал. Про свою заборону вони ж не опублікували, і Академія не може знати їхніх таємних наказів. Побачимо, що з цього вийде!
Знов якась навала усяких прикростей. Це буває часами: наче хто навмисне нагонить їх в один час. 
14 января. П’ятниця. Перечитав у рукопису заборонену статтю М.Хвильового — «Україна чи Малороссія?» — полеміку проти большевицьких публіцистів Юринця та Хвилі. Автор — теж большевик, але здорово сипле своїм колегам за «малоросіянство». То- му-то статтю й заборонено. На жаль, як у всіх публіцистичних виступах Хвильового, й тут немає «центра», окремі вдатні місця [гинуть] у велемовній балаканині та чисто хлоп’ячий [звичці] на кожному місці цитувати «авторитетів», іноді підозрілих. Може б він і виписався на публіциста, [ ] видимо цій стороні його діяльности покладено край. Не буде ж комуніст нелегально виступати проти комуністів, а в офіціяльній пресі ходу Хвильовому, певне, надовго вже не буде...Справа з посилкою книг за кордон скінчилася воістину Соломоновим судом. Сьогодні мені передано постанову ДПУ: понеже віл признався попеластий... чи то пак понеже книги то без хазяїна, то Окрліт має їх переписати і здати на охорону Академії. Мусив проти такої постанови різко запротестувати, що книги то мої і я не можу допустити до якогось втручання в мої справи. Після цього почався довгий торг, під час якого довелося мені піти на уступку — не битися з цілим ДПУ! — переписуйте, але я подаю на вас скаргу до Р[обітничо]-с[елянської] інспекції за грабунок. Сильно кортіло мене-таки заперти свою кімнату, нехай би виламували двері; але ж... це ж діється в Академії і робити з неї якийсь «форт Шаброль» не випадає. Зате наговорив і цензорові Кога- нові, і ДПУ-шникові Гренерові зпересердя такого, що потім і сам був не радий. Вони мало й змагалися, напираючи тільки на те, що вони виконавці, що їм начальство звеліло. Особливо досадно мені на Когана, бо він же цю всю дурну справу й заварив. «Невже ви не розумієте, що ви плодите нові цензурні анекдоти? Ми тепер читаємо анекдоти про Миколаєвську цензуру — мине якийсь десяток-другий літ, — і про вас теж буде своя збірка, яка перевершить усі попередні анекдотичні збірки про цензуру. Я, кажу, маю діло з цензурою з 90-х років; бачив усяких цензорів — і розумних, і дурних, і придир, і потульних, але такої цензури, як тепер, воістину ще не бувало»... Далі звів мову на пригоду з забороною Могилянському друкуватись і заявив, що таки надрукую в Кулішівському збірнику статтю Могилянського — «а ви тоді конфісковуйте книгу: як скандал, так скандал»... Звичайно, мабуть, не все треба було їм говорити, але страшенно був я з'іритований. Опріч усього іншого, що переходить усяку межу дурниці, ще ж і працювати вони мені своїми візитами перебивають. Розміркувавшись, можу тільки зітхнути — доколі, о Господи! 
15 января. По місту вже пішла поголоска — мабуть, з ДПУ — ніби я хотів свою бібліотеку вислати Дорошенкові, та ДПУ з листа Дорошенкового до мене про цей злочинний план довідалося й «пресікло в корні» злочинний мій замір. В цій дурній версії може бути правди тільки те, що справді колись Дорошенко згадував у листі про свою бібліотеку — і, значить, той лист побував у наших Шерлоків у руках. Тоді можна зрозуміти до якоїсь міри і їхнє, з першого погляду мені незрозуміле, завзяття в цій справі. Гидко, паскудно! Так от ніби чарку оливи з мухами проковтнув. 
16 января. Винниченко прислав сюди сценарій на фільму — «Піснь Ізраїля», юдофільський твір. Заборонили. Мотив: нехай не здобуває собі Винниченко популярности між жидами. Правильно. Перечитавши Винниченків заклик до повороту, я радий цій забороні: нехай же на власній шкурі цей вертихвіст ско- штує принад нашого раю. І нехай зрозуміє своєрідну совітську логіку: фільма добра, але авторові на злість заборонимо.Закінчив перегляд Історії письменства для німців. Завтра од- силаю вже останні розділи. Написав листи — до німецького видавництва Walter de Gruyter, проф. Фасмерові, Музичці (Одеса); Дроздову (Біла Церква), Гаєнкові П. (Біла Церква), Єлизаветі Полетиці (Біла Церква). Фасмера сповіщаю про тую пригоду дурну, що спіткала пересилку книжок для його семінара. А крім того, всякі питання щодо Історії письменства. 
17 января. Знов випив порцію оливи з мухами. Кримський розповідав про свою розмову з Любченком. Розмова ця хоч би кого вивела з рівноваги. Звичайно, про мене, і, звичайно, повно зне- нависти й брехні. Між іншим він повідав, що справа з пересилкою книжок тому виникла, що з листів Дорошенка («адже, зрозуміли- во, що всі листи до Єфремова ми копіюємо!») вони дізналися, що то посилка мала бути для його, а «ми не дозволимо посилати гетьманському міністрові». Повідав, що я підтримував гетьмана! Що я «чорносотенець»! І ще багато в тому ж облудно-брехливому дусі. Закінчив погрозою — «Є[фремо]в кінчить тим, що він у нас посидить». На увагу Кримського, що «Є[фремо]в до цього призвичаєний, бо сидів не раз». — Любченко одказав: «Він сидів за царських часів, а нехай-но ще в нас посидить». Дурень! Думав, що мене може тюрмою злякати. Лякали вже... 
18 января. З комуністичних кругів знов пішли чутки про війну на весну — з коаліцією держав, напереді мають іти Польща та Румунія. Настрій серед комуністів, кажуть, панічний. Вони починають думати вже про те, як «організувати за себе громадську думку», що скаже і як поставиться українська інтелігенція, чи можна якось подіяти на маси селянські, щоб вони прийняли війну, що скажуть нарешті Грушевський і Єфремов. Останнє, справді, може цікавити тільки панічно настроєних людей, бо коли почнеться війна — що тоді можуть удіяти голоси поодиноких людей! Це ми добре вже відчули в 1914-м році, коли брязкіт зброї та галасування патріотів заглушили все і всіх. Так само тільки в паніці можуть цікавитись громадською думкою саме ті, хто тую думку зруйнував до решти. Буде, мабуть, зловісна мовчанка, поки події самі не визначать дальших наслідків. І, певне, спочуття до себе не знайдуть теперішні самодержці — навіть такого, як на початку світової війни. Але характерно, оце шукання спочуття. Як тривога, мовляв, то й до Бога... Або: Зруйнували Запоріжжя — буде колись треба... Буде треба й громадської допомоги, та де її тоді взяти, занівечивши дощенту саме громадянство та мовчущих тільки рабів виховавши. На платних агентів, само собою, рахувати не доводиться.А про настрій селянства свідчить оповідання, яке недавно чув. «У Трипіллі наші дядьки страшенно обносилися, так що на мобілізацію підуть охоче, бо «шинелей нема». А діставши шинелі, повернуть назад. До Боярки доїдуть, ну хіба, якщо охорона буде велика, до Хвастова пощастить їх довезти, а там, кажуть, неодмінно вже вростіч». З такими настроями не навоюємося. А інших де взяти тепер? Що сіяно, те й сходить. Байдужість до держави та зненависть до верхів — більш нічого ніде немає. Пучкою ніхто не кивне, щоб рятувати те, що всім у печінках сидить. І навіть перспективи може нового лиха не зможуть тієї байдужос- ти і зненависти перемогти. 
19 января. Одписав проф.О.Колессі (Прага), П.Пилипчукові (Польща). Написав у Рокитну. Про історію з книжками мов у дзвони дзвонять. Комуністи певні, що я їх хотів одурити і страшенно розлючені. А я тільки й можу сказати: як мало треба, щоб їх розлютити і які вони охочі на плітки, дрібні каверзи та інтриги. Ладні все це бачити навіть там, де нічого того і в заводі немає. Надовго вистарчить їм теми для розмов та пащекування. 
20 января. З українізаційних подій. Випадково в крамниці почув, як онучка вітала свого діда з днем народження: подарувала йому школярського ранця, українську граматику, кілька зошитів та олівця. Дід і онука зійшлися на одному — обом тяжко не хочеться й обом важко вчитись української мови. Дотепний подарунок стрінуто голосним реготом усіх присутніх.
21 января. З приводу статті Любченка в «Житті і революції» (я ще її не читав) сталася колективна постанова більшости співробітників — перестати писати в журналі; або — як висловився один з протестантів — посадити редакцію на дієту. Не знаю, як воно буде з угодливим журналом, але постанова цяя страшенно дратує комуністів. Вони бачать у цьому мало не бунт проти начальства і говорять про те, що для протестантів у них є Соловки. Мабуть, до цього справа не дійде, але характерне вже цеє обурення: знає кошка, чиє м’ясо з’їла... Всюди їй ввижається, що люде за волю слова борються. А тут і цього ж нема. Просто занудило людей від того спрощеного поводження з словом, яке виявила редакція, що устами превосходительного співробітника напалась на одного з своїх стовпів (Зєрова). Норови справді аж надто примітивні. 
23 января. По вагонах у трамваї розліплено оповістки: «В пролетарській державі не може бути безпритульних дітей. Отже, всі на боротьбу з нею». Грамотність надзвичайна, аж зовсім «наоборот» виходить.
Одержав якось божевільного листа від Гриня. Якісь натяки, якась конспірація і на закінчення прохає приїхати на нараду за кордон!.. Він думає, що це все одно, що до Боярки вибратися. І взагалі мені це його кореспондування до мене не подобається: людина добровольчеської орієнтації — і має наївність думати, що у мене може бути з ним щось спільне. Не відповідатиму.
Третій день, кажуть, одбуваються по місту труси й арешти, нагадуючи про «бренність» нашого життя. Що за причина — не звісно; певне, черговий пуф, але настроює це нервово. І коли цьому край буде? З 18-ти років кожну ніч чекаєш гостей... Не життя, а «житіє»... 
25 января. Одержав листа зі Львова од невідомої мені людини, якогось інженера Розлуцького. Пише: «Проф.Студинський після свого приїзду з ювілею акад. Грушевського мав виклад в залі Народного Дому. Виклад був смішно глупий, гідний баби, що продає бублики на базарі. Та не в тому річ. [Попри] цілу масу сплетень розповідав «Голова Наукового Товариства» і про відносини в Українській Академії наук. Широко розводився перед людьми, що того зовсім не розуміли, над ріжними непорозуміннями, інтригами і т.д. Не подобалося йому якесь засідання в Академії та й поведения Ваше і акад. Кримського, бо назвав Вас «хамами», простяками, інтригантами, що забирають для себе по кілька пенсій, а не дають ніякої роботи наукової, хіба слабеньку публіцистику». Далі автор листа подає деякі відомості про Студинського і запитує, як Академія реагуватиме на сей виступ свого члена?Лист цікавий. Видко навіть звичайного собі обивателя занудило від оповідання Студинського і він запитує: «Де такт, де розум, чи годиться перед робітниками, міщанами так оклеветувати членів тої самої інституції?» Для людей типу Студинського все годиться... Але він, очевидно, тільки виконує те завдання, що дістав тут, тільки що його протектор забув одне хороше прислів’я: застав дурня Богу молитись, то він і лоба розіб’є, і не самому собі тільки. Переборщив безперечно Студинський. Треба буде насипати йому соли на хвіст. Прочитаю цього листа на Відділі — нехай і Грушевський бачить, як небезпечно дурневі давати делікатні доручення; а тоді копію цього листа NB без підпису, бо Розлуць- кий пише: «просив би і мойого імени не зраджувати, бо п.Сту- динський живе дуже добре з польською поліцією, та й на мою голову готова впасти халепа») пошлю до Наукового Товариства з проханням — спростувати чи ствердити написане в йому. Голова Наукового Товариства забув, що я також член Товариства і можу покликати його до товариського суду. Звичайно, це паскуда, але може тому і треба його повчити. Хай надалі обережніший буде і не важиться таким способом рахунки зводити. 
26 января. Прочитав оту статтю П.Любченка в XII книзі «Життя і революції», що такого галасу наробила серед співробітників свого журналу. Навдивовижу безбарвна, дурна стаття. Зате тон дійсно генерал-губернаторський. Занадто багато уваги їй віддавали, — не варта вона того.
27 января. Написав листи: до Петра, Є.Чикаленка, С.Розлуцько- го, Кривецького та до Наукового Товариства ім.Шевченка. До Н[аукового] Товариства пишу так: «Я одержав зо Львова такого листа: (Далі фактичну частину навожу з листа Розлуцького). Ось [ноти] мови мого кореспондента. Дальшу характеристику Голови Товариства проминаю, бо до фактичної сторони даної справи то не належить. Отже, як член не тільки Української Академії наук, а й Наукового Товариства ім.Шевченка — я дуже прохаю Наукове Товариство озватися в цій прикрій справі, що так чи інакше кладе темну пляму в очах широкого громадянства на обидві наші інституції. Я прохаю — чи спростувати, чи ствердити ці чутки, що ганьблять честь і Академії наук, і Наукового Товариства. Я прохаю подати мені відомості, чи був такий виступ Голови Товариства в залі Народного Дому, чи це лиш причулося моєму кореспондентові. Не подаючи, поки що, своїх про це міркуваннів, прошу товаришів з Наукового Товариства вірити, що не образа спонукує мене до такого запитання, а потреба відповідно реагувати на обмову, кинуту чи то на Голову, чи Головою Товариства.
Я певен, що секретаріят Наукового Товариства не забариться відповісти мені в цій аж надто для наших відносин важливій справі».
Перечитав листа Розлуцького товаришам на Відділі (опріч «святої фамілії»). Вражіння сформульовано словом — «падлюка». Дехто пропонував поставити на Спільному зібранні справу про виключення Студинського з числа членів Академії. Але очевидно, що треба почекати відповіді зо Львова. 
28 января. Ніхто алярму про війну не вірить. Характерно, що кожної весни ширилися чутки про «наступ», «кінець большевикам» і т.і., укладалися найнеможливіші й найфантастичніші комбінації. А тепер, коли большевики самі кричать про небезпеку — усяк думає, що треба навиворот розуміти. Поясняють цей крик тим, що справи фінансові і взагалі економіка стоять надто зле, і щоб знайти законну причину до самообмеження — вигадали небезпеку. Мовляв, нема чого думати про дрібниці, коли всьому загрожує щось більше і небезпечніше. А поза цим власне ніхто нічого напевне не знає і все кінчається на самих чутках та совітських анекдотах. 
29 января. Написав Музичці (Одеса), Фасмерові та Д.Дорошен- кові. Останнім двом не через почту, і тому докладніше про ідіотську справу з книжками.
30 января. Неділя, а тому, замість одпочинку, цілий день, спини не розгинаючи, просидів за роботою. І до того досидівся, що в очах потемніло, повітря в грудях не ставало. Мусив о 1-й год. вночі йти на вулиці і ходити, поки трохи полегшало. Тяжкий ще у мене цей місяць буде. Якраз назбігання усякої дрібної, але невідкладної роботи. А це попри Шевченку та Словникам робиться вже не під силу. Надія тільки на те, що Шевченків Щоденник вже скінчиться друком. Берег вже видко: останні сторінки коментирую. 
31 января. Маємо мороку з жидами. Конче пруться до Академії. Спершу перлися до академічної жидівської Комісії, а коли їх туди «за неписьменністю» не прийнято, добилися собі науково- дослідної Катедри при Академії. Укрнаука, нас не спитавшись, таку Катедру заснувала і попризначала туди людей, яких наукова робота кваліфікована в секції наукових робітників — 0. (Слуцький, Маневич і ін.). І оці нулі мають виховувати жидівських учених! Академія проти цього запротестувала, і в результаті призначені на вчених жиди розпочали кампанію проти Академії в карній пресі, нападаючись головним чином на [Богові] духа винного Таланта. Нападки різкі до крайности, непристойні теж, складені по рецепту — доноси за політично-радянську неблаго- надійність (виступав проти св. Ілліча), а тоді вже бреши й обмовляй, скільки влізе. Талант ходить переляканий і все питає, що йому робити. «Це вам, каже, не німці й не поляки — це жиди: як завзялися, то вже дозолять». Приїздив з Харкова Семковський і теж звів балачку на цю тему. Виходить, що Укрнаука втяла цю історію з наказу «по партійній лінії» і нічого не може зробити, бо не зважиться перечити наказові од партії. Питав, чи не пішла б Академія на якийсь компроміс. Ми з Кримським одповіли, що компромісу тут не може бути, поки Укрнаука стоятиме за кандидатуру людей, які тільки компрометують Академію; що призначати в учені навіть (!) партія не може; що з такими кандидатами Катедра не може бути при Академії, а коли Укрнаука хоче, щоб була вона таки при Академії, то нехай дасть пристойних насамперед з наукового боку кандидатів. «Та ж таких у природі немає» — одказав Семковський. — «Ну, тоді, виходить, і говорити нема про що». На закінчення ми порадили Укрнауці оголосити конкурс — може знайдуться в природі більш підхожі кандидати, а по ки що забрати теперішніх назад. Не знаю, що з цього вийде. Але конфлікт неминучий. Конфлікт за те, що партія присвоїла собі право посилати неуків (Маневич, наприклад], тому вчений, що сфотографував 30 синагог!) в учені, — здається претензія, якої справді в природі ще не бувало. 
1 февраля. Вівторок. Читав коректу своєї статті про голодну проблему в українському письменстві — «Без хліба». Написано її ще 1920 р. для збірника на користь голодним, але збірник у світ не вийшов, бо Держ[авне] видавництво, замовивши його, зреклося друкувати. Стаття лежала 6 років, а тепер я дав її в збірник на пошанування Д.І.Багалія.Подався в одставку К Квітка. Не знаю, який його гедзь укусив. Чи може хоче заграти ролю другого Онищука й сподівається, що Академія без його не обійдеться. Обійшлась без того, обійдеться і без цього. Страшенно зарозумілі тепер люде поробилися. 
2 февраля. Одержав од Фасмера коротеньке повідомлення, що частина мого рукопису вже в його руках і дано її на переклад. Пише, що можна ще дещо додати, бо обсяг на те дозволяє. Навряд чи буду додавати: і без того ніколи і вгору глянути. Коли б і з тим упоратися, що ще на черзі на найближчий час стоїть, то от то було б добре.Помер учора од «білокрів’я» А.Терниченко. В цьому маленькому, щуплому тілі була велика енергія й колосальна працездатність. На жаль, зломилася. 
3 февраля. Знов кликали в ГПУ одного нашого співробітника. Розмова була про війну: як в Академії до війни ставляться. І звичайно: «А як ставиться Є[фремо]в?» Той навмання відповів: «Думає, що це велике лихо, бо вся налагоджена робота повертається нанівець. Напр[иклад], Дніпрельстан»... — «Ага, Дніпрельстан... А як він до Дніпрельстана ставиться?» — «Не знаю, не говорив з ним про це ніколи, але думаю, що не може не спочувати» і т.д. в такому ж роді. Було б це смішно, коли б не було так гидко.Написав до Т.Слабченка. 
4 февраля. Виясняється, який гедзь укусив Квітку. Він цим хоче примусити Відділ, щоб обрав його швидше на члена-кореспон- дента... Але спосіб обрав ледве чи добрий. Колись була мова, щоб його обрати, хоча праць у його й не багато; але після такого фігля, мабуть, це буде ще важче.
В сьогоднішньому числі «Пролет[арської] Правди» ще одна стаття акад.Малиновського — про «Дніпрельстан». Зовсім, мабуть, чоловік з глузду зсунувся, або, бажаючи догодити хлібодавцям, переборщив. Пише, що ми можемо обійтися без Європи, без її науки і культури, що в нас усе це так високо стоїть, як ніде в світі...
На місці хлібодавців я б смикнув за полу необачного панегіриста, бо це ж самісенька компрометація виходить.
В московській «Правді» надруковано промову Бухаріна на якійсь конференції чи що. Бухарін — людина претенціозна і з малим ораторським смаком, але не дурна. Звертають на себе увагу уступи про національне питання, зокрема про українізацію, про антисемітизм та про інтелігенцію. Бухарін перестерегає товаришів перед недооцінюванням українського питання, проти повороту назад в українізації. «Пилсудский вовсе не такой дурак, каким его изображают иногда», — каже Бухарін. — І виступати проти української мови тепер — «значит сослужить кой-какую службишку Пилсудскому»: використає, мовляв, наші помилки в національній справі. «Малейшая ошибка в нашей национальной политике чревата дивными последствиями для всей страны». Так само і в справі антисемітизму: Бухарін перестерегає товаришів, що «нельзя вести борьбу с антисемитизмом по-глупому», замовчуючи те, що справді од жидів іде лихого; констатує антисемітизм у власному середовищу, серед большевиків — одно слово, говорить такі речі, що іншого кого за них проголосили б юдофобом, чорносотенцем і контрреволюціонером. 
5 февраля. Зранку розійшлась по місту чутка, що у Варшаві вбито Пілсудського. Запитувано в редакції «Пролет[арської] Правди», — там сказали, що й у них єсть такі відомості, але ще не вивірені. Публіка проте вірить і просто називає винуватців: усе ті ж самі, кому це вигідно... Якщо цьому правда, то результати можуть бути грандіозні. Адже це ж не Петлюра, де можна було сховатися за те, що то, мовляв, приватна людина і приватні рахунки з ним зведено. Це ж, як-не-як, а голова держави. До того ж держави, яка шукає приключки до війни. І ще до того держави, за якою стоїть Англія, яка любить брати «мертвою хваткою» і, розпочавши раз справу, має звичай доводити її до краю. Так що коли цьому правда, то ми стоїмо на порозі великих подій, яких наслідки й обчислити важко... Заверюха може ближче, ніж ми думали. І хто знає, кому з неї цілим пощастить вийти... 
6 февраля. По газетах про Пілсудського — ні слова. Або неправда, або ж не знають, на яку в таковім припадку ступити.
Заходив К.Квітка, щоб виправдатися, ніби він хотів Онищуко- вим шляхом простувати. Здається, мені пощастило його умовити, щоб свою відставку взяв назад.
Закінчив передмову до Шевченкового Журналу та переднє слово од редактора. Ще лишається трохи коментарів доробити, та й по всій роботі. Може на цім тижні скінчу. В усякім разі берег видко вже. Коли б випустити книжку до можливої заверюхи. 
7 февраля. Стрівся з людиною, що допіру приїхала з-за кордону, з Німеччини. Думав багато з неї витягти, витяг небагато. Обережности ради просиділа та людина в Берліні місяців зо три, мало з ким зустрічаючись. Найчастіш зустрічалась вона з гетьманцями і дивні речі розповідає. Організуються. Готуються до війни. Надіються знов Скоропадського на гетьмана посадити... Не розумію: невже однієї спроби мало?На Спільному зібранні — війна. Грушевський готував інтерпеляцію проти Кримського (про «заграбування» якихсь книжок, присланих з-за кордону), а цей попередив і зробив аж дві інтерпеляції проти Грушевського (з приводу сепаратизму Історичної секції та уривання з академічного бюджету на «Україну» поза Академією). Так що мало не ціле засідання слухали ми цієї словесної дуелі. 
8 февраля. Читав доповідь про рукопис Шевченкового Журналу. Хотілося мені вивірити деякі «райковиті» місця. Балачок було чимало, але мудрішим від них я не став. Треба буде перед друком кілька день перечитати та й ще раз прочитати на свіжу голову.Розповідають по місту, ніби начальник авіапорту Київського з другим комуністом вилетіли на кордон, щоб поробити якісь спостереження. Замість вернутись, прислали телеграму: «Благополучно спустились на польській території». Кинулись тоді тут розслід робити, і виявилось, що з цими комуністами пропали і всякі найсекретніші плани та папери... Серед комуністів, кажуть, великий конфуз через таку пригоду. 
9 февраля. Збираються конфіскувати книжку, присвячену пам’яті Стебницького. Причина — «націоналістичний ухил»... (!) та — «це ж на вшанування некомуністичного діяча»... «Так точно» — тільки й лишалося на цю мудру резолюцію доповісти. На щастя, книжка, здається, мало не вся вже розійшлась. Цензор, що пропустив, теж у великому конфузі опинився.А останню книжку «Бібліологічних Вістей» таки конфіскували — за статтю Ернста про Нарбута! Автора «кликали». Деталів допиту ще не знаю. Здається, питали його, навіщо він написав, що не використав закордонної про Нарбута літератури через те, що її сюди не пускають. Лишалося Ернстові сказати, що тому й написав, що це правда. Видко, справді — правда очі коле... 
10 февраля. Надруковано і в газетах офіціяльне повідомлення про літунів, що утекли до Польщі. Виходить — правда. Повідомлення складено дуже кисло й кінчається тим, що порушено клопотання, щоб оповістити втікачів «поза законом». Овва! Злякаєш їх тепер цим!Одержав відповідь од Кривецького та назад і мого листа до Наукового Товариства. Кривецький побоявся його доручити Товариству, прохаючи вибачити, що «особливі умови, в яких я знаходжуся, як директор бібліотеки НТШ, не дозволяють мені вволити Вашій просьбі і передати, куди слід, Вашого листа, зверненого проти голови НТШ». Щодо самого факту, то пише Кривецький дуже ухильчиво. Мабуть, знов ж «політики ради». Тепер лишається послати листа просто до Товариства. Боюсь тільки, що знов якийсь благонамірений галиціянин, убояв- шися скандала, сховає листа. Доведеться тоді ще попробувати обернутись до преси. 
11 февраля. З новітнього фольклору. Розмовляють під час візиту заступник СССР в Англії і Чемберлен; на стіні в російському] посольстві портрети «вождей». «Сколько вы получаете в месяц?» — питає комуніст. — «Да не много... на русские деньги рублей так 900». — «Как немного! — здивовано скрикнув комуніст. — Вот у нас Калинин... вот его портрет... так он получает всего 250 руб.» — Глянув пильно Чемберлен на портрет, обдивився його і мовляв спокійно: «Такие и у нас не больше получают». Анекдот, nota bene, йде з комуністичних кругів. 
12 февраля. Читаю коректу Шевченкових поезій для видання «Книгоспілка». І часто це мене так захоплює, що читаю не як коректу, а як найцікавішу книгу. А воно ж усе відоме й превідо- ме, читане і перечитуване десятки разів... Яка страшна сила виразу і яка легкість у розв’язанні не тільки художніх, а й соціологічних проблем. Напр[иклад], Винниченко пизиться, натужується, вергає Осу на Пеліон з усяких хитромудрих мірку- ваннів та зовсім немудрих софізмів, щоб створити «нову мораль».
І все це на сміх хіба здалося. А от сьогодні читав я «Ой крикнули сірі гуси». Легко, ніби цураючись, ту саму проблему Шевченко вирішив ув одному віршику та ще як вирішив! Здається, ні словечка проти не сказати ні щодо форми, ні щодо змісту. Просто, правдиво, натурально — і через те саме ціломудренно.
«Гляньте, вороги!Подивітесь!»...
Усі томи Винниченкових софізмів не варті одних двох неповних рядків у Шевченка...
До речі. Вчитуючись у текст, спинивсь я на рядку «Стала на все село слава». Якимсь не Шевченковим прозаїзмом війнуло на мене від його. Глянув у автографи. В «Маленькій книжечці» стоїть: «Стала слава недобрая»; у «Більшій» — «Стала на все село». Очевидно, переписуючи, Шевченко проминув слово «слава», а редактори механічно приточили його до кінця. Виходячи з редакції в «Малій книжіці» треба реконструвати, мабуть, так: «Стала слава на все село». Так і звелів друкувати. Тут справжній Шевченко вчувається, а не в тому тяжкому розміщенні слів, яке було досі. 
14 февраля. Є в Харкові — «Вапліте», ніби: Вільна Академія пролетарської літератури. Заснували її Хвильовий, Яловий, Досвітній тощо. Тепер ці «академіки» пересварилися і, користуючись з того, що на Хвильового за його статті посипалися всякі обвинувачення за «неправославіє» — виключили основну трійцю (Хвильовий, Яловий, Досвітний) з Академії. Виключивши, послали заяву до «Комуніста», щоб їх начальство похвалило: цяці академіки. Та начальство не похвалило. Йому, бачте, мало виключення: воно вимагає, щоб «академіки» своїх «папаш» ще й дьогтем вимазали. «Академіки» поки що соромляться. І от їхня заява лежить у редакції «Комуніста», а вони торгуються, чи не можна без дьогтю обійтися. Результат торгівлі не важко вгадати: поступляться, вимажуть дьогтем, викачають у пір’ї і так покажуть на світ Божий. Комуністичної проти начальства упертости ненадовго вистарчило. 
15 февраля. Гину, сліпаючи над коректою та словниками та всякою іншою роботою. Не вистарчає часу та й го[ло]ва швидше втомлюється, ніж колись. Стільки роботи разом нагнали, що вже ніяк не впораюся. А тут ще листів — листів набралося! І ніколи на них навіть Кулішевими «телеграмами» відповідати.На характерну річ натрапив у Грінченковому словнику, готуючи його до друку. Під словом «Бриль» переклад із Шевченка: «Старий сидів у сорочці білій на призьбі» — «бриля» то саме й немає. Видимо помилка, проминуто. Треба поновити. Може це бути фраза з «Наймички», чи з «Сон» («Гори мої високії»), — але полінувавсь шукати, думаю: буду в Академії — зазирну до рукопису: швидше і легше діло буде. Добре, — розшукали мені рукописа — дивлюся: і там проминуто. Довелося таки шукати в «Кобзарі». Але от цікаво: М[арія] М[иколаївна] переписувала словник до друку, а вона ж пильна людина; потім Борис Дмитрович виправляв коректу, і може не одну, — і не помітили, що бракує, саме того слова, якого найдужче треба... Це показує, як важко буває встерегтися помилок. Пригадую, що в моїй «Історії» така сама історія трапилася з Потієм: у трьох виданнях названо його Ігнатом, хоч я добре знаю, що він Іпатій, і сам же читав коректу, і перечитував перед друком. Як вклюнулося, то вже й не завважиш... 
16 февраля. Вичитав сьогодні у «Пролетарській Правді», в статті Мик[оли] Грінченка: «Найхарактернішою властивістю нашого будівництва, його типовою рисою є те, що всі наші починання, увесь процес нашої роботи має за основу широку громадськість»... Це в країні, де на всіх язиках усе благоденствує, де нема жадної, окрім казенних, газети, де не вільно ні збиратись, ні говорити, ні навіть думати! А щоб ти так по правді дихав і хліб їв, мерзенний підлизо!
Ходив до окуліста. Каже: «підросли трохи» — і дав вищий номер окулярів. Може легше буде працювати, а то з очами останній час було вже зле.
Послав, просто вже до Наукового Товариства, вдруге запит про Студинського. Цікаво, як одгукнеться Товариство, якого головою тепер той самий Студинський. 
17 февраля. Приїхали з Харкова «чини» — розслідувати меморіал громадський про стан справ у Художньому інституті (той меморіял і я підписав). На сьогодні мене запрошувано на розмову з тими «чинами». Я одмовився, бо серед них — Ю.Коцюбинський. Особа, з якою не хочу зустрічатися навіть у справах мистецтва. Його зацікавлення до мистецтва можна наочно побачити на вівтарній частині великої Лаврської церкви, де обведено лініями всі знаки від тих набоїв, що послав він 1918 р. А це тільки маленький слід його зацікавлення... 
18 февраля. Злоба дня — справа з Голинським. Співає в опері Голинський, добрий тенор, молодий. Галичанин. Свідомий, інтелігентний чоловік. «Українська» опера чинила йому всякії капості і в Одесі, й тут саме тому, що він українець, і довели його до того, що він кидає оперу й вертається за кордон. Сими днями Андрій Вас[ильо]вич надрукував в «Пр[олетарській] Правді» статтю його, де торкнувся взагалі умов існування української опери на Україні, менш усього української. Стаття в театральних кругах зробила вражіння бомби, що враз вибухла. Тихеньке болото враз почуло себе в небезпеці, бо стаття, добре й дотепно написана, вцілила в найболючіше місце. Здійнявши, з одного боку, рев ображених самолюбств, з другого — інтриги проти Голинсь- кого забуяли ще з більшою силою. Вступилась і публіка і на останній виставі підтримала Голинського нечуваними оваціями. Дирекція перелякалась і почала робити нехтованому досі співакові всякі аванси, щоб задержати його на тутешній сцені. Розворушене болото видало такі пахощі, що й не догадувавсь ніхто про них. В усякім разі співаки «української» опери, що з скреготом співають «собачою мовою», почули враз, що є українська публіка, яка ставить свої вимагання і може підтримати людину, яку вважає за свою. Можливо, що цей інцидент витворить перелом у театральних кругах, що досі тільки свої власні справи мали на увазі під покровом української опери. 
19 февраля. Здав сьогодні вибрані твори Кониського, що зредактував для «Часу». Довелося задля цензури «почистити» небіжчика щодо «Бога» та «жида»: частенько у його ці два заборонені тепер слова стрічаються. Та й то не знаю, як воно врешті обійдеться, бо все-таки зовсім збезбожити й збезжидити тексту не можна було. Може даремно й працював і гріха на душу брав. Так само і зо вступною статтею. Написано її давно і задля іншого вжитку: 1918 р. небіжчик Саньковський захожувався життєписи українських письменників видавати, то для його я й написав був про Кониського. Тепер треба було б переробити, але як часу нема, то й пустив тільки з малими виправками. «Марксистського підходу», звісно, в статті нема — і це може спричинитись до того, що й її цензура не пустить. Совітська цензура куди причепливіша і, треба правду сказати, — дурніша за царську. Вона встановлює не тільки те, чого не повинно писати, а й те, що треба писати. Отже, коли мені важко було тоді потрапляти, то тепер і зовсім неможливо. Побачимо, що то вийде з цієї спроби легалізувати тепер такого письменника, як Кониський. 
21 февраля. Слухав учора Собінова в «Євгенії Онєгіні». Ще торік співав він недоспівками свого голосу, а тепер і їх вже немає. А все ж слухати його приємніше, ніж болванів з голосом: уміє, капосний, і без голоса триматись так, як божество. Співав — по- українському і дуже добре вимовляв. Що значить — серйозно поставитись до справи. Кажуть, що приїхавши до Харкова, Собінов першим ділом попідкреслював усі помилки в оповістці, що знайшов у себе в готельному помешканні. Говорять теж, ніби десь надруковано факсиміле його листа з приводу українського тексту в опері: пише ніби, що український текст для співу надається далеко більше, ніж російський, і наближається до італійського. В «Євгенії Онєгіні» ніде не вражав український текст і навіть такі місця, як знамените «Куда, куда ви удалились», або «Любви все возрасты покорны» — вийшли непогано.
Зате «русопетській» публіці — ніж гострий в самісеньке серце, що навіть сам «душка Собінов» співає «на этой, с позволения сказать, собачьей мовє». В театрі чув я, як у курилці обурювавсь якийсь предвзятий патріот: «Помилуйте — это верх безобразия, это кощунство коверкать стих Пушкина в «Пиковой даме», заменяя это «Виновой кралей»... Це відкриття «стиха Пушкина» в «Пиковой даме» — нагадало мені один випадок з давноминулого. Була така українська артистка Боярська в трупі у Старицького. Влітає вона якось до Старицького і з обуренням заявляє: «Только что узнала новость: какой-то Гоголь вашу «Утоплену», Михайло Петрович, переделал в повесть — и препаршивую! Сама читала»... Мабуть, «сам читав» і той, що знайшов «стих» у «Піковій дамі».
Курйоз — звичайний — на Спільному зібранні. Колись Тутківський скаржився, що його, друкуючи, виправляють, а тому в його книжках сила помилок. Кримський розшукав десь папірець, що його написав коректорам Тутківський, коли ті прохали у його дозволу виправити йому книжку на академічний правопис, — і зачитав його на Спільному зібранні. Ось що писав Тутківський: «Академічний правопис — це той, що ним пишуть академіки. Я — академік, отже, й мій правопис — академічний». А коли цим «академічним» правописом вийшла книжка, то він сам і вчинив галас: «Повна безграмотність!». Після запитання цього листа Тутківський узяв свою скаргу назад. 
22 февраля. Закінчив і здав до друкарні коментар до Шевченко- вого Журналу. А здавши, промовив з полегшенням — ух! Тепер ще лишається коректа: треба гнати, щоб до роковин випустити книжку.Врона перед ревізійною комісією, а спеціяльно, мабуть, перед Ю.Коцюбинським хоче спертись на мою неблагонадійність. Сьогодні мені розповідали, що він питає у знайомих: «Здається, колись у «Новій Раді» була стаття Є[фремо]ва про Коцюбинського, — чи не можете мені сказати точно, де її можна достати». Козирнуть хочеться... Дурень! Я з своєю статтею не ховавсь і не ховаюся, і навіть ДПУ дуже добре з нею ознайомлене. А от Врона, теперішній комуніст, за гетьмана служив у міністерстві віроісповіданій і своєму шефові, міністрові Зіньківському, зробив «усерднийшее приношение» — образ Христа, що сам змалював... Сьогодні мені цей образ показували. Думаю, багато дав би сьогоднішній комуніст Врона, щоб не було того, що зробив колишній гетьманський службовець Врона... А втім, може він таки й вискочить, бо слідство над ним провадить його приятель і креатура Горбенко, а другий член комісії, славний Юрко Коцюбинський, на мистецтві розуміється так само, як і Врона. Отож ворон воронові очей не виклює. 
23 февраля. В ч. З «Червоного Перцю» надруковано на мене карикатуру — «Жертва наголосу» з приводу мого закінчення на ов. Весело і дотепно. Нагадує це мені, як колись «Неизвестный» в «Киевлянине» писав: «Какой-то Е[фремо]в, не успевший еще перелицеваться в Охрименка». Так і не перелицювався...
24 февраля. Оповідали мені про вибори до Міської ради у ВІНО. Студенти в наказі написали, що їхні депутати мусять домагатися: пам’ятника Шевченкові в Києві, театра Садовському і закриття рулетки. Представник правительства, що був на виборах, з приводу перших двох вимог нічого не сказав, що ж до третьої, то пояснив, що це неможливо, бо місто з рулетки має 700000 крб. прибутку... Сміялися колись з царського уряду за «п’яний бюджет», а тут не тільки п’яний, але й азартний. До того ж ми колись хоч приблизно знали, звідки беруться й на що витрачаються гроші, — тепер же тільки отак випадково довідуємося про якусь деталь, а в цілому — темна вода во облаціх небесних!Розсердився і написав аж п’ять листів: Перетцові, Слабчен- кові, Волошинові, Герасименкові та Вайнштейнові. На всі листи од них давно вже треба було одписати. Тепер я на кожен лист, що приходить, дивлюся з жахом, що треба буде одписувати. 
25 февраля. Знайдено в Києві папери Ан[атолія] Савенка, україножера й співробітника «Киевлянина». Кажуть було це так. Савенко втік за кордон і там, здається, вже помер. Його жінка лишилась у Києві і віддалася за Столярова. В квартирі, де колись жив Савенко і де живуть Столярови, саме в Савенківському кабінеті, живе тепер комуніст. Видимо, він почув якийсь уривок розмови, чи натяк, тільки раптом зацікавився стінами свого помешкання й почав їх обстукувати та й виявив ув однім місці порожнечу. Тоді розламали в тім місці стіну й знайшли нішу, а в ній були замуровані папери: щоденники Савенкові, архів «Освага» («Осведомительное Агентство» за Денікіна), що ним він керував і т.і. Архів забрано до ДПУ і тепер, кажуть, туди викликають вже людей, про яких бувають згадки в знайдених паперах. На жаль, справа безперечно цікавого архіву набирає, як видко, дурного вигляду: когось хапають вже за комір тим часом, як документи тії просто треба було б студіювати як історичний матеріял. 
26 февраля. Пішла чутка, що затримала цензура IX книжку «Записок» І Відділу Академії наук. Чутка виставляє за причину — мою статтю й статтю Могилянського. В моїй статті (про Біляшівського) ледве чи знайдеться щось злочинне, так само і в Могилянського (про Коцюбинського), опріч самого прізвища, яке хотять тепер зробити само вже злочинним. Дурість, але все у нас можливо.Цікаво з цим порівняти те, що розповідали делегати на московський з’їзд наукових робітників, що недавнечко відбувся в Москві. Виступав між іншим од уряду Луначарський і сказав, що їм нема діла до того, яких думок держиться вчений, — хай він буде й реакціонер, аби справляв своє діло; що з другого боку вони не обстоюють і «красных профессоров»: «пусть они будут и пламенно-красные, но если они не прекрасные, то нам их не нужно». У нас думають ще інакше: «краснота» править за все, як з другого боку ніяка робота не забезпечує від втручання якого-небудь дурного цензора-невігласа, що хоче робити кар’єру, виказуючи свою проникливість. У нас ще який-небудь Врона може, наперекір думці Академії, сидіти на науковій посаді, а наукового робітника можуть за саму фамілію з світу зживати. І в Москві, звісно, не з медом, але все ж там розумніші і культурніші люде заправляють, і тому хоч таких до крайности ідіотських скандалів менше, ніж у наших головотяпів та кар’єристів. У нас і досі можна ще за Квіткою проказати: «Для хахлов и такой Бог бряде»... 
27 февраля. З приводу вчорашньої чутки оповідали мені теж непоганий випадок. Насінництво подало до цензури свій прейскурант. Із його усі такі назви, як «Королева Вікторія», «Віктор- Емануїл», «Гортензія», «Ізабелла» — мудрий цензор викинув — мало не половину прейскуранта. Пішли правуватись: так і так — «Ви ж нам усю нашу (а це «державна установа»!) торгівлю знищите!» — «Не можна!» Тоді добули прейскурант московського видання: дивляться, — отже, в Москві можна... Крутив-крутив Якубовський той прейскурант, нарешті мовив: «Добре, хай... Тільки ж ви хоч тих, що тепер царствують, не містить сюди». А з книгами для загального читання — просто розбій чиниться. Невже ніхто з видавців не налічує всіх тих анекдотів, на які щоденно збагачує наша цензура літописи цензорської дурости?Знов заговорили голосніше про війну. Мабуть, це через англійську ноту. А «мітинги протесту» знов почато аранжирову- вати по всьому просторі Союзу. Вже смикнули за ниточку — і мов- чущі заговорили з благословенія начальства. 
28 февраля. Днюю і мало не ночую в друкарні. Свині! 22 люто- то здав їм останній аркуш коментаря до Шевченка, а вони й рядка не склали. Отже, стала небезпека, що до роковин книжка не вийде... Скандал! Плили, плили і на березі втопились. Доводиться героїчних засобів уживати. Отже, сижу в друкарні, читаю коректу, тут же її виправляють, і знов читаю. Аж очі з лоба лізуть.
1 марта. Вівторок. Отака совітська робота! Прихожу в друкарню — ні одного робітника. «Де?» — питаю. — «На зібранні, — відповідають мені, — виробляють колективну умову», — і тут зараз конфіденціяльно додають: «тільки все це дурниця, оці розмови, бо спілка умову вже підписала... А зібрання власне більш на те скликано, щоб у кінці ухвалити протест проти англійської ноти»... От і роби роботу за таких умов! Насилу якогось каліку мені знайшли, щоб виправляв коректу.Сьогодні «Записки» випущено. Один з цензорів, Коган, їздив до Харкова, щоб там ухвалили конфіскату, — таки за мою найне- виннішу статтю та за ймення Могилянського; але там йому сказали: облиште й не робіть дурниць, — скандала захотіли. Так і вернувся не здобихом і дав звістку до друкарні, щоб випустили книгу. Я гадаю, що цензура, з дурощів, помилилась: побачивши в IX томі «Записок» моє ймення та Могилянського, вона вирішила, що [це] й є той Кулішівський збірник, який вона нахвалялась не пустити — і одразу напоролась. Я дуже радий, що так сталося. Тепер, мабуть, з Кулішівським збірником вони вже будуть обережніші. 
2 марта. Дістав відповідь, навіть аж дві, з Наукового Товариства. Пишуть секретар Цегельський та заступник голови Ле- вицький. Звичайно, пишуть, що нічого не було, що Студинський ніяких пліток не розповідав. Але звідки ж мій кореспондент про них довідався? Щось воно не так. Зараз ніколи, а впоравшись з роботою напишу їм ще раз.Цікаву розмову чув у трамваї. Розмовляють кондуктор і кондукторка. Він каже: «Буде війна — не піду: воював уже досить». — «Так вас і питатимуть, — докидаю я свого слова, — поженуть та й усе». — «Ну, то так же вони й воюватимуть, — одказує кондукторка, — не навоюєш багато з такими вояками». — «А на якого чорта мені воювати? — каже кондуктор — за оце дрантя?» (показуючи на свою шинелю). — «У мене син, — каже кондукторка, — пішов до тих большевиків та й наложив головою під Трипіллям. Маю ще трьох, так ці вже не хочуть. Тепер так: мати роби, а вони, лобурі, сидять та з матері шкуру тягнуть». І почалися скарги на сучасне виховання. І все це при публіці, голосно. 
3 марта. Прочитав останню коректу останнього аркушу Шевченкового Журналу. Х-ху! — тільки й можу сказати. Може таки вийде книжечка до роковин.До всього клопоту добавився ще один. У Чернігові святкують століття народження Л.Глібова. Мушу їхати. А тут словники, Шевченко, звідомлення Відділу для річного акту, та й про Глібо- ва, їдучи на його свято, випадало б щось написати... Не в пору для мене це святкування. Зовсім я з плигу збився. 
4 марта. Врона, кажуть, збирає студентські зібрання і на них агітує, щоб протестували проти нашого меморіялу. Особливо на цю агітацію схиляються стипендіяти, себто ті, що від Врони залежні. На зібраннях згадує у всяких комбінаціях моє ім’я, найбільш з епітетом — «контрреволюціонер». А мені й не икається... Дурень! Наче моя контрреволюційність виправдує його неуцтво, незмірні претензії, невміння впоратися з своїми обов’язками, безгосподарність і т.і. Ну, та він знає, на що тепер має бити, щоб себе захистити. Цей комуніст із службовців міністерства ісповіданнів знає, що робить, і певне таки вискочить. 
5 марта. Аж голова обертом іде — від роботи та клопоту. Сьогодні їду до Чернігова.
Написав: Д.Багалієві, Л.Яновській, С.Дроздову, А.Музичці.
9 марта. Вернувся сьогодні з Чернігова, одбувши Глібовське свято. Записую дещо з його, пам’яти ради.
Свято складалося з 3-х частин: урочисте засідання в неділю 6 березня, похід на могилу байкаря до Троїцького монастиря 7 березня вдень і урочиста вистава 7 ж таки ввечері.
Приїхавши 6 березня зранку до Чернігова, спинивсь я в Д.Ле- бедя і, поснідавши, пішов до Музею. Там довідався про план свята, а також і про деякі обставини, серед яких зародилася й функціонувала Ювілейна комісія. Складалася вона, власне, з 3-х чоловік: Б.Шевелев, О.Заушкевич та М.Вайнштейн. Розпочала свою роботу більш як півроку тому й одразу ж таки напоролася на офіціяльне головотяпство. План Комісії Чернігівський виконком віддав на апробату «ректорові» ІНО, а той (якийсь Шестаков — русотяп і україножер) півроку держав його в себе і оце тільки останніми днями повернув, понівечивши. Це стало, як побачимо зараз, гаслом для чернігівських властей предержащих. Постанова Комісії — збирати жертви на пам’ятник Глібову в Чернігові зразу ж одпала: заборонено. Мотив: «Мы не имеем еще памятников своим деятелям — зачем же ставить чужим (!?)». Далі: виконком асигнував Комісії на свято аж ... 25 крб., та й тих і до сього дня ще не дав. Нарешті виявив себе ще краще в справі залі для урочистого засідання. В Чернігові є заля колишнього дворянського зібрання, але її методом аракчеєвським («в этой зале могло б поместиться 1000 кулей муки!») обернуто на комору, де складено якесь дрантя. Лишається заля, теж пристойна, чоловік на 700, колишнього релігійно-просвітнього товариства. Цю залю й прохала дати Комісія для засідання. Виконком одмовив з мотивів, достойних пера Щедрінового: там мають виступати ліліпути... В конкуренції українського письменника і ліліпутів перевагу віддано, звісно, останнім, бо що таке для офіціяльного Чернігова український письменник — зараз ще яскравіше побачимо. Довелося зібратися в невеличкому помешканні в одній з шкіл.
Увечері, годині о 7 1/2 почалося засідання. Розпочав його призначений од виконкому голова, якийсь хлопчина, комуніст. Не сказавши ніякого привітання, він одразу запропонував почати з доповідів. Доповідь Б.Шевелева, досить змістовна, добре прочитана, зробила гарне вражіння, хоч була трохи задовга і може переборщувала з того боку, що намагалася зробити з Глібова — політичного діяча. Слабші були згадки А.Верзилова — якісь сірі, невиразні, нецікаві. Третя доповідь, Вайнштейна, про Глібовські матеріяли в Чернігівському музеї. На афіші стояла ще доповідь «акад.С.Єфремова», але, звісно, ні з якою доповіддю я не міг виступити, не мавши часу в Києві не то її написати, а навіть свого привітання від Академії обміркувати. По третій доповіді зроблено було невеличку перерву і після неї слово дано «представникові од Української Академії наук», — цю заяву заля зустріла оплесками. Сказав я більш-менш отаке:
«Українська Академія наук у Києві доручила мені привітати місто Чернігів з його і нашим культурним великим святом. Київ і Чернігів — ці однолітки і, можна сказати, історичні близнята, багато років у минулому стикалися як суперники, в завзятій боротьбі, за перевагу, за власть, за значення, за впливи, за ма- теріяльні цінності. Як часто чернігівці ходили на Київ, кияни ходили на Чернігів, щоб, принизивши конкурента, тим самим себе на вищий знести щабель серед сусідів!.. Як знаємо, історична доля давно цю справу вирішила. Переміг Київ і надовго зробився культурним центром, осередком освіти в системі давніх українських земель. Але й Чернігів не раз по тому гідним виступав йому конкурентом, силкуючись запалити власне культурне огнище, а не світити лиш позиченим. Пригадаймо, напр.[иклад], славних чернігівських діячів XVII в. Лазаря Барановича та Іоа- никія Галятовського, що отут, у Єлецькому монастирі, фундува- ли друкарню, яка займає в нашій культурній історії почесне місце поруч славної друкарні Лаврської-Київської. Пригадаймо ту боротьбу, що оця Чернігівська друкарня сточила була з Москвою в XVIII в., коли почала діяти спеціяльно на Україну призначена царська цензура... Така конкуренція, не принижаючи конкурента, справді виносила ваше рідне місто на височінь культурного центра. До епізодів такої конкуренції належить і той, що його особливо треба відзначити в сей день, коли ми зібрались згадати славного чернігівського діяча вже новітнього часу. В 60-х роках минулого століття Чернігову пощастило зробити в особі Глібова з невеличким гуртком те, чого надаремно домагався Київ і перед тим, за часів Кирило-Методієвського братства, і тоді ж таки, коли в йому була вже велика українська громада з такими людьми, як Антонович, Драгоманов, Житецький на чолі. Маю на думці «Черниговский Листок», цього первенця української газетної преси, батьком якого був Чернігів, що зібрав тоді гурток щировідданих українській справі діячів. Тоді й розгорнулась діяльність Глібова, що ввесь належить Чернігову. Тут почалась його справжня літературна діяльність, тут вона розгорнулася, тут і скінчилася. Та й потім, вже в 90-х і 900-х роках, Чернігів виступав як громадський конкурент Києву: згадаймо громаду часів Шрага, Грінченка, Коцюбинського, Самійленка. І от знов чернігівці наїздять до Києва, кияни наїздять до Чернігова, — але вже не з тим, щоб одне одного принижувати і на принижуванні конкурента власну славу будувати. За іншим одбуваються новітні походи — щоб тут, на місці, виучувати культуру нашу й використовувати скарби, нагромаджені роботою колишніх поколіннів. Сталося це заходами і працею людей, що, працюючи на місцях, думками обіймали всю Україну, головою були в Європі і спільні думки загальнолюдського поступу прищеплювали до рідного грунту, засівали його не сепаратним, а спільним, не скороминущим, а вічним, не до ворогування і розбрату вели, а до єднання. І сьогодні ми бачимо наслідки такої роботи. Вся Україна святкує пам’ять свого славного байкаря; згадує його і одрізаний шмат нашої землі, що колись дав притулок його праці, а тепер споживає її наслідки.
Отже, вітаючи місто Чернігів з нашим спільним святом, Українська Академія наук шле через мене таке побажання: хай не поменшає у нас діячів такої міри, як той, що його пам’ять нині згадуємо».
Офіціяльний Чернігів на святі не був зовсім. Довгою низкою полились привітання з усіх кутків України (було привітаннів з 40, — і всі, характерно! починалися фразою: не маючи коштів**,** щоб прислати свого представника на свято, вітаємо письменно), — і тоді тільки схаменувсь і Чернігів: в самому кінці засідання, власне, вже коли програму його вичерпано, виступив хтось од Чернігівського ІНО і якийсь другий суб’єкт і сконфужено проха- маркали, що і вони, «теж вітають...». Публіка зрозуміла й оцінила цей заніжений і з примусу зроблений виступ.
По засіданні одбулась товариська вечеря, чоловік на 30, де говорилося те, чого не можна було на офіційних зборах торкатися.Було симпатично і по-дружньому тепло. Ділилися вражіннями; чернігівці розповідали про ту «допомогу», що робила їм місцева влада. На закінчення я коротенько промовляв про наше здичавіння громадське та про потребу отаких наїздів, щоб знов збудити громадський дух серед зневірених і розпорошених людей.
Другого дня ходили на могилу Глібова до Троїцького монастиря. Поклали на неї вінок. Могила, як рівняти до інших, у доброму стані: принаймні пам’ятник цілий і видовбано тільки портрета. По білому мармуру — сила написів олівцем: то «культурні» одвідувачі лишають на пам’ятку нащадкам свої автографи. Поміж ними два звернуло загальну увагу: «Фома Михайлович Коцюбинский» та «Ю. Коцюбинский». Хтось із присутніх сказав: «Мабуть, кістки Михайла Михайловича в труні повернулися, як його йменням прикрашувано пам’ятник Глібова». До могили Коцюбинського через кучугури розмоклого снігу не можна було добратись.
Увечері відбулася друга частина свята — вистава, що урядила її місцева спілка робітників освіти. І тут офіціяльний Чернігів узяв реванш за вчорашнє. Казенний промовець збештав небіжчика за те, що він, хоч і писав гарні байки, але був «не наш» — не доріс до большевизму. Актори-аматори, що по сцені ходити не вміють, безграмотні декламатори, що спотикались на кожнім слові та безголосі співці — доповнили це знущання над пам’яттю письменника. Дух самозакоханої пошлости витав там, де по праву ліліпути на обидві лопатки поклали нещасного українського поета. З тяжким почуттям вийшов я з вистави, каючись, що лишився на це осудовисько. 
10 марта. Вернувшись до Києва, дізнався, що обидва Шевченки, над якими я день і ніч сидів, не вийшли до свята: академічне видання тому, що його Держ[авне] видавництво послало «на калькуляцію» до Харкова, а поезії тому, що в друкарні «Кни- госпілки» шрифту не вистарчило (!). Чиновники!.. Це називається: плив, плив — щоб на березі втопитись!
І взагалі можна сказати: всує труждамося зиждущії. Друга звістка, що стріла мене в Києві — це заборона моєї передмови до Кониського. Цензор, якийсь товарищ Бабицький, знайшов, що статтю «не так» написано. Зацікавившись цим присудом, я спитав, що ж написав сам тов.Бабицький, що він мене вчить, як писати? На це мені відповіли, що «тов.Бабицький» має, либонь, років з вісімнадцять і через те ще не встиг своїх талантів виявити. Думаю, що він і в тридцять мудріший не буде, бо коли такий молодий, а вже «син поліціймейстера», то це вже надовго... Мабуть, не видержу і напишу кому-небудь з власть імущих, щоб не скандали[ли] себе такими занадто мудрими цензорами. Хоч злість ізжену.
Ховали лікаря Н.Колесницького. Згорів за кілька днів. Хороший лікар і симпатична людина. Пам’ятаю, як він ще гімназистом ходив до мене, брав українські книги. Тихий, спокійний, неполітичний, але твердий громадський чоловік. Тануть лави старших діячів, а на їх місце стають Бабицькі, оці цензори у 18 літ, самовдоволені нахаби й кар’єристи, лушпиння з революції. 
11 марта. Наше академічне свято. У вступній промові Президент говорив про пам’ятник, що його Академія зносить Шевченкові виданням його творів і, демонструючи одним-єдиний примірник IV тому, згадав про мене як «архітектора» того пам’ятника. Публіка зустріла цю заяву оплесками.
А в мене вже починається реакція. Покінчивши роботу, над якою сидів більш року, та одбувши річне звідомлення по Академії — маю таке почуття, ніби мені нема чого робити. А тим часом усе ж позапускав. Самих листів стільки лежить без відповіді, що й згадати лячно. Ну, та сьогодні й не хочеться мені ні про що думати. Лежу та читаю.
В «Пролет[арській] Правді» сьогодні надруковано чималу рецензію на IV том Шевченка, — рецензія Дорошкевича. Написана захопленим тоном, хоча з ухилом до офіціяльного мислення, як це звичайно у Дорошкевича. 
12 марта. Одержав звістку про смерть Дніпрової Чайки. Мучилась вона останнім часом дуже — без рук, без ніг, без язика. І ніхто ніде — нічичуть, наче й не було людини та письменниці не з останніх. Так само, як було і з Гр[ицьком] Григоренком: теж — померла і, здається, ні одної статті про неї не з’явилося в «нашій» пресі. Не цікаві тепер люде на те, що їх безпосередньо не торкається.
13 марта. Шанували малим товариством проф. Мазона, француза, що приїхав знайомитися з нашою наукою, — не життям: це він, мабуть з обережности, виразно всюди зазначав і підкреслював. Розпочинати товариську бесіду довелось мені, бо Кримський одмовився. Я привітав Мазона та його ученика Мартеля, нагадав спроби нашого порозуміння з французами та їх невдачу — може через те, що починали з того, чим треба було кінчати, з політики; і висловив надію, що, починаючи з науки, може дійдемо до твердіших результатів і що Мазон з Мартелем будуть першими ластівками цих нових зносин, опертих на взаємному знанні. Потім говорило ще багато людей на тему наших з французами стосунків. Мазон у відповіді зазначив той інтерес, з яким він придивляється до наших успіхів, і теж висловив надію на взаємне пізнання й порозуміння. Здається, будуть і практичні наслідки цієї бесіди — принаймні в обміні книгами та в полегшенні нам закордонних поїздок. 
15 марта. Засідання Історично-літературного Товариства, присвячене Шевченкові. Зазначено було 5-ліття існування нашого Товариства.
Лист до Харківського Державного видавництва, — відповідь на запитання, які далі томи Шевченка можна друкувати.
16 марта. На Масляній Врона урядив у Художньому інституті виставу-карикатуру. Виведено Єфремова з довгими вусами, з жовто-блакитним стягом, з ковбасою і чаркою; якусь жіночу фігуру (?) та архітектора, мабуть, Дяченка. А Врона між ними по- хожав та посрамляв їх. Святкує перемогу Врона... Може ще трохи рано. Бо сміється по-настоящому той, хто останнім сміється. А справа ж тільки що починається. Але як це характерно для цього дурня! 
18 марта. Випадково зайшов до Андрієвської церкви, щоб подивитися на Дніпро. На цьому прегарному місці картина повної руїни. Церква облупилася, плити кругом неї позривано, прекрасні стильові штахети зникли мало не на всьому просторі і просто під ногами зіяє безодня. Рік-два мине ще отак і єдиний у Києві Растреллі зсунеться з кручі й загине, як загинув Розумовсь- кого палац у Батурині. А офіціяльні звідомлення та дворацькі підлизи кричать, що «ми» так любимо мистецтво й науку і робимо для них більш, ніж хто інший! А як «любимо» — ось невеличкий факт. Знайдено на Козиному болоті дімок, де жив колись Шевченко. Академія прибила там доску з відповідним написом. А Київський виконком заходився реставрувати той будиночок. Добре. Вигнали пожильців, розруйнували будівлю, обставили рештованням та й... покинули напризволяще. Дві зимі стоїть будинок у такому стані. Рештовання давно вже люде добрі розтяг- ли на дрова, потрохи тягають і деревню з будинку. На всі нагади виконком чухає потилицю та одказує — «Треба, треба кінчити» і посилає до комунвідділу. Комунвідділ теж чухає потилицю й одказує: «А як же, треба, треба...» і посилає до виконкому. А як доводиться вивозити сніг, то обоє вони гуртом посилають до Академії — хай платить, бо будинок має до неї колись перейти... Отак посилають від Анни до Кайафи, а будинок тим часом руйнується дощенту. Отже — «любимо»... 
19 марта. Написав до С.Рейсера (Петербург) — з приводу мого листування з Марком Вовчком.
21 марта. З Харкова звістки про масові арешти. Взято, кажуть, чоловік з 60 українців, переважно кооператорів, службовців. Причина ніби та, що властям попав до рук список осіб, що допомагали висланому Доленкові, і всіх, хто був у списку, й арештовано. А як разом десь у Сумах чи що викрито якогось агента закордонного, ніби комуніста і на посаді голови виконко- ма, то всім арештованим хочуть пришити обвинувачення в зносинах з еміграцією та допомозі їй в справі руйнування комуністичного раю. Одно слово, справа, як звичайно тепер буває, дурна, білими нитками шита і аранжована тільки тому, що серйозніших справ немає і ДПУ нема чого робити. Щоб виправдати своє існування, воно й аранжує всякі безглузді справи.
В Харкові ж узагалі настрій панічний. Був недавно Тичина. Розповідав, що в зв’язку з чутками про неминучу війну комуністи там говорять не про оборону, а про те, як би утікти. Серйозно обмірковуються усякі плани утікання. Мабуть, це просто нерви. Не видержують люде вічного напруження та безвиглядного становища, — ну й примарнеться їм усяке страхіття. А тим часом їдять один одного, навіть з власного гурту, як було недавно з Хвильовим та як сталося оце з Гриньком та з Шумським. Обох Погнали на північ, у Великоросію: одного головою виконкому в Пензу, другого в Оренбург. Для міністрів це ніби трохи занизько...
Перебили мені запис. Прийшов П.І.Рулін з повиною: Любчен- ко заборонив мою статтю про Борисоглібську. Святкують її ювілей, збираються видати ювілейний листок і попрохали у мене статтю. З великою натугою я видушив із себе невеличку статейку (в суботу 19 березня писав її). Коли принесли Любченкові спис авторів — листок видає виконком — то цей йолоп зробив генерал-гу- бернаторський жест: не читаючи статті і не поцікавившись навіть нею, він просто викреслив моє прізвище з-межи інших авторів. «Що ви робите? — питають його, — як же ми пояснимо, що стаття Є[фремо]ва не надрукована?» Відповідь була вже не генерал-гу- бернаторська, а дрібного злодіячки: «Можна сказати, — одмовив він, — що... ну, з технічних причин не можна було надрукувати»...
Жест не вийшов! «Що робити?» — питає Петро Іванович. Я од- повів, що нічого не робитиму, що з мене досить факта і я його використаю, коли взагалі зніму справу про цензуру. Завтра ж хтось із комітету ювілейного має ще говорити з Любченком, але наслідки переговорів мене не цікавлять. Що за дрібний, дурний і мстивий це народ — так не наздивуюся! Навіть не вміють жеста до пуття зробити. 
22 марта. Зранку мені протелефонував Щетро] Ів[анович]: говорили з Любченком, кажуть, що не можна посилатись на технічні причини, бо це ж дурниця і ніхто тому віри не пойме, що доведеться справжню причину виявити. Подумав-подумав бравий помпадур і... згодився — друкуйте. От тобі й жест! Мізерні людці: ставиться мов лев, а гине як муха.
23 марта. Отже, Шумського «усушили». Боротьба у його з Кагановичем давно провадилася, і ще торік навесні казали мені в Харкові, що з них один має полетіти, хто не «устоит в неравном споре». Не встояв Шумський, — звісно, українець. Оповідають, що на якомусь партійному зібранні, коли Шумський стявся з Кагановичем, цей промовив: «не удивляюсь тому, что говорит т. Шумский: влияние среды и происхождение сказывается», — себто, натяк на селянський, отже, «мелкобуржуазный» чи куркулівський рід Шумського. «Я еще меньше удивляюсь тебе, — одпарував Шумський, — ибо если у меня отец — крестьянин, то твой — мелкий лавочник». Поясняють цей промовистий діялог тим, що Шумський і Каганович — з одного села (на Волині) і добре один одного змалечку знають. Здається, постановлено в провину Шумському його «боротьбистське» минуле. В Чернігові мені оповідали, що викрито знову колишніх боротьбистів на чолі з Шумським: ніби вони на случай війни мали зрадити комуністів і перейти до ворожого табору. Це, певна річ, дурниця, бо в такому разі Шумського не заслали б на схід ще головою виконкому, а попросту розстріляли б. Ближча до правди, мабуть, інша версія, що стоїть у зв’язку з недавньою літературною полемікою серед самих комуністів. У результаті полеміки всіх колишніх боротьбистів — на підставі принципу: «не дубьем, так рублем» — позбавлено посад. Тоді вони обернулися на це з скаргою до Раднаркому, і Шумський ту скаргу підтримував. От і виникла догадка про об’єднання колишніх боротьбистів на чолі з Шумським. От чим кінчаються у нас «літературні» полеміки! І по заслузі: не скопляйся, коли ти комуніст, і терпи мовчки, що на тебе Каганович положить.
Замість Шумського призначено Скрипника. Знаю його тільки з статті в «Черв[оному] Шляху» та раз бачив на правописній нараді. Неглибокий, обмежений і претенціозний суб’єкт. До того ж, кажуть про його, амбіціозний і упертий. Вважає себе за ображеного: найстарший большевик на Україні, він доки не грав першої ролі і це має собі за кривду. Не від того, щоб свою власну фракційну в партії створити. Його політика в справах освіти — tabula rasa. Поживемо — побачимо. До речі, він незабаром має бути в Києві, то може й виявить себе.
Написав М.Слабченкові. 
24 марта. Ще про Шумського і прісних. Треба нагадати, що свого часу р.р.1919 — 1921 руками саме боротьбистів комуністи- большевики вчинили розгром українській культурі: література, видавництва, преса, школа, театр — усе це було зруйновано, і боротьбисти це робили залюбки, галасуючи й підцьковуючи на «буржуазію» українську, пишаючись своєю малопочесною ролею. Правда, їх разом таки й били, буквально, як от, напр.[иклад], набили були до синяків морди М.Любченкові, Мизерницькому та їхнім товаришам із редакції «Боротьби» у ЧЕКА. «Це такий жах!» — признававсь опісля Любченко П.І.Зайцеву, коли його випущено було з ЧЕКА. І під цими намордасниками вони тим іфаще свою руйнаторську ролю справляли. Тепер, коли все зруйновано — їх знов женуть геть. Виходить, мавр зробив своє діло і більш не потрібен. Тепер можна його й до Оренбургу <ради пользы службы» послати. І, напевне, можна сказати, що тепер цей мавр ще більш старатиметься, щоб заслужити ласку в хазяїна. Психологія нескладна в цих людей, примітив, і чинить, як усі примітивні створіння на світі. 
26 марта. Ювілей Г.Борисоглібської. Частина офіціяльна — як звичайно балаканина. Спектакль («Суєта») — рідко навіть рядова вистава буває така невдала. Почати з того, що роля Тетяни самій ювілятці не вдалася, грала вона нерівно, без потрібної лагідности й ліризму, підкреслюючи те, що треба було швидше згладити. Так само й Садовський був не при собі і грав Івана далеко слабше, ніж звичайно. Решта — «франківці», опріч деяких другорядних ролів, були ні к чорту не годні. Особливо нікчемний був привідня їхній Юра. Замість Терешка дав він клоуна з блаженної пам’яти «русско-малороссийской труппы». Примадонна Варецька, про яку так багато говорено, кривляка з глухим голосом і величезною претензійністю. Побачивши франківців у серйозній п’єсі, я зрозумів і причину їх неуспіха серед тямущих людей і деякого успіха серед примітивної публіки. Це середня «русско-малороссийская труппа» старих часів. Під флагом революційної фрази вони провозять безнадійну провінціяльщину. І перша серйозна вистава дала їм повний провал. От тільки Борисоглібської шкода було. 
27 марта. Перечитую і виправляю деякі речі з перекладеного Короленка. На свіжу голову переклад читається мов чудний і виправок багато роблю, опрощаючи текст. Не знаю, як бути з статтею: знов, напевне, ндпорюсь на великомудру теперішню цензуру.Курйоз із учорашнього ювілею. Говорить Любченко промову. І поміж усякими іншими премудростями раптом іменує ювілятку: ви, каже, були одною з перших могикан. Резон: скоро бувають останні могикани, то чому ж не бути й першим? 
28 марта. Другий черговий ювілей — М.М.Старицької — минувся з зовнішнього боку далеко імпозантніше, ніж попередній. Особливо чисто театральна частина: Богдан Хмельницький у Са- довського такий самий чудесний, як і був колись, так само і Голохвастов у Саксаганського. Але слухаючи безконечний потік облесних, нещирих і завжди перебільшених привітаннів, казав собі на думці: що за охота людям робити з себе мучеників і уряджати ювілеї. Найбільш це, здається, гнусний звичай: поставити людину і говорити їй пересадні компліменти.
Одбувається саме округовий з’їзд рад із Київщини. Делегати з місць, не знаючи ювілейних звичаїв, говорять властям досить терпкі компліменти. Розказують, що сьогодні одна селянка, одповідаючи Скрипникові, говорила: добре вам тут базікати про культуру, а от попробуйте пожити в нашій шкурі, то не тієї заспіваєте. Поміщик у нас мав 350 десятин, то він міг і до агронома обертатись, і добрі плуги мати і культурну обробку. А як у нас припадає І '/2 десятини на господарство, то не те що про агронома — про рідну маму забудеш. А як хто має одну конячку, то аж тремтить над нею, бо стільки у нашій соціялістичній республіці злодюг та конокрадів розвелося, що того й гляди — без коняки зостанешся. А захисту нема де шукати. І таке інше в тому ж таки стилі. Кажуть, що Скрипник не знайшов, що відповісти уїдливій молодиці.
Вчора селюкам-депутатам показали культуру наочно. Урядили для депутатів виставу. Поставлено оперу «Князь Ігор». Ще поки співали артисти, то селяни хоч дивувались, але мовчали. Та ось вилітає половецький балет, скидає біленькі кирейки, і без трико, голісенькі починають показувати всяких штук ногами. Баби-селючки аж попригиналися та кихкають — душаться зо сміху та плюються. Чоловіки загули: «Оце так культура! Так ось куди наші грошики йдуть! Не дурно тут все про смичку говорять: нас таки добре смикають, а самі публіку заводять»... Спроба «смички» дає, як видко, одворотні наслідки. Думаю, що тут яка-небудь старезна «Наталка-Полтавка» зовсім би інакше була б вражіння викликала, та ще з такими отверженими, як Садовський та Саксаганський, але не стало глузду про те догадатись. 
29 марта. Викликав Скрипник зранку А.Ю.Кримського до себе на розмову, а вчора ввечері розмовляв з М.Грушевським: старий лис поки не кинув свого звичаю до кожного начальства підсипатися, і вижебрав аудієнцію у «високого гостя». Про що вони там розмовляли — можна догадуватися! Кримський оповідає, що Скрипник з того й почав, що виложив йому цілу купу пліток, брехень, наклепів, зачерпнутих, очевидно, з того каламутного джерела. Питав про «партію Єфремова», цікавився, що я друкую за кордоном і що російською мовою, розпитував навіть про той інцидент з бібліотекою Дорошенковою — це вже, певне, за Любченком... Взагалі прикре вражіння цяя розмова справила на Кримського. Скрипник здався йому дріб’язково-формалістичною людиною. До того ж — нова, мовляв, мітла. А мені здається, що ця нова мітла — от мине місяць-другий — обернеться в простісінький обсмиканий деркач, який не то дріб’язку, а й справжнього сміття вже не братиме. Прохав Скрипник на четвер призначити Спільне зібрання, на якому хоче познайомитися з академіками і заслухати звідомлення про наукову роботу.Написав до Є.Х.Чикаленка. 
30 марта. Засідання, присвячене пам’яті М.В.Лисенка. Розпочав його я такою промовою.
«Ми зібралися, щоб згадати одного з найвизначніших діячів нашого недавнього минулого. Бачимо тут і сивоголових товаришів небіжчика, — а їх так небагато вже лишилося, — що разом з ним верстали трудову путь; і його учеників та ближчих наступників, що від його вчилися мудрої науки — любити рідний край і віддавати себе на користь справі; і людей, що тільки ім’я його чули, прийшовши до українства вже після його. Сьогоднішня аудиторія — то немов живий образ тієї широкої популярности, що мав Лисенко і за життя, і по смерті.
Але навіть за недовгий розмірно час, що відділяє нас од тієї події, пам’ять Лисенка пережила деякі хитання. Я пам’ятаю фразу одного з молодих наших композиторів, публічно сказану: «Добре, що Лисенко помер: тепер би вже був він анахронізмом». Звичайно, цей дивний присуд характеризує не так славного нашого музику, як його загонистого епігона, але все ж він аж надто виразно відбиває настрої ще недавнього часу. Лисенкові довелося — якщо так можна сказати — пережити по смерті смугу розвінчення, нехтування, негації — вкупі і разом з нашими старшими письменниками, разом з нашим театром, разом з усім може набутком переддосвітнього періоду нашої історії. Але та смуга, — це ми можемо тут одверто констатувати — вже минається й інтерес до діячів і творців наших національних вартостей на наших очах зростає.
Лисенко серед них займав свою окрему, йому тільки належну постать. Українство за часів мало не цілого його віку репрезентоване було — початками науки, письменством, театром. Але де не брала ні наука, ні письменство, де спинявся розум, логіка, куди навіть театр з технічних причин не заходив — туди сміливо йшла пісня, почуття. І перед ним розчинялися двері і душі, м’якли серця і приймали радо віщого посланця національного відродження України — натхненну пісню. Мистецтво співу було тоді немов передовим загоном, авангардом українства, що торував дорогу іншим національним формам та домаганням. З своєю м’якою, лагідною вдачею не був Лисенко борцем, але він був невідлучною окрасою в гурті борців і сам не тільки не одставав од них ніколи, але додавав навіть гарту їм своїм натхненним співом. Покоління Лисенка багато славних дало Україні. Ось вони проходять перед нами... Муж совіта і розума — Антонович, голос совісти нашого громадянства — Драгоманов, глибокий синтетик — Житецький, лицар практичної роботи — Рильський, людина праці й незламної енергії — Кониський, діячі художнього слова — Нечуй, Стариць- кий, Мирний, творці українського театру — Кропивницький, брати Тобілевичі, Заньковецька... Дійсно блискуча плеяда талантів, сил, міцних та дужих індивідуальностей. Але без Лисенка цій плеяді чогось би великого бракувало — саме тієї внутрішньої спайки, що нею держиться лад у роботі навіть однодумців. І з його був серед інших наших діячів переддосвітнього часу, як писав я в некролозі Лисенка — натхненний Кобзар при культурному війську, Тиртей, що своїми співами надихав енергії й бадьорости борцям, підганяв одсталих, будив заспаних, оспалих, як любив він говорити, людей. Недурно таким любим йому був афоризм: «Єднаймося, братаймося, катам в руки не даймося». Він був тим цементом, що міцно злютовував лави борців і робив їх дійсно нездоланними навпроти катів...
У цьому велика неоціненна громадська вага мистецької діяльності! Лисенка. Доповіді і згадки, що мають бути прочитані тут сьогодні, поможуть нам відтворити славну постать Тиртея України».
Аудиторія пильно слухала Квітку, О.Пчілку, Л.Черняхівську та М.Садовського, дарма що доповіді дуже затягайся. 
31 марта. Спільне зібрання з Скрипником. На диво, прибув він, не дуже запізнившись. Як було умовлено, почали секретарі робити наукові звідомлення. Кримський за установи Спільного зібрання та я за Перший відділ зробили коротенько, спиняючись тільки на головнішому. Але Другий відділ, як звичайно, одразу ж вискочив з рямців. Не встиг секретар, він же й голова зборів, Президент почати свою доповідь, як устряв Тутківський, попросивши слова, щоб «зробити додатки», і почав рекламувати себе. За ним і інші. Мало не дві години тяглося цеє звідомлення — анархічно, розчухрено, даючи тільки зрідка справді цінні додатки. Після доповіді од Третього відділу говорив Скрипник, видимо вражений тим, що почув. Я бачу, казав він, яку величезну роботу зробила і робить Академія наук. Не кажучи вже про Перший відділ, що розгорнув роботу на всю широчінь, і інші Відділи вразили мене, надто Другий. Можна зазначити один тільки дефект у цій роботі, а саме — що про неї мало знають наші трудящі маси. Всі ми знаємо, що у нас є Академія наук, ВУАН, але ми й не підозриваємо, що криється під тими чотирма літерами, яку грандіозну роботу символізують вони. Отже треба насамперед побажати, щоб Академія зв’язалася з масами, щоб вони знали і цінили її роботу й ставилися до неї свідомо. З свого боку я як народний комісар освіти, все зроблю, щоб полегшити роботу академікам, створити для них відповідні психологічні й матеріяльні обставини. Звичайно, тут є межі, за які я вийти не можу з залежності од загального становища нашої республіки, але вірте, що все, що зможу, зроблю. Промова ця зробила незле вражіння, хоча далі за обіцянки не пішла: хід до пекла не тільки добрими замірами, а й обіцянками, можна сказати, вибруковано.
Але це вражіння зіпсував Грушевський. Попросивши слова, він, своїм звичаєм, загальну справу розміняв на ряд особистих дрібничок. Наскаржився на Держвидав, що мляво друкує його праці (а разом підніс комісарові з найчутливішим написом якусь свою книгу, — цього ніхто більш не зробив), прохав, щоб дозволено було приїхати до Києва Харламповичеві та закликано на штатного академіка Студинського, а кінчив тим, що попросив добавити платню директорам Тимченкові та «моєму братові»,
О.Грушевському. Особливо в цьому безтактному і безглуздому виступі обурила мене справа з Студинським: без згоди Відділу чоловік, навласнуруч, береться вирішувати загальну справу. Я мало був не зробив заяву, що це лиш думка Грушевського, і Відділ, певна річ, проти всяких призначеннів, а надто такої непевної особи, як Студинський. Але Скрипник сам одповів — надзвичайно різко, може не так у словах, як у тоні. «Я, — мовляв він, — як ви всі бачите, жадним словом не торкався політичних справ, хоча прийшов, звісно, як політичний діяч. Я вважав, що тут я повинен держатися тільки наукових справ. Але коли мене викликають на політичне поле, то мушу на його ступити. Я не знаю справи Харламповича, але за щось же його покарано, були, певне, якісь до того підстави. А взагалі скажу ось що: я обіцяв, що зроблю все, щоб полегшити роботу академікам, але тільки наукову роботу. Коли ж би вони робили заяви проти радянської влади або друкували пашквілі за кордоном, то, звичайно, ні на які пільги чи сприяння сподіватись вони не можуть. З ворогами ми поводити- мось як з ворогами...». Прикро було слухати таку промову, але — треба правду сказати — сам Грушевський її викликав своїм нетактовним вискоком, і мусив слухати начальницького покрику, мов школяр, пійманий на шкоді. Огидна сцена. З тяжким почуттям розійшлося Спільне зібрання після неї. Хоча дехто казав: може воно й добре, що Грушевський сам виявив себе: менше віри буде його брехням, наклепам та іншим аллюрам, з якими він захожується коло кожного начальства. Я волів би, щоб він таку науку дістав був особисто, а не як член Спільного зібрання Академії. 
1 апреля. П’ятниця. Справа з Кониським у цензурі набула нового вигляду. Коли Шереметенський переказав цензорові мої слова про заборону статті, то він зчервонів і скрикнув: «Це провокація! (видко негаразд знає, що це слово значить...) Я не забороняв статтю Є[фремо]ва, я тільки свою думку висловляв». Статтю повернув. Думаю, що він просто боїться: а ну ж Є[фремо]в має руку!
А цензурні анекдоти ростуть і множаться. В одній з передмов у А.В.Ніковського була фраза: «Коли б світ опанував який роз- сатанілий ідіот, що все почав руйнувати, то й він мусив би лишити людину, щоб над нею свої експерименти провадити, і книгу, щоб їх описувати» (мабуть, я не зовсім точно цей парадокс задержав у пам’яті). Цензор викреслив: «Розсатанілий ідіот — це ж ми». Ніковський пробував був поставити «Самодержавний Герострат» — наслідок той самий. Чи не нагадує це відомого анекдота про Олександра III: «Дурак и трус — это наш... Пожалуйте в участок!» «Ексіреми ся стикають», — мовляв Франко, — крайності збігаються. Та ще як: просто копіюють одна одну.
Ще один курйоз, але вже з вищої сфери. В розмові з Кримським Скрипник торкнувся Всенародної бібліотеки. «Це ж справді Національна бібліотека, — мовив він, — і треба, щоб вона так і звалася Національною». — «Та вона так і звалася, — одказав Кримський, — та нам звелено перейменувати її на Всенародну». 
2 апреля. «Глумленіє п’янственноє» з приводу виходу Шевченкового Щоденника. Зібрались співробітники і так близькі люде, — чоловік з двадцять — і до півночі просиділи в веселій та дружній розмові. Пили за те, щоб швидше покінчити все видання, — а у мене ввесь час муляла думка, що не мені доведеться його кінчати...
3 апреля. Зроблено операцію В.В.Виноградову, — рак... Операція ні до чого, чоловіка засуджено на смерть. Страшенно прикро і досадно: саме почав розгортатись. Не кажу вже про те, що з цією людиною зв’язують мене давні дружні зв’язки і подяка за повсякчасне про мене піклування. Жалко і родину його. Маленька донечка останніми часами наче щось передчувала: прокинеться вночі і кричить: «боюсь, боюсь — щось страшне на нас валиться». Мабуть, біднятко несвідомо відбивало ту нервову атмосферу, що панувала в господі. Як вони без його житимуть — уявити не можу. 
4 апреля. Здійняв на Спільному зібранні Кримський справу про Студинського, заявивши, що клопотання Грушевського перед Скрипником — то його особиста справа і Відділ про теє не знає. Грушевський одповів, що він мав на увазі не призначення Студинського, а лиш (!) дозвіл приїздити (наче його хто не пускав!) до Києва, що про це Укрнаука запитувала Відділ, а Відділ чомусь цієї справи не ставить. Довелося мені, як секретареві Відділу, ствердити, що ніхто нас про Студинського не запитував і що позалаштункові махинації нам невідомі. До всіх приємних рис Грушевського придається ще й брехливість: у живі очі бреше, та ще й з виглядом ображеного. Зате брешучи проговоривсь про те, про що я тільки догадувавсь: виходить, у Харкові ця чесна компанія справді таки жебрала якихсь милостей Студинському. Достойні товариші — два чоботи пара, один одного варт. 
5 апреля. Засідання, присвячене пам’яті В.Дебагорія- Мокрієвича. На жаль, я не мав змоги написати свою про його доповідь так, як би треба було і як би хтів. І часу не було, та й настрій такий, що не до того. Мав я говорити докладніше про стосунки небіжчика до українства, але торкнувся тільки між іншим цього. Згадався тепер мені факт, який я чув од його самого. Приїхавши р[оку] 1917 до Києва, «я, — розповідає Дебагорій, — зрозумів, що тільки українські партії мають тут raison d’etre; от і почав я знайомитися з програмами. Найбільш уподобав собі програму партії с[оціялістів]- федералістів] і вже пішов був до редакції «Нової Ради», щоб записатися в партію. Коли по дорозі стріваю В.П.Науменка. Слово по слові, вияснилось що він саме організовує партію демократично-федералістичну. Поговорили ми ще, і він затягнув мене до цієї партії. Та не довго вона проживотіла: щось раз чи два зібрались та й по всьому». Я пригадую, що в кінці 1917 р. була надрукована якась заява од д[емократично]-ф[едералістичної] партії, і я тоді не трохи був здивувався, побачивши там і підпис Дебагоріїв. Під моїм тиском Дебагорій написав свої згадки про Драгоманова і, їдучи за кордон, рукопис лишив у мене. Попереду він читав ці згадки у нас і спершу був досить різко говорив про Вартового-Грінченка та його полеміку з Драгомановим. Я дав йому «Листи» Вартового. Перечитавши їх, Дебагорій змінив свою думку й значно виправив відповідні місця. На жаль, наш журнал, що ми тоді хотіли видавати («Наше Минуле», поновлене) не був дозволений, і стаття-спомини Деба- горія пролежали у мене, аж поки Грушевський почав видавати «Україну», і я її передав сюди. Правда, Грушевський і досі не зібрався її надрукувати. Болюче місце в моїх згадках про Деба- горія — це інцидент з його рукописами, що я їх переслав йому за кордон, вони потрапили до П.Зайцева і звідти їх не можна було ніяк добути. Небіжчик сильно на це ремствував — і мав рацію. Я й сам і досі не можу цієї історії ні зрозуміти, ні пояснити. 
7 апреля. Новий вибрик Грушевського. На засіданні Відділу сьогодні він подав протест (писаний!) проти того, що я Ігнатови- чу, який клопотавсь про пенсію для худ[ожника] Святославсько- го, сказав, що Грушевський нагадав, ніби Святославський 1917 р. брав участь у протиукраїнському виступі. З цього приводу Кримський заявив, що сам Грушевський за кордон писав про те, що говориться на Спільному зібранні. Обидві заяви я запишу до протокола, хоч останнє, певне, Грушевському і не сподобається. 
8 апреля. Одіслав листа В.Дорошенкові: чотирі дні писав його, насилу скінчив. І не багато, а все щось перебивало. Послав також поздоровлення ВолЛевицькому, математикові, з 30-річним ювілеєм.Стрівся з П.К.Саксаганським. Питаю: «Чому не граєте Гната Голого (в «Саві Чалому»)? — «Та важка роля, — одказує, — треба напружувати голос, хвилюватись... Нехай молодші це роблять. Он Микола (Садовський) — молодий чоловік ще, ухажер, то він може такі ролі грати, а я вже по-стариковськи». Виходить, що я вгадав, бо саме так і поясняв той прикрий факт, що вже не побачимо Голого-Саксаганського. Але як це характерно для обох артистів: один горить, кипить, палить свою свічку з обох кінців; другий — усе робить з розмислом, обмірковано, «по-стариковськи». Брати, а вдачі неоднакової. 
9 апреля. Один харківець розповідав про останні арешти. Чоловік з 50 сидить, переважно кооператорів. Інкриміновано їм дві справи. Одна — існування таємної кооперативної наради, що на- керовувала кооперацію проти радянської лінії. Друга, гірша, заснування організації під назвою «МУС» — Мужицький Український Союз, щоб на виборах до рад по селах проводити свідомих селян. Це влада витолковує як змову проти радянського режиму, і хоче новий процес інсценувати. Власне — і тут важко витворити злочинство, бо скоро існують вибори, то логічно треба допустити і право людности справді вибирати, а не окликати, кого надиктовано. Але логіка давно вже одбігла од нашого життя, і може незабаром справді розпочнеться одна з безглуздих справ: про нелегальну організацію для легальної мети. Викрито цю організацію випадково, і, здається, ГПУ найбільш сердито, що воно досить довго не відало про її існування. Звичайно, «винних» засудять і будуть разом з тим вихваляти радянське правосуддя та безсторонність. Ох, яка це знайома картина, — знайома з вікового досвіду, однаково і за цареславного, й за комуністичного ладу! 
10 апреля. Б’ють наших. Б’ють на сході, б’ють на заході, б’ють у Пекіні, б’ють у Гамбурзі: звичайний спосіб розмови з людьми, яких не поважають. Китайські події особливо грізні й симптоматичні, і коли по правді казати, відповіддю на них могла б бути тільки війна. Але... у нас не дуже навіть обурюються ними, — так, більше pro form. Чи вже звикли, що їх б’ють, чи справді в таке там, у Китаї, влізли, що вже й обурюватись ніяк. 
11 апреля. Написав Петрові та Айзенштокові.
13 апреля. Написав Дроздову та Сиповському В.В. Принесли мені справлений перший том Грінченкового Словника (нове видання). Імпозантна, як на теперішні часи, книга. І надрукована з дивовижним, знов же як на теперішній час, поспіхом: мало не за один місяць! Шкода тільки, що, здається, не скрізь повставлювано ті додатки, що я поробив був подекуди, коректуючи. Тепер черга за II томом, а разом і за моєю статтею, що при тому томі має бути. 
14 апреля. Перечитав Кониського «Семен Жук і його родичі». Хочеться мені в передмові до видання Кониського сказати скілька теплих слів на адресу Дорошкевича, що незаслужено збештав Кониського і тим дав підпору цензорові. Роман — наївний і нехудожній, але не містить у собі й тіні того гріха, що йому підсовує Дорошкевич, себто консерватизму та зненависти до соціялізму. Але от що цікаво: читаючи такі давні твори навіть добрих майстрів мови, наочне бачиш, як поступ у мові величезний ми зробили. Навіть Кониський часто бував у ті давні часи безпорадний перед такими виразами, якими тепер останній газетяр без жадного напруження орудує. Колись давно я «Семена Жука» читав, але основно забув його і тепер з цікавістю поновив у пам’яті, як матеріял давнього-давнього часу. 
16 апреля. Вернувся з Харкова Кримський. Найголовніша новина, що Академія таки, здається, одержить новий будинок (на розі Фундуклеєвської і Володимирської): ніби таки серйозно за- хожуються його добудовувати. Дехто з власть імущих має для того свої міркування і не сказав би я, щоб глибокі. Напр[иклад], Любченко просто сказав, що він би хотів, щоб Академія його портрета за це в себе поставила... Воно, звісно, можна поставити, та можна потім і викинути цього вельми підозрілого мецената. Поза цим мало інтересного. Про мене балачки в Харкові ті ж самі: «мовчить». Навіть Кримському шкодить моя «мовчазність»: Кримський, кажуть, дуже собі шкодить приятелюванням з Є[фремо]вим. Його за це між іншим не «обрали» знов до ВУЦВКа. Істинно дубові голови! 
18 апреля. Вперше після довгої паузи виставлено «Саву Чалого». На жаль, замість Гната Голого було порожнє місце, замість Качинської так само. Але все ж зворушила мене ця вистава, нагадавши той чудовий ансамбль, з яким колись ця п’єса йшла, і той настрій, з яким ми її слухали. Був тоді з нами Вітер-Доманицький, Шпонц-Матушевський, Лотоцькі... «Одних уж нет, а те далече»... 27 років минуло. З виконавців один Сава той самий. Нема Івана Карповича, спершу Потоцького, потім Шмигельського, — обидві ролі грав він так, як я вже потім нікого не бачив подібного. Сьогодні Потоцького грав Саксаганський — прекрасно, тонко, з цікавими деталями, але все ж я волів би бачити, чого вже не побачу — Івана Карповича. Дивний був артист: що далі од його відходиш, то більш почуваєш, що його нема. Садовський — той самий прекрасний Сава, тільки що голос іноді зраджує артиста, показуючи, що йому вже за 7-ий десяток переступило. Публіка реагувала на п’єсу як на сучасну, заміняючи шляхту комуною, гайдамаків — партизанами. І справді, аж дивно, як історія часом копіює давно минулі події і як мало вчаться з неї люде, — найбільш ті, кому варто було б хоч трохи повчитися. 
19 апреля. Скінчив редактування й виправлення перекладів Короленка для популярного видання. Поробив чимало виправок, — найбільше, щоб спростити переклад. Тепер черга на статтю. Мушу гнати, бо вже всі терміни минули.
20 апреля. Пишу статтю про Короленка. Ще не знаю, що з неї вийде. Найгірше, що так мушу з нею поспішатися, наче на пожежі.
Написав до Держ[авного] видавництва листа з приводу редактування нового видання Тесленка та дальших томів Коцюбинського.
21 апреля. Засідання Відділу. Зачитав протокол з протестом Грушевського проти моєї «некоректности» та мої з того приводу пояснення. Не сподобалось. І він почав белькотати щось невиразне, з чого виходило, що мені начебто не вільно містити своє пояснення. Я одповів, що записав до протоколу тільки те, що говорили я та Кримський на попередньому засіданні. Він пробував споритися, що ми того не говорили, і спитався перевести змагання на інші рельси — ніби б то я взагалі записую до протоколів те, 'чого не бувало, і не записую того, що бувало на засіданні. Я одказав, що протоколи кожного разу перечитуються в засіданні і членам Відділу вільно робити свої поправки; що таких поправок ніколи не роблено, а якщо він думає інакше, то тут же на Від ділі перед усіма прошу його назвати факти. Фактів старий брехун, звісно, не подав і умовк, бурмочучи, що він і проти цього протокола подасть «окрему гадку». Інтриган, певне, думав, що підновив мене, і що я смиренно вислухаю його нотацій; забув у своїй наївності тільки те, що тут же нагадав Кримський арабським прислів’ям: «хто має хатку з скла, тому не треба гратись камінцями». Не знаю, що він там може, яку нову кляузу, написати в своїй «окремій гадці», але я буду проти прилучення тієї гадки до протоколу, поки він не підпише цього протоколу. Грушевський взагалі силкується кожного разу умкнути, не підписавши протоколу, а цього разу зробив це навіть демонстративно. Як тільки я попрохав членів Відділу підписати протокола, обоє Грушевсь- ких, мов на команду, підвелись і вийшли. Треба буде вже зробити край цій недостойній грі. 
22 апреля. Скінчив статтю про Короленка. Деякі її частини, здається, вийшли непогано, хоча в цілому і за цим разом не пощастить мені обробити. Мушу здавати, навіть не перечитавши добре, не виждавши, поки зміг би її читати, як чуже. Вічно поспішатися доводиться і вічно все нашвидку робити.
23 апреля. Знов звичайна, щорічна мотанина перед святом (Великоднем). Цього року суботу зроблено днем неробочим. Зате з торгівлею почалось щось комедійне. Спершу оповіщено в газеті, що торгувати можна. Потім другого дня заборонено. А вчора дано дозвіл торгувати тільки тим крамницям, які за це спеціяльно заплатили. Звичайно, заплатили всі, бо не торгувати в цей день було б дуже невигідно. Отже, влада заробила... Але кожен платя- чи кляне і почуває в душі презирство до цих торгашів при власті, що нічого твердого не мають і за гроші готові все продати, навіть свої принципи. 
25 апреля. (Понеділок Великодній). Святки — за роботою. Написав статтю до харківського Шевченківського Збірника (про невідомі рядки Шевченка, з того рукопису, що придбав я у Ільїнського).
26 апреля. Стрийко задля свята викинув фігля. В суботу покусав якусь панночку, і сьогодні мусив я його повести на огляд до ветеринарної клініки і мусив також лишити його там. Сам мусив навіть всадити його в клітку. Уявляю, що собі думатиме бідний пес! Адже сам «бог» привів його в якесь чудне й зловороже місце і сам всадив у неволю... Певне, скучає й виє цілими днями... Найбільше мені жалко в таких оказіях дітей і звірів, що не розуміють, за що їх спіткало лихо, не вміють ні пояснити, ні відповідних висновків зробити. Доведеться бідному Стрийкові два тижні просидіти в клітці, якщо здоровий; а як недужий, то це веде до смерти. Жалко хорошого цього пса, що раз-у-раз сіріває мене своїми веселими скоками та ласкавим поглядом розумних очей. Аж двір наче порожній без його. 
27 апреля. Зі Львова прийшла телеграма: 25 квітня помер Черемшина. Нічого про його недугу не було чути, — мабуть, щось нагле спіткало цього інтересного письменника, що саме останнім часом знов почав був розгортатися. Косить кирпата!Друга звістка — їде сюди Стефаник. І мені боязно за його: а що, як не знайде відповідного тону з нашими панами і понизить себе? Галичане взагалі у нас пописуються не дуже щасливо, але коли це робить який-небудь Студинський — байдуже, а Стефаника було б жалко. 
28 апреля. З Праги звістка: 21 березня помер Вол[одимир] Коваль, цей джентльмен серед кооператорів.
В.В.Виноградов конає: вже не може їсти, — мабуть, рак захопив сферу вище понад шлунком.
Буває іноді з смертями: наче щось розв’яже якийсь вузол і посиплються людські жертви.
29 апреля. Написав Багалієві, О.Колессі, Д.Франкові (авторові книги «Людоедство» в Катеринославі), Платосі.
30 апреля. Розказують, що залізничим робітникам роздано машкари проти газів, з обов’язком раз-у-раз держати їх при собі. Що це за знак? Невже є якась небезпека газової атаки? Дуже приємна перспектива: бути задушеним, мов щур у своїй норі димом. Трудно повірити, щоб хто зважився отруїти газами 1/2 мільйонове місто, але... після всього, що ми бачили, ніщо вже здивувати не може, ні викликати сумніву.Написав додаток до своєї статті про О.Я.Кониського — екскурс, спеціяльно присвячений Дорошкевичеві та його оцінці Ко- ниського. Власне, зовсім не цікаво з цим шилихвостом полемізувати, але мені через його голову хочеться допекти цензорам, що його очима дивляться. Не знаю, чи мої хитрощі пройдуть. Можливо, що цензор догадається, що кота б’ють, щоб невістка собі цеє затямила. 
1 мая. Неділя. Цього року 1-травневе свято поширено і 2 травня — коштом [Вшестя]. Але вагалися, не помалу: чотири рази призначали свято і знов його одхиляли, нарешті таки зважились, — будемо святкувати. Така нерішучість і дрібниця, і сім п’ятниць на тижневі.
Цілісенький день за роботою: жену словники, обидва. Хочеться до літа підігнати роботу так, щоб хоч улітку від цього нудного сидіння над словниками спочити.
Вчора почав у «Пролет[арській] Правді» свої згадки про Петлюру Пінхус Красний, беззмінний міністр в жидівських справах при уряді УНР. Звичайно, Петлюра виходить злісним погромщи- ком... Падлюка! Чого ж ти мовчав, коли був в уряді? Правда, вже була тоді версія, що цей промітний бердичівець був просто за большевицького агента в українському уряді. Можливо. Але навіть цей агент, власне, нічого страшного фактично розповісти не може і його ієреміяди досить таки бліденькі вийшли. 
2 мая. Дійсність постачає анекдоти, яких не видумаєш. Прибавили платню керівникам жидівських катедр, зрівняли їх з академіками. Приходить наш Галант, питає, що новенького. Дають йому цей папірець. Подивився, поцмакав. «Ну, а Грушевский же где?» — питає. — «Нема Грушевського». — «Пускай винит себя, что не родился евреем!» — завважив Галант, сам єврей 96 проби.
3 мая. Помер Ів[ан] Балинський, досить відомий у київських педагогічних сферах історик. Менінгіт. Згорів за кілька днів. Ні до чого організм у теперішніх людей.
4 мая. Десятий том наших «Записок» цензура знов затримала. І тримає вже цілий місяць. Казав Кримському, що нам треба триматись тактики не оборончої, а самим нападати. Адже повинен бути термін, протягом якого або конфісковують книжку, або можна її випустити, то ж держати можна і цілий рік: охоти в них вистарчить. На жаль, він не згоджується почати справу і фактично академічна безцензурність хутко зведеться до нуля. Не знаю, що за причина нової причіпки — мабуть, імення Могилянського та Д.Дорошенка, бо в змісті нічого ж у книжці немає, до чого б можна було причепитись. Колись, 1905 р. цензор-хабарник Сидоров пророкував мені: «будет время, когда вы еще пожалеете за цензурою». Пророкування справдилося, хоча і в другий бік. Справді, навіть за Сидоровим можна тепер пожалкувати. 
5 мая. На сьогоднішньому засіданні Відділу Грушевський таки подав свою «окрему» думку проти попереднього протокола, а в ній написав такі обвинувачення проти мене як проти секретаря: 1) що я в протоколі міняю порядок питаннів проти того, як було в дійсності (його попередній протест зачитано на початку засідання, а в протоколі поміщено в середині); і 2) що я звичайно не означаю ініціяторів справ, а його тільки самого означив. Друга брехня, бо ініціяторів конче і завжди означувано, а щодо першого, то це свідчить тільки, що взагалі не було чого йому писати, то, мовляв, і те здасться. Так, власне, й зрозуміли всі на Відділі нову кляузу Грушевського, навіть його сторонник Тимченко. Мусив знов дати належну відправку мізерному кляузникові.Написав листа до акад. В.Бузескула. 
6 мая. Переглядали в комісії новий статут Академії, що привіз з Харкова Кримський. Дещо в йому змінили проти офіційної редакції. Найголовніша зміна — це мотивоване обстоювання трьох теперішніх Відділів, замість проектованих у проекті двох.
7 мая. Спробував пити йод — кашляю, чхаю, голова болить, спати не можу, розпухла шия. Кинув — ну його. Видимо, нема мені порятунку від склероза та інших набутків віку...
Несподівано одержав запросини на вечерю до німецького консула, з допискою, що мають бути якісь члени «окрвиконко- му». Не пішов. Одне, що почуваю себе негаразд, а друге — що я їм за компанія?
8 мая. Наснився мені Славко Прокопович. Ніби приїхав нелегально, щоб порозумітися, і ми довго один одного інформували — я його про тутешні справи, а він про закордонні. Сон був такий виразний, наче дійсність, а це у мене надзвичайно рідко буває. Прокинувшись, я так живо почував присутність Славка, неначе справді допіру бачив його перед собою. Хтозна, чи побачимось.Забрав Стрийка з клініки. Аж ошалів добрий пес, побачивши мене та мій голос зачувши: скакав, вищав, плакав, лизав, крутився, гавкав, — мало-мало не говорив. Усю дорогу нервувався, особливо, як почали наближатися додому — очевидно, пізнавав. Дома так само вітав кожного з домашніх, вибігав і винюхав увесь двір. Цілий день потім почував себе іменинником. 
9 мая. Дочитав прислані мені з Харкова недруковані твори Тесленка — дві драми, кілька оповіданнів та віршів (по-російському). Коли б небіжчик був приніс мені їх, а не свої українські оповідання, я б сказав, що це нездарь, графоман, без жадного хисту людина. Це дитячі твори (з 1902 р.), і нічого, навіть у стилі, не нагадує в них пізнішого Тесленка. Тільки настрій, сумний і песимістичний, але виявлений у чужому Тесленкові одягу. Очевидно, писано те все під чужими, російськими, впливами, дещо під Гоголя. Цей майстер чисто народного оповідання, видко, не знайшов був тоді ще себе, і, мабуть, це сам розумів, бо з тими творами не потикався між люде. Одна комедія пізніша (з 1906 р.) стилем уже нагадує справжнього Тесленка, але зміст чужий йому (з життя міської буржуазії), побут невідомий і через те утрирований, постаті штучні, вигадані. Все те не варто друку, — так і одпишу Державному видавництву, що купило ті рукописи від якогось Стодолі, що зробив собі з Тесленка предмет спекуляцій (він раніше пропонував був мені купити ці рукописи Тесленка).До речі про Державне видавництво: недавно довідався, що редакцію творів Мирного, яка лежала, по умові з ним, на мені, воно, не запитавши мене, передало Марковському. З 1922 р. товчу їм про видання Мирного, умовляю, домагаюся, стріваю самі обіцянки, одкладаю через них писання своєї книги про Мирного — і раптом такий кінець. Чорт їх розбере, чи вони мишигинуваті, чи жуліки! От і май з ними діло! 
10 мая. Одержав з Харкова, з Комісії преміювання два рукописи на рецензію — з тим, щоб рецензії були вже в Харкові 15 травня! Ці рукописи, я знаю, лежать у них більш року... От іще установа — чиста пара Державному видавництву! Ну їх к чорту, не хочу мати з ними жадного діла, ні як автор, ні як рецензент. Моя книжка (про Левицького), послана рік тому, так само досі не рецензована. Годі, більш не посилатиму нічого.Написав листа до Державного видавництва (про Тесленка та про Мирного), до Комісії преміювання (одмовляюсь рецензувати), А.Любченкові (про Тесленка), В.Перетцові, І.Зубковському (Миргород), В.Дорошенкові (Львів), акад. К.Харламповичеві. 
11 мая. Сижу і зубами цокаю: сьогодні йшов сніг. А вчора ввечері в сусідньому садку так бадьоро вищебетував соловейко. Сади саме цвітуть — що з них вийде?
12 мая. Написав до П.Потоцького (Петербург), Ів. Авраменка (Полтава).
14 мая. Нова історія. Півтора місяця тому закінчено X том наших «Записок». Цензура («окрліт») взяла її читати. Читала, читала.., а книжка лежить, а випускати не можна... Бо теперішні «закони» чи звичаєве радянське право не знає певних строків, протягом яких книжка без попередньої цензури або має бути сконфіскована, або можна її випустити. Отож цензура собі читає. Може б «читала» ще півтора року, якби не рознеслась чутка, що книжку таки дозволено, і експедитор не почав її був розсилати. Дізналась цензура і підняла історію: як, книжка ще не випущена формально, а її вже розсилають! Хоча й нічого в ній нема, за що б можна її заборонити, але ж порушення формальностей. Почалося слідство. До Академії приходять з ДПУ всякі агенти і чинять допити. Обвинувачення будується приблизно так: випуск книги, в якій нема нічого шкідливого.
Це не жарт, а радянська дійсність, що шукає собі якоїсь зачіпки. Приводом до затримки були прізвища — самі прізвища, бо в статтях, знов кажу, нема до чого причепитися — все того самого М.Могилянського та ще Д.Дорошенка. Могилянському «заборонено» друкуватись, а Академія його друкує! Дорошенко емігрант, а Академія його друкує! От до чого доводить «безцензурність»! Такі висновки роблять радянські законники, яким більмом, сіллю в оці сидить навіть наша проблематична «безцензурність». В офіціяльних кругах говорять навіть про «такт», який нібито вимагає, щоб Академія вгадувала бажання уряду, а вона не тільки не вгадує, а навіть з висловленими бажаннями (про Мо- гилянського!) не хоче рахуватись і вимагає «закону». Справді, це злочинство там, де закон — усяка забаганка, яка стрельне комусь там нагорі в голову. Цензура так розхрабрилася, що навіть робить оцінку академічних виданнів по суті (це Бабицький!). ДПУ говорить, що Академія не виправдала довір’я... Одно слово, історія в повному розпалі.
І найгірше — що з цими дурнями й говорити шкода заходу: не зрозуміють, як було, напр.[иклад], в справі з пересилкою книжок до Берліну. Всюди їм увижається замах на їхній маєстат і найпростіші справи силкуються так заплутати, що вже дійсне лишається тільки плюнути й замовкнути. Говорити з цими панами доводиться тепер Кримському, і навіть він, що силкувався потрапляти, не може знайти спільної мови й дійти до порозуміння. Слухаючи оповіданнів його, згадую стару колишню царську цензуру і кожного разу мушу констатувати: то була дурна установа, але теперішня в десятки разів і ту своєю дурістю, нахабством, настирливістю, пронирством, тупістю перевершила. Що ж — у всякій справі треба прогресувати. І ми прогресуємо. І допрогресуємось, звісно, до певного кінця. Бо ж однакові причини і до наслідків однакових доводять. І тільки цензори та чиновники цього можуть не бачити.
Це, правда, не зменшує тієї огиди й того болю, тієї образи, що повстають, коли бачиш думку людську відданою на поталу Ба- бицьким. Туди знов пішла, напр.[иклад], моя стаття про Конись- кого, з додатком-екскурсом про Дорошкевича; звичайно, вона не пройде. І як подумаєш, що якийсь півголовок буде її читати й критикувати, сам нічогісенько не тямлячи, то шкода робиться, що й писав її. Мабуть, на старість доведеться перейти на становище читача, і просто кинути писати, щоб не витрачати даремне часу на сизифову роботу. Навіть за кордоном друкуватися, як ми робили в найлютіші часи царського гніту, тепер неможливо: і ніде, та й туди має претензію сягати довга цензурська рука.
Я знаю — це тимчасове. Я знаю — це згине, як віск на огні... Але досада, біль, образа за слово людське, що знов опинилося в лещатах мертвої руки, стискують серце. І жаль бере на дурну людськість, що не може собі витворити бодай абияких умов для справді людського існування, вічно кориться сліпій силі дурости, жорстокосте, гніту. 
15 мая. Написав до В.Степаненка, В.Корольова (Прага), Ю.Філя (Кам’янець).
16 мая. Одержав листа з Колодистого. Колодяне, ученики Василя Доманицького — в кооперації й політиці та громадському житті — захожуються святкувати 25-ліття своїх кооперативних установ, що їх заснував Василь. З цієї нагоди хочуть згадати пам’ять і свого культурного батька, заснувавши в його хаті музей. Прохають поради й допомоги... Отже, зерно, що сіяв небіжчик, не пропало. Як ученики Б.Д.Грінченка часто пишуть тепер до Марії Миколаївни і сповіщають, що роблять во ім’я його, так робиться те ж саме і во ім’я Доманицького. Те ж саме чув я і про Криве, де працював небіжчик О.Юркевич. Один з небагатьох відрадних фактів у нашому тьмяному, подлому рабському часі. Я пам’ятаю, як захоплювавсь Василь кооперацією в Колоди- стому, як він писав у листах до нас, киян, про цю роботу з захватом. І може тепер його музей у Колодистому хоч почасти справлятиме ту роботу ствердженням, що робив він за життя, і його ім’я буде гаслом до справді людських стосунків серед озвірілої й здичавілої сучасносте. 
17 мая. Вчора й сьогодні писав доповідь про Максимовича з приводу 100-ліття од виходу першого збірника його пісень. Доповідь для Етнографічної комісії — сусідська послуга.
Одписав колодянам, — звісно, що з дорогою душею допоможу, чим треба, щоб ушанувати пам’ять і для мене незабутнього Василя. Написав ще до Дорошевського (Чернігів), Стодолі (Лохвиця),
І.Степаненка (Катеринослав).
18 мая. Вчора далеко запівніч засидівсь у мене А.Ю.Кримський, оповідаючи з огидою про свої розмови з ГПУ з приводу академічних справ. І на мене нагнав таку огиду, що я довго й очей стулити не міг. Гидота, тупість і дурість несказанні. Знов на всі лади перевертали панове з ГПУ моє ім’я, виставляючи за причину своїх підозреннів на Академію. Злобні дурні, що не можуть простити мені, що не гну шиї перед ними. І такою безнадійністю знов огорнуло мене від цього оповідання. Адже ці люде, що буквально правої од лівої руки одрізнити не можуть, пнуться керувати всім життям величезної країни. І сіють саму подлість, саму деморалізацію, саму розпусту. Навіть найпростіших речей не можуть зрозуміти ці головотяпи і ладні з кожної справи, якої і збагнути не годні, робити історії. Нагадали Кримському справу Могилянського, справу Дорошенка — знов з тією самою тупістю й претензійністю. Безнадійні головотяпи.Після розмови з Кримським десятий том наших «Записок» («безцензурне» видання!) таки випустили, задержавши на 1 1/2 місяці. За що ж задержали були? — За самі ймення Могилянського та Дорошенка... 
19 мая. Ходить по місту оповідання в сучасному стилі. Ніби на надгробкові Івана Кронштадтського раптом з’явився напис: «Весна холодна, літо криваве, осінь весела». Народу почала збиратись сила. Поставили, звісно, сторожу, почали розганяти натовп. Напис зник. Одійшла сторожа — знов те саме: «Весна холодна, літо криваве, осінь весела».. Так поясняє обиватель справді надзвичайно холодну весну, творячи й тут принадні легенди на погибель зненавидженому комунізмові.Написав до Литвинової (онука Ускових) про матеріяли з перебування Шевченка в Новопетровському; до С.Пилипенка (з приводу видання Тесленкових творів). 
20 мая. Одержав повістку на пленум Правописної комісії в Харкові, на 25 травня. Не маю жадної охоти знов загубити два тижні на безконечну дурницю. Треба б усі попередні заходи перекреслити і почати наново, тоді б може й дійшли б до якогось пуття, — звісно, якби правопис обробляло 2 — 3 чоловіка. А так — знов тільки безконечні розмови і дурні постанови. Певне, не поїду.Забув згадати про вчорашнє засідання Відділу. Несподівано прибув Студинський. Сидів увесь час мовчки. І він нічого, і йому нічого, — чисто як бувало з Ноздрьовим, коли половина бурців у його раптом рідшала... Грушевський подав «окрему гадку», що він зрікається «окремої гадки»... Я тільки руками розвів, такий фортель побачивши. Хоч морда, мовляв, у крові, але хай таки моє буде зверху. Цей чоловік гадає, що кругом його самі дурні, що й не розберуть його дурних забігів. Ну, що ж — хай! 
23 мая. Заходив і таки довгенько сидів Кримський, бажаючи умовити мене, щоб я таки їхав до Харкова. Не умовив. Я стою на тому, що коли б я поїхав, то мусив би одразу поставити справу так: треба все, що досі зроблено, перехрестити і почати справу з правописом наново; розігнати всіх 70 полковників, доручити зробити 2 — 3 чоловікам протягом тижня і обсягом не більш, як на 20 сторінок. Тоді б у нас був правопис, а таким шляхом, як тепер, нічого опріч дурниць не буде. Така заява з будь-чийого боку може й мала б значення, а про мене скажуть, що я на злість або демонстрацію проти них роблю. Справа з так званою Дорошенківською бібліотекою досить мені показала, що з цими людьми ні діла робити не можна, ні навіть договоритися до чогось. То не хочу й мати з ними діла, а тому на правописну нараду не їду.З цього приводу розповів Кримський, що був у його сьогодні представник од жидівської Катедри: жиди йдуть вже назад і згоджуються викинути Слуцького й інших невігласів, аби тільки Академія прийняла Катедру. Отож боротьба ніби кінчається, і кінчається на нашу руч. А була вона гостра: на нас усе натискали з Харкова, щоб Академія прийняла Катедру таку, як її зорганізовано не знати де — не то в Агітпропі, не то в ЦК Комуністичної партії, не то в Бюро національних меншостей: все, як бачимо, установи вельми авторитетні в наукових справах. За останнього перебування в Харкові Кримського між ним та Ряппом вийшла навіть була гостра розмова. «Ну так как же Академия решила с еврейской кафедрой?» — питає Ряппо. «Такої, як вона тепер, Академія катедри не може прийняти до себе». — Ряппо (подумавши): «А если мы вам предпишем?» — Кримський: «Предписати ви все можете. Але жеребець, що йому предписав Калігула бути за сенатора, сенатором не зробився і сенат за його жереб’ячі вчинки не відповідав». Ряппо тільки позеленів на таку відповідь, а потім Кримському казано, що він насмерть образився. Але, видко, все ж наказав київським жидам, щоб вони йшли на поступки. 
24 мая. Написав статтю — передмову про недруковані твори Тесленка. Ще не знаю, чи пущу її окремо, чи просто приточу до попередньої характеристики Тесленка («Страчене життя»). І так, і так можна.
25 мая. Замість Харківської наради, задумав я зробити подорож на пороги. Підганяю всяку роботу по Академії, щоб на тиждень-другий здиміти непомітно. Але от зіпсувалась погода — холодно, дощ. Не знаю, чи вийде що з мого заміру, бо мандрувати як тобі за шию ллється — втіхи небагато. Ну, та побачимо, як ще воно буде. Може за 2 — 3 дні випогодиться, і тоді таки майну.
26 мая. Говорили представники Академії з офіціяльними кругами в справі нового будинку для Академії. Власне, його треба не тільки добудувати, а й до певної міри реставрувати первісний план, що його не дала розгорнути війна; архітектор подав проект — надбудувати ще один поверх і закінчити будинок од Хрещатика, де мала бути церква і де будинок тепер просто механічно втято. Це й було темою розмови. Офіціяльні круги й ставляться офіціяльно: які є тепер стіни опорядити і так віддати Академії, через те наш проект не стріває спочуття. Мабуть, вони б і зовсім не поспішали, якби не трапилася була одна річ. В Паризькому «Тризубі» Прокопович надрукував статтю з приводу нового будинку для Академії, а в ній поставивсь дуже скептично до цього дару: дурять, ніякого будинку не дадуть, бо й завіщо б большевики мали б його будувати. Ця стаття для большевиків — немов остроги для коня. Говорять про неї зі злістю, але, видимо, рахуються, щоб еміграція не підняла потім на сміх. Вже не вперше говорять «у сферах» про цю статтю; сьогодні знов згадав про неїЛюбченко в розмові з представниками Академії. Виходить, що будинок таки, певне, буде, хоч добудують його абияк — аби з рук зіпхнути. 
27 мая. Тричі радий, що не поїхав до Харкова. Там на правописній нараді вже ура кричать. В газеті сьогодні вичитав у промові Скрипника таке місце: «Кожна літера нашого альфабету, кожна форма граматики діставалися нам у попередній нашій історії шляхом великої політичної й класової (!) боротьби». А на це присутні галіціяне (спритні люде!) відповіли адресою Скрипникові за «славетну (!) оборону старих культурних набутків українського народу й їх майбутнього розквіту з боку голови конференції Миколи Олексієвича Скрипника». Що за дивне льокайство, — тим дивніше, що добровільне і може навіть некорисливе! 
28 мая. Оповідав Іваниця, що був у Харкові на педагогічному з’їзді, ніби Ряппо признався, що мають поновити університети, — «правда, это будут не старые университеты, а совокупность исследовательских кафедр», — додав він. Оце «правда», здається все ж мені, тільки аби говорити, аби здавалося, що ми таки не піддаємось. А життя свого намагається. Пригадалася мені розмова, яку я мав р[оку] 1923-го з тим же таки Ряппом. Коли зайшла мова про систему освіти, я сказав, що час вертатися вже до університетської освіти. «Никогда этого не будет», — сердито одрізав він. — «Чому?» — кажу. — «Адже недавно одержала Академія прохання од Воронежського університету, щоб порекомендувати їм лектора української мови. То чому може бути університет у Воронежі, і не може в Києві або Харкові?» — «Они там, в РСФСР, безнадежно отсталые люди, — була відповідь. — Мы ушли вперед. Они должны равняться по нас, а не мы по них». — «А чи не здається вам, що якраз ми одстаємо від культури, замінивши вищий тип освіти на нижчий; що ми самі виводимо себе з строя, випускаючи недовчених людей, які не зможуть конкурувати з більше і краще освіченими?» — «Вот увидите, — одказав на це Ряппо, — что они пойдут за нами. Пора уже оставить эту буржуазную игру с университетским привилегированным просвещением». Хоч може це й гірко Ряппові, але, як бачимо, він, ухиляючись і огинаючись, годиться вже й на «университетское привилегированное просвещение». Досвід — найкращий учитель і навіть тупих учнів б’є по голові так, що й вони врешті мусять розуміти його науку. 
29 мая. Був на ювілейному святі 1-ої трудової школи, колись першої української гімназії ім.Шевченка. 10 років тому, в березні, тодішній виконавчий комітет київських громадських організацій доручив мені привітати од його імени першу на Україні українську школу в день її одкриття. Я прибув до будинку гімназії Жекуліної, і там на верхньому поверсі, десь у закутку, зібралась купка українців — педагогів, просто свідомих українців, і трохи дітей з притулків, сиріт та біженців. Привітавши іниціяторів, я тоді, пам’ятаю, пригадав зібраним євангельську метафору про горчишне дерево і побажав, і висловив тверду надію, що з «цього малого зерна, яке сіється сьогодні, виросте могутнє дерево української школи, що своїми вітами вкриє всю рідну землю». За 10 років справді виросло вже потужне дерево. Сьогоднішнє шкільне свято наочно показало, як ми виросли з цього боку. Але воно ж показало й те, що дерево нашої школи не росте нормально, а має багато покручених і покривлених гілок. Чимало вже офіціяльщини завелося, формалізму, показного того духу, що колись звався «патріотизмом», а тепер • «радянизацією». А вільна школа ще десь там спереду і боротьба за неї так само гостра справа, як і колись було.
Написав листи: В.Герасименкові, М.Левченкові (Харків), акад. Бузескулові, С.Пилипенкові (про видання А.Тесленка), І.Смоленському (Москва), Петрові.
Обмін нотами між англійським та російським урядами. Солоних компліментів з обох боків наговорено аж надто. Усіх цікавить питання — чи дійде справа до війни, чи тільки на компліментарній частині й засохне. 
30 мая. Проходив повз пам’ятник Марксові на Хрещатику: вражіння покинутого й забутого. Фігура облізла, постамент полупився й обвалюється. А пам’ятник стоїть навпроти виконкома і паркома і десятки комуністів щодня коло його проходять — і минають і не бачуть. Звичайно до непристойности. Взагалі Маркса в комуністичній державі забуто, і даремно він, відповідно до відомого радянського анекдота, ховає свій «Капітал» у кишені: нікому той капітал тепер не потрібен. Захопились крамарством і здобувають капітал не «по Марксу». Вийшло діялектично — теж до непристойности. Не знаю, чи знайдеться між новітніми комуністами хоч один, для якого ім’я Маркса було б не просто ім’я почитуваного, а не читаного автора. Київський пам’ятник проти виконкому та паркому аж надто виразно про це нагадує, аж кричить своїм порепаним, облупленим виглядом. 
31 мая. Який я радий, що не поїхав до Харкова! Сьогодні читаю, що правописна нарада «поражает Англію на карті указательним перстом». Не хотів би я бути серед новітніх Пальмерстонів! І хто б міг подумати, що навіть правописники запаляться таким «патріотизмом»! Та це теж звичайна у нас річ, — звичайна до непристойности. Була і єсть.До мене втисся був репортер — «одержати інтерв’ю» з приводу Англії. Як звичайно, прогнав його. То дали вже були мені спокій з інтерв’ю, а це знов починають забігати. А в результаті ГПУ поставить обвинувачення: «мовчить». 
1 июня. Чекав я трамвая, аж тут візник набився, щоб я їхав з ним. Поїхав. Дорогою він до мене: «Навмисне напросився з вами їхати. Бачу — не жид. Думаю — розпитаю», — і закидав мене питаннями, що буде, про війну, чи «швидко вони згинуть» і т.і. Аж дивна та злість, з якою цей селянин говорить про «робітницько-селянську владу». Мало що він дізнавсь од мене, зате я почув, що «за сім — ні, од сьогодні вже за шість день збереться конференція і побачите, скинуть їх. Нема сили терпіти. Коли б війна...» — «Так війна ж — страшенне лихо», — кажу. — «А хіба я не знаю. Я ж сім літ воював... знаю. А хіба ж то не лихо, що ми тепер терпимо?» — і знов розказував, та й розказував, аж поки й доїхали. Очевидно, розрив з Англією вже кружляє між народом і викликає легенди про якусь «конференцію», збуджує невиразні надії про якнйсь кінець тощо. Назад їхав трамваєм. Проїздимо біля фармацевтичного технікуму. «Все студенти,- каже кондуктор. — А скажіть, чому то тільки жиди вчаться?». І знов та ж таки розмова про тяжке життя, про кінець, про сподівану війну. Не знаю, чи можна за таких настроїв воювати... Навоюєш, коли все аж кипить зненавистю. 
3 июня. їздили вчора гуртом у Дзвонкову. Пора б уже й зовсім туди виїхати. Розмови ті самі, що й у Києві: селяне розпитують про війну («чи буде?») і в один голос лають владу. Аж дивно, до якої міри влада зуміла мало не всю людність проти себе настреньчити. І головне в обивателя міркування зовсім не прин- ципіяльні, а чисто практичні: він не проти комунізма навіть, а проти тієї незчисленної сарани, що обсіла наш доморослий комунізм і доїть його для себе і тільки для себе. Коли б записати ті факти, що тільки за один день почув я в Дзвонковій, багато б часу треба на те вжити. А всі зводяться до того, що самі селяне зрозуміли і побачили кричущу ріжницю між теорією і практикою большевизму, між обіцянками влади і вчинками її агентів, і починають це вже в вічі говорити їм. «Сміліємо потрохи, — казав мені один дядько, — мо’ таки й зовсім наберемось духу і тоді своє слово скажемо». Чад минувся і тільки голова людям болить та каяття гризе сумління.Написав до Левченка, до Наукового Товариства у Львові (подяка за грамоту) до секретаря Наук[ового] Т[оварист]ва В.Це- гельського (з приводу справи з Студинським: треба її якось кінчати) та до С.Розлуцького (в тій самій справі). 
4 июня. Знайшов у садку пляшку повну осельні. В нашому садку осельню обібрано ще з зими, а у сусідів жадного листочка на деревах не лишилося, — тепер вони і нас хочуть своїм добром по-сусідськи наділити. І праці не жалують навіть: назбирати і на- совати повну пляшку — це ж не так і легко. Легше було б подушити. Якесь безпросвітнє дикунство навкруги, та й дикун, певне, ні один не зробить такої безпричинної і безглуздої капости. 
5 июня. Поверталися з Харкова наші правописники. Кожен, зустрічаючись зо мною, починає: «Які ви щасливі, що [не] поїхали на це радєніє». А я жартома відповідаю: «не щасливий, а розумний». Справді було щось ніби сущий бедлам. Зібралось з 60 невігласів і такого понаухвалювали, що зовсім заплутались і кінчили тим, що останній день усі свої постанови понасували. Тепер можна вже зробити підрахунок правописним заходам уряду. Три роки тому Академія прохала на упорядкування правопису 600 крб. з тим, що за 2 — 3 місяці буде скінчена робота.
Комісар освіти Шумський одповів: «багато, стільки не можемо дати». І заходився сам робити (буквально) правопис. І от маємо: минуло три роки, вбухано не менше як сто тисяч крб., потрачено місяці роботи десятків людей — і опинились ми далеко позаду навіть од того, як були: то хоч сякий-такий лад був, а тепер повна анархія в правопису і загальна безграмотність... Чудовий приклад «режиму економії»!
Неприємну звістку привіз Кримський: за тиждень-два має викликати Скрипник до Харкова Президію Академії на нараду з приводу нового статуту і взагалі стану Академії. Цим разом доведеться їхати, хоча пуття з того жадного не бачу. Скрипник у приватній розмові вимовився, що ніякого нового статуту не треба — і старий добрий... Теж економія: більш як три роки воловодимося, хвилюємося, змагаємося, виробляємо безконечні статути якраз з ініціятиви влади — на те тільки, щоб почути, що це ні до чого і нікому не потрібне! Нам справді непотрібне, і робилося тільки під настирливим тиском уряду, а його представник подарував нас нині ще однією ілюстрацією до «режиму економії». Боюсь я, якщо в Харкові вийде щось на зразок правописної наради в мініятюрі. Тим більше, що угодливі люде знайдуться, адже ж і Тутківський буде на нараді, цей льокай і дурень безпросвітній.
Помер лікар П.Д.Демуцький, славний, симпатичний дідусь і тямущий етнограф. Знав я його ще з бурсацьких часів. Правосу- довичі, мої товариші, були родом з Охматова і багато розповідали про доктора Демуцького та його хор. Та й сам він з своїм хором не раз навідувався до Умані й співав під час традиційного «гуляння» в Софієвці на Петра й Павла. Революція вигнала цього народника з села і знищила не тільки його маєток, а й той селянський охматівський хор, що мав таку популярність. Небіжчик оселивсь у Києві, працював в Етнографічній комісії і бідував тяжко. Приємно було зустрічатися з цим говорливим хорошим дідусем. Прозвали його в дружній компанії «Центрослух», бо він завжди, зустрівшись з кимсь із знайомих, таємничо одводив набік і переказував якусь неймовірну чутку, якій сам проте по-дитячи вірив. Надзвичайно приємно було слухати, як він демонстрував свої записи пісень; навіть не дуже давно він обіцяв був зайти до мене: «Проспіваю і програю вам нові записи: таких ще ви не чули». Не довелося й почути...
А справа з статтею про О.Я.Кониського скінчилася несподівано. Цензор, прочитавши додаток про Дорошкевича, дозволив! 3 мого боку був це збитошний учинок: б’ючи по Дорошкевичу, я бив головно по цензорові, що на підставі Дорошкевичевих дурниць забороняв статно чи вимагав до неї Дорошкевичевого коментарів — не розбереш. І в результаті цим паличником задовольнився. Істинно: «не знаешь, где найдешь, где потеряешь». 
6 июня. Такого ще засідання й у нас не бувало, як сьогоднішнє Спільне зібрання. Герой — той самий, Грушевський. На попередньому Спільному зібранні він прохав, щоб Академія клопоталась про надання їй будинку №35 по Володимирській вулиці, і виконуючи постанову, я й написав це клопотання для «установ Істор[ично]-філологічного відділу». Цього папірця передано було Тутківському, бо він саме мав бути на якомусь засіданні міської ради. Яке ж було моє здивування й обурення, коли я другого дня побачив той папір, підписаний Президентом і мною, виправлений рукою Грушевського: згадані слова вилучено і надписано: «для історичних установ». Та ж таки тенденція — відокремитися, до того ж у неввічливій і некоректній щодо Президії формі. Я конфіскував цей папір і звелів переписати його вдруге в первісній формі. Проте я не хотів починати справи і лиш приготувався на случай, коли б почав її сам Грушевський. І він мав лице почати. Зробивши свинство, ще й удав ображеного і сьогодні, коли я зачитав протокола, виступив з увагою, що постанову про клопотання «не так записано». Я різко пояснив, що клопотатись можна для юридичної установи, себто для цілої Академії або її Відділів, що історичні установи — цього, мабуть, не заперечуватиме і Грушевський — суть установи Істор[ично]-філологічного відділу, а тим часом хтось дозволив собі в офіційному папері робити виправки; я кваліфикував це як учинок некоректний і неприпущений. Не знаю, що відповів би мені Грушевський, коли б Президент Липський не сказав був: «Запишіть до протоколу, що тут було підроблено документа». Грушевський спалахнув і почав щось кричати до Президента. Тоді я попрохав слова вдруге і сказав, що некоректність автора виправки не рятує його й по суті питання, бо ж у нас є історичні установи, не належні Грушевському, — напр.[иклад], Катедра Багалія, Історичний словник, моя Комісія громадських течій, але я певен, що ніхто з них не зазіхатиме на те, щоб міститися в тому будинкові, де хоче міститись Грушевський. Хоча даремно він думає, що він той будинок знайшов, бо Академія про його клопоталася ще тоді, як Грушевського і в Києві не було. Попрохав слова Кримський «С[ергій] О[лександрович] може занадто м’яко вирішає це питання, бо ж на Відділі ми говорили, що треба буде перемістити в № 35 Тимченка, — адже не можна допустити, щоб людина в холодній і вогкій хаті...» — «Брешіть далі», — почулася репліка Грушевського. — «Що ви сказали?» — припиняючи мову, запитав його Кримський. — «Брешіть далі», — знов проказав Грушевський. — «А, так і запишу в протокол (записує) — «брешіть далі», а тепер я заявляю, що я не можу засідати з людьми, що не вміють поводитися пристойно». Голова закриває засідання, Грушевський гукає щось на адресу «високого зібрання», Липський і Кримський виходять із залі.
Тоді склалася приватна нарада. Після промови Тутківського, що ббвинувачував тільки Липського, я вичитав усю правду Грушевському і за некоректність до Президії, і за грубість до Неодмінного секретаря, що не подав жадного приводу до образи. Бере слово Грушевський і починає довгу промову до «дорогих товаришів». Промова робила жалюгідне вражіння. Він признав некоректність, але виправдував себе тим, що у його нерви занадто натягнуті, і хоч він зажив перед засіданням валеріяни, але почувши репліку Липського, втратив рівновагу. А загальний тон і зміст промови нагадував Короленківську Настю з «Чумаків» з її: «господи, як я боюсь тієї сварки». Я знов нагадав, що даремне скидати всю вину на Липського, якого виразу я не поділяю, що образа Кримського не стоїть ні в якім зв’язку з словами Липського, і коли винен Липський, то ще більш винен Грушевський, що своє серце обернув проти людини, що його не чіпала. «Та й ви винні» — перебив мене Грушевський. «За свій учинок я беру відповідальність на себе і готов відповідати перед Спільним зібранням», — одказав я. Прирадили — прохати Липського і Кримського повернутись і поновити засідання. Кримський погодився під умовою, що Спільне зібрання на письмі висловить йому спочуття за «несправедливу образу». Вісімнадцять чоловік академіків підписало вираз спочуття, і засідання знов розпочалося. Липський узяв свої слова назад, за ним і Грушевський. І таким способом справу зліквідовано. Гадаю, що це матиме добрі наслідки хоч з того боку, що герой сьогоднішнього засідання поводитиметься обережніше і не випинятиметься так із своєю особою. В усякім разі науку має він добру, і пам’яткового дістав також непогано.
Був при цьму і Студинський. Поводиться він тепер інакше, ніби восени: облесно, запобігаючи, — без мила в душу лізе. Видко той лист, що послав я до Наукового Товариства, не минув без сліду. Пробував навіть зо мною заговорювати, хоч я розмови і не підтримав. Не знаю, як він тепер витолкує собі силу Грушевсько- го, побачивши, що величезна більшість Спільного зібрання проти його. А питання сили для цього щирого галіціянина, мабуть, поперед усього.
Одержав звістку, що помер В.І.Станиславський, великий приятель і знавець П.Мирного, хороша, чесна людина. 
7 июня. Утопився Данило Щербаківський. Вчора увечері був на панахиді по Демуцькому, говорив де з ким з товаришів про справи, зробив розпорядки, а сьогодні ранком П.Курінний дістав од його листа, в якому він пише про свою смерть. Утопивсь уночі, близько мосту. Рибалки бачили, як він зайшов у воду, щось несучи перед себе (мабуть, прив’язав собі камінь, щоб не виплисти), потім дав нирка, ще раз виплив — і більш не показався. Тіла не знайшли.Людина надзвичайно чесна, сильної вдачі — з тих, що не гнуться, тільки ламаються. І він зламався. Страшна, непоправна втрата. 
8 июня. Зранку викликала мене сестра Щербаківського Євгенія Михайлівна. Буквально опукою б’ється, землю слізьми топить. Був тут і Курінний, і дав мені перечитати листа Даниловой).
«Я втомився. Залишити музей, якому віддав кращі роки свого життя, не маю сили. Боротися з кваліфікованою підлістю Онищу- ка й Винницького не вмію, терпіти постійні провокаційні візити Винницького далі не можу. Від ревізії музею комісією Укрнауки нічого доброго не жду, — отже, вона й досі не починається. Досвідчені інтригани нашого музею зуміють обробити ревізійну комісію так само, як обробили громадську опінію в справі виходу Онищука з Академії або обробили Семка в нашій справі. Сем- ко не хтів навіть нас вислухати, а він входить до ревізійної комісії Укрнауки. Отже, результат який — ще більше обплюють, зганять, з білого зроблять чорне, з чесного чоловіка — подлеца. Цього пережити я не можу».
Такий акт обвинувачення кинув Щербаківський з своєї дочасної могили. Кинув не тільки тим інтриганам, яких він тут згадує і які рік за роком пиляли його дерев’яною пилкою пліток, причіпок, інтриг, а і цілій совітській системі. Це та система, що вигнала Біляшівського з музею й посадила Винницького, нетямущого хлопчака, що всадила до другого музею христіяннішого комуніста Врону, що вигризла з Полтавського музею Рудинських та Мощенка. Комуніст з «нахилом до мистецтва» облюбує собі посаду і починає вигризати людину, що часто створила все діло. А потім розправляється з протестантами. Щербаківського, людину нервову, доведено до того, що він вже не стерпів. І невже оті душогуби моральні, що пхнули його в Дніпро, так і лишаться спокійно хліба-соли уживати над трупом? Невже все так заніміло й завмерло, що хоч словом не викажуть їм їх справжнє місце? Можливо. Бо гірших, підліших, більш повних приниження часів ще, мабуть, не бувало: чесні Щербаківські один по одному ламаються, а Онищуки з Винницькими та Вронами й Драгомановими — тріумфують. Певна річ, Немизида прийде, але чого вона так забарилася? Пора, пора вже, бо просто дихнути нічим серед підлоти розтлінного режиму. 
10 июня. Слідом за убийством Войкова у Варшаві — замах у Петербурзі в клубі з убитими й раненими, якась залізницька катастрофа, урядове повідомлення, що скидає всю вину на «коварную Англию» та помста в формі розстрілу 20-х чоловік «контрреволюціонерів». Типова картина боротьби в деспотичній країні: терор з одного боку, терор з другого боку, мізерні викручування офіційних кругів і помста, — те саме, що було в царській Росії, тільки, як звичайно, в формах значно гостріших. Уряд не хоче догадатися, що тільки однакові причини призводять і до наслідків однакових і силкується перекинути вину на когось третього. Мало того, вимагає, щоб засуджували морально його ворогів і вихваляли його за однаковісінькі вчинки. І цілі хмари хамів полинули на цей заклик: «мітинги» і «заяви протесту» лунають — ми знаємо — порожніми фанфарами.
Про один такий «мітинг протесту» оповідав мені учасник- студент. Студенти пішли до помешкання польського консула в Києві; там була вже міліція і частини ДПУ. Демонстранти і міліція симулювали боротьбу: одні ніби нападали, другі ніби не пускали до консульства. Нарешті демонстрантам підшепнуто: «Годі, хлопці!» — і вони враз розбіглися.
В харківських газетах опубліковано протеста і догану Англії від учених такої світової слави, як неодмінний у таких справах О.Попов, Чепіга (під чужим іменем «професор»), Сулима, а також — на жаль — Баталія й інших боягузів. Вони мало, що сами плачуть перед властями, а закликають до того ж і Академію наук. Цей провокаційний учинок уже має наслідки: сьогодні до Кримського вже приходив якийсь суб’єкт із запитом — чи Академія приєднає свої підписи до харківських «учених»...
Мабуть, чи не найрозумніше з усіх нас зробив Щербаківський, що одійшов од цих дурнів, падлюк, хамів та підлиз, плюнувши їм у вічі. Кращого вони не варті, та, мабуть, і виходу справді нема іншого серед бруду й підлоти наших днів. 
11 июня. Знайшли тіло Щербаківського. Сьогодні поховали. Під звуки фанфар та фанфароватих теревенів. Спершу заклювати, загризти людину, а тоді спорудити їй пишний похорон — о, на це нас вистарчить!З офіційною промовою виступив ЛЛевицький, що від уряду обіцяв усе зробити, щоб розслідити історію, яка довела Щербаківського до смерти. Я вірю Левицькому: людина з його порядна. Але знаю, що коли якийсь «парком» з політичних мірку- ваннів звелить покрити найбільшого падлюку, то це буде зроблено. А далі: щоб запобігти утіканню від життя Щербаківських, треба в корені змінити всю систему урядування, а цього наївно було б і вимагати від теперішніх самодержавчиків. Буде все по- старому. І час од часу жертва подібна Щербаківському ударить по тім’ї оспале громадянство, розійдеться широкими кругами по стоячій воді і... все затихне. Іншого не буває в деспотіях, і Винницькі та Врони чудово це знають. 
13 июня. Написав про Дніпрову Чайку невеличку замітку. Завтра засідання, присвячене її пам’яті. Буде замість вступу до до- повідей-згадок.
14 июня. Обурений до краю розповідав Кримський про нову свою розмову в ГПУ. Викликали. Вимагають, щоб Академія приєдналася до протесту проти Англії харківських провокаторів. Була, звичайно, і про мене мова. Западний заявив, що він пришле до мене свого помічника (Таке], ніби інтерв’юера: «наденет темные очки и пойдет; Є[фремо]в его не знает». Цинізм, що дорівнює хіба дурості цього суб’єкта.
15 июня. Минулої ночі по всьому місту арешти. Кажуть, кілька сот. Може черга на мене — перетерпіти цю «відповідь Чем- берленові».
16 июня. Ніч минула гаразд, хоч я довго не спав, чекаючи «гостей». Кажуть, що арештовано 1000 — 1500 чоловік. Почалося ніби з жидів-валютчиків, далі захопило росіян — чорносотенців, далі церковників — і слов’янистів, і автокефалістів, а тоді вже йдуть одбіги на всі боки. Був трус у Л.Черняхівської, у В.Шемети, у Ю.Черкаського; заходили навіть до М.Грушевського, хоча трусу не робили. Арештовано М.Чехівського, Вовкушівського, Романовського В., В.Базилевича. В зв’язку з новою хвилею репресій по місту кружляють усякі чутки. Говорять, напр.[иклад], що в Житомирі спалено будинок окрвиконкому та ГПУ, а коли почали гасити, то перестали працювати електрична станція та водогон. У Кременчуці ніби спалено махорочні фабрики та зроблено величезний вибух складів з порохом. Кажуть, що хвиля арештів пройшла по всій правобережній Україні, не минаючи навіть таких малих містечок, як які-небудь Ставища або Рокитна. Ходять поголоски навіть, що відновляється ЧК — на боротьбу з «контрреволюцією».Між 4 і 5 годинами помер В.В.Виноградов; конання було надзвичайно трудне, муки такі, що він не раз благав добити його. Знав я небіжчика з 1902 р. і багато разом пережилося і доброго, і лихого, лихого більше. Не раз він рятував мені життя як лікар, і не раз робив послуг, як приятель. Навідувавсь до мене в тюрьму 1906 р., з тюрми перевів до себе в клініку, де я й одсидів під вартою місяців зо два; нерідко в його я й переховувався за лютих часів 1919 — 1921 р.р. «Калуцкій кацап», як сам себе звав, через першу дружину свою, глибоку українку, здружився і зійшовся з українцями і був своїм серед нас. Якось не можу уявити собі його неживим. 
17 июня. Ще на волі. В тюрмі, кажуть, тіснота така, що люде задихаються й обмирають.
18 июня. Ховали Василя Васильовича. Ховали без того фарисейського «двоевір’я», що вкорінилось останніми часами: дома правлять панахиди, а тоді приходять чужі люде і з прапорами та мідяними трубами, що ріжнять немилосердно, носять труну по вулицях. Небіжчик заповів, щоб його ховали по християнському обряду. Була думка компромісова: зробити «громадянську панахиду», а тоді однести до Софії; але Медичного інституту «ком’ячейка» заявила: або все, або нічого. Дістала — нічого. До Софії зійшлося сила народу, багато йшло аж до кладовища. Над могилою чимало промов. Напосілись і на мене і хоч як мені було тяжко говорити, а мусив. Моя промова була така:
«Тужити, голосити — як наші жінки по селах — хотілося б мені над цією труною. Ми всі, що довгі десятиліття мали щастя знатися близько з Тобою, ми, яких і з якими Ти ділив горе і радощі, яких цементував своєю особою — ми знаємо, яке велике, золоте серце кладемо нині в дубову труну. Коли ми думали про неминучий останній час, то гадали, що ти полегшиш нам останні години, ти закриєш нам очі. І ось ми ховаємо тебе. Смерть посиротила нас, близьких твоїх друзів.
Та і не тільки нас. Учора за панахидою, я бачив, прийшла проста жінка і на гору квіток поклала маленький убогий букетик. Сьогодні коло лікарні ми чули, що за п’ять років у тій лікарні пройшло через Твої руки 200000 чоловік хворих, — а скільки ж їх пройшло за десятиліття твоєї діяльности і по всіх місцях, де Ти працював! І кожному з них Ти вколупнув крихту свого золотого серця, кожне понесло від Тебе частку твоєї любивої уваги. Смерть посиротила й їх.
І ще одне хочу згадати. Прийшов Ти до нас здалеку, з чужої чужини, але ти ніколи не був чужим між нами. Якось зразу вхопив Ти ту нитку, що зв’язала Тебе з Україною, з українським народом. Пам’ятаю нашу першу зустріч і нашу розмову про Шевченка, Франка; пам’ятаю і багато інших моментів, коли Твоє серце билося в унісон з серцями родимих українців. Смерть посиротила й Україну, якій ти віддав свої сили, свій розум, своє золоте серце.
Спочивай же довіку, хороший, незабутній друже! Хай же пером тобі буде земля, яку ти зріднив з собою, своїм чистим, братерським серцем і великою любов’ю». 
19 июня. Чув цікаве оповідання про Г.Одинця, селянина, колись популярного в українських київських кругах, тепер комуніста. На якомусь зібранні він насміливсь говорити проти колонізаційної щодо України політики Москви. На його нагримали, збештали. Потім послали до Москви і там затримали. Заслання, хоч може й почесне. Можна тільки радіти за його, що таку собі вдяку дістав за щиру службу комуністам. «Служи Москві, Іване, а вона ж його і гане». 
20 июня. Почав статтю-передмову до II тому Грінченкового Словника. Хочу дати картину його пр?ці і тих обставин, за яких вона провадилася. Думав був написати її ще на тім тижні, але події перебили.
22 июня. Чудний папір од Укрнауки з приводу академічної Педагогічної комісії. Зміст її зводиться до того, що в Комісії праця йде добре, але як по установах (аналогічних) Укрнауки ніякої праці нема, то не смійте ж і ви працювати. Мудрість, що їй сам Соломон позаздрив би! А разом і цинізм необмежений. Педагогічна комісія з кількома робітниками розгорнула замітну роботу, а в казенних установах сотні людей одбирають акуратно платню за те, що нічого не роблять. Так щоб ота робота їхній нероботі не заважала — заборонити її і край. Геніяльна постановка справи навіть для наших взагалі геніяльних у головотяпстві правителів. 
23 июня. Закінчив статтю про Грінченка і заніс її до Марії Миколаївни, щоб поробила свої уваги й додатки. Увечері вона повідомила, щоб я прийшов: прочитала і хоче перебалакати. Уваг майже ніяких, окрім дрібниць. Стаття їй сподобалась. Тепер це треба перечитати, виправити та й здавати до друку. Думаю, що декому вона буде не до смаку, бо довелося торкнутися тих претендентів на словарні лаври коштом Грінченка, що останніми часами плодяться, мов гриби в дощ. 
26 июня. Доводиться писати Щоденника з великою обережністю, власне, переховувати його. Не щодня можна видобувати з схованки.По місту мов у дзвони дзвонять — про промову Троцького з приводу війни, надруковану (власне, шматочок тільки) в урядовому повідомленні з приводу виступів опозиції. Витолковують цю промову як протест проти большевицьких воєнних алярмів. Справді, одкликатися в цій справі до кожного робітника, кожного наймита і жадати їхньої оцінки — це значить здіймати страшне для уряду питання. А все ж урядова фракція не сміє чіпнути Троцького: видко, опозиція дужча, ніж її казенні пера силкуються показати. Інакше ледве чи панькалися б з нею так, як панькаються тепер, умовляючи — не робіть того, будьте цяцею, поводьтеся гаразденько. Лагідність це зовсім незвичайна у наших лицарів скорої розправи з інакомислящими. 
27 июня. Укрнаука знов виткнулась. В Академії одержано від неї папера з мало не доганою за уваги на новий статут: як сміла Академія обертатись до Раднаркому, як могла «змінити» своє попереднє нібито прихильне відношення до цього творива Яворського і К°. Якесь дрібне жульництво з нашим статутом виходить там, у Харкові. Адже почали з того, що сфальшували буквально думку Академії, сховавши наш справжній проект статуту і підсунувши замість його інший, невідомо від кого присланий (хоч ми знаємо, що авторами його були Грушевський з Тутківським). Потім на обміркування до пленуму Укрнауки запрошували лиш 4 — 5 академіків, які не були однієї думки, обіцяли прислати останню редакцію на обміркування до Академії — і не прислали, гнали з ним, наче й їх хто в шию гнав, заплутались остаточно і тепер роблять вигляд, ніби дивуються, коли усі академіки (опріче двох пойменованих) рішуче висловились проти скасування III Відділу. Взагалі в Харкові, може од спеки, зовсім подуріли. Цими днями, напр.[иклад], прислано папера, яким забороняється нашій Педагогічній комісії провадити інформаційно-консультаційну роботу. Мотивування трохи не буквально таке: ви працюєте, ми не працюємо — так не працюйте ж і ви. Цинізм несказанний. Не можуть дати собі з Академією ради і починають цілком непристойні виверти. Чіплялись, чому Академія не послала на затвердження академіків, а коли їх ткнули носом у їхнє ж затвердження, заходять з іншого кінця. Сьогодні на Спільному зібранні я стояв за те, щоб відповісти різко. Не знаю, чи зважиться Кримський.Написав до Сиповського, Смоленського, Дорошевського. 
29 июня. Заходила сестра небіжчика Щербаківського. Достойна компанія Онищук-Винницький, загризли Щербаківського, тепер у своїх поясненнях намагаються виставити його за божевільного. Просила вона написати свою про це думку, спираючись на довголітню знайомість з небіжчиком. Написав у формі листа до неї. Невже ж ті падлюки і злочинці таки викрутяться? Невже використають те, що нема справжньої громадської думки, яка натаврувала б їх ганьбою незмиваною? 
30 июня. Приходив інтерв’юер — питався, як я думаю, з приводу листування англійських комуністів з Риковим. Своїм звичаєм я інтерв’юера прогнав, а листування розшукав і перечитав. Листування цікаве. Англійці просто говорять: ваші безсудні розстріли нас обурюють, припиніть репресії. А Риков викручується, бреше, вигинається на всі боки і хоче довести, що інакше їм не можна. Не розумію тільки, чого наші хами знов збираються протестувати? Адже це «дружнє» листування, а не втручання чужого уряду.
Понаписував листи до Ол. Волошина, Гудзія (Москва), Дорошевського, Дроздова (Чернігівський] музей), Литвинової (внучки Ускових), Оренштайна Я., Вол. Дорошенка, С. Дністрянського, С.В.Тобілевич, М.Слабченка, Ів. М.Гревся. Ціла грамотка вийшла. Зате трохи з погляду листовних залеглос- тей ніби «обробився». Тепер, як покінчив начальнішу роботу, треба на всі листи поодписувати.
Розповідав Семковський усякі харківські новини. Звичайні інтриги, плітки, самоїдства, дурість, заздрість. Коли Семковський комусь з власть імущих сказав, що шкода, мовляв, що в Академії незлагода, той цинічно відповів — «то й добре, бо через це ми дізнаємось дещо таке з внутрішнього життя Академії, про віщо б не знали». Скрипник хвалився, що пошле в Академію на вибори з 30-ро своїх чиновників, користуючись з того пункту статута, де сказано, що в Спільному зібранні беруть участь представники від Наркомоса, «але не сказано скільки». Думаю, що хіба може Тутківський вибирав би за таких умов, навіть
Грушевський, на задні колеса оглядаючись, на таку комбінацію, мабуть, не піде. А то ще Укрнаука збирається на спеціяльне засідання, щоб якось виплутатися з дурної історії, в яку попала, вимагаючи затвердження вже затверджених академіків. Думали- думали і надумалися: «академіки затверджені de facto, a de jure — ні». Що це може означати і який Соломон підказав їм таке мудре слово — хто це може розібрати! І ці Соломони мають претензії керувати наукою! І такими способами і аргументами думають вони воювати з Академією! Ну,побачимо, що з того вийде. Бо все ж Тутківський у нас тільки один, і навіть його нечисленних прихильників занудить од такої логіки. 
1 июля. П'ятниця. Починаю вже почувати, що в мене є серце. Видимо, перетомився. Пора вже до Дзвінкової. Сьогодні посилаємо речі, а на тім тижні може й самі виберемось. Думалося цього року раніше вибратися, а навсправжки — коли б не пізніше од торішнього.
2 июля. Написав до Є.Дорошевського (відповідь на присилку матеріялів Шишацького-Ілліча), Перетца та М.Кулябки-Корець- кого (з приводу листування Ол[ександра] Русова).
3 июля. День перебув на воді. їздили чималою компанією в Кончу-Заспу (цікава назва!) — заповідник, який пропонують тепер узяти Академії. Це верстов за 20 вниз по Дніпру, за Китаєвом. Невважаючи на деякі подорожні пригоди, вернувсь я додому хоч і пізно вночі, але бадьорий та обвіяний свіжим повітрям. Як мало ми знаємо навіть найближчі околиці, і які вони цікаві й гарні! А ми, як кроти, сидимо по своїх кабінетах та за роботою й носа не маємо часу з них виткнути. Один такий день більше дає в голову і в серце, ніж десятки нікчемних паперів. Так мені запахло степом, сіножатями, лісом, що жду — не дождуся переїзду до Звонкової (чи по-правописному — Дзвінкової, люде ж на місці вимовляють: Звонкова).Чув цікавий вираз. На інтелігентському зібранні комуніст мав промову про всякі лозунги. Торкнувся і волі слова. «Вы получили свободу слова — ну, и молчите: чего же вам еще?!». 
4 июля. Стрів по дорозі з тюрми клітку-автомобіля. Жандарми нас возили в клітках кіньми. Поліпшення техніки...
Написав до П.Богацького.
5 июля. «Методком» (щось на зразок колишнього Учебного комитета) знайшов «недоцільним» друкувати мою передмову до вибраних творів Короленка. А я вважаю за недоцільне друкувати їх без передмови: хто не зрозуміє передмови (популярної), той очевидно не зрозуміє й самих творів. Тут щось не те. Мабуть, їм просто моє ім’я не подобається. Коли б я був знав, що доведеться мати справу з цією установою, то не писав би й передмови і взагалі не зв’язувався б з нею. Напишу ДВУ, щоб повернули і самі переклади. 
6 июля. Одержав од Гудзія Шевченкові листи до С.Аксакова, про які тільки чув, що вони не пропали. Саме здадуться до III тому. Написав Гудзієві нашвидку, бо їдемо в Звонкову.
13 июля. Перебув тиждень у Звонковій. Знов ліс та Ірпінь та ще книги. Купаюся, хожу по лісі та читаю, мов той п’яниця, що допався врешті до горілки. Читаю Мирного, бо думаю про його написати книжку цим літом. Читаю для розваги Д.Лондона. Читаю останні томи Історії літератури М.Грушевського. Претенціозна праця. Багато є цікавих думок, чимало й того, що вже всім відомо. Але все з міною, що от, мовляв, свою власну одкриваю Америку, а коли й не одариваю, то міг би одкрити, коли схотів не побіжно писати. А ця «побіжність» плодить вже п’ятий том... Коли б цей чоловік не потопав у балаканині нестримній і скоротив свою працю разів учетверо, то було б і цікавіше вчетверо.
Ліс, що ним уславилась Звонкова, збираються далі руйнувати. Призначено на вируб багато величезних ділянок: короїд ніби завівся. А дядьки кажуть: правительство — от де справжній
короїд, бо швидко усі ліси переведе. І справді, рубати рубають, а садити новий — і не подумає ніхто. Гинуть скарби. Вражіння таке, наче поспішаються використати все, що можна, а після нас хоч потоп. Так робили й роблять усі хижаки та випадкові господарі. 
15 июля. Прибув до Києва, щоб пуститися в давно надуману екскурсію: до Звонкової човном — спершу Дніпром, а тоді Ірпенем. Всі кажуть, що Ірпенем не проїдемо, а таки хочеться спробувати. Проте човен ще не готовий, а тому завтра вертаюся до Звонкової звичайним шляхом ще на тиждень.
18 июля. Не довго насидівся на спочинку. Вчора привезено мені телеграму: «Прошу негайно виїхати для розгляду бюджету УАН (на) наступний рік. Заступник наркома Ряппо». Тяжко не хотілося мені кидати спокійне перебування на лоні природи та їхати до нелюбого Харкова,- та нічого не вдієш. Бюджет справа серйозна. І хоч я мало надіюся, що пощастить тут усе оборонити — певніше в Харкові все вже вирішено, — але потім сам би собі не простив, коли б вийшло що негаразд. Отже, зараз зібрався і сьогодні приїхав до Києва; сьогодні ж таки виїздю до Золотої Орди. Боюсь, що, окрім бюджета, доведеться ще мати всякі розмови й на політичні теми і знов розсердити кого-небудь з олімпських. Ну, та знов — нічого не вдієш. 
22 июля. Повернувся з Харкова. Вийшло краще, ніж я сподівався : одвоював 65 штатних посад і збільшення платні, а бюджет виріс до 800000 крб. Голова наради Озерський поводився більш ніж коректно, бо разом зо мною обороняв інтереси Академії проти фінансового управління. Проте собак на мене вішатимуть усі, кого я не міг обстояти, бо Академія вимагала 249 нових посад, а Харків не хтів давати спершу жадної. Полигач Грушевського, Савченко, таки з’явився в останній день, коли все вже було зроблено, і, мабуть, ходив слідом за мною та інтригував. Штатів Грушевського я не обстоював, бо ж і так він має 12 співробітників, тоді як інші академіки 1 — 2. Ну, та на це він не зважатиме, а кричатиме, що я його скривдив. Нехай, на здоров’я!
В Харкові, опріч офіційних зустрічів, інших не мав. Усі знайомі пороз’їздились спочивати. Місто мертве.
В Наркомосі, кажуть, «був шум, а тепер скрип, в Нарком’юсті була Райка, а тепер Порайко». Останнє означає, що за Скрипника там заправляла всім його жінка Рая. 
23 июля. Ходив до Залізничного управління, щоб узяти дозвіл на переїзд під Ірпенським залізничним мостом. Інженер, до якого я звернувся, сказав, що він не перечить, але «я доглядаю тільки технічної сторони, — а ви ж розумієте, є ще політична». — «Отже?» — «Отже, оберніться до ГПУ». — «А казано, що це од Вас цілком залежить». — «Ні, це не так. А коли ви думаєте їхати?» — «З неділі», — одказую. — «От бачите: ще в такий час». — «Я бачу, кажу, що це не така проста справа, як я гадав. Доведеться певне одмовитися від подорожі Ірпенем». Інженер знизав плечима і ми попрощалися.Справді, обертатися мені до ГПУ — річ безнадійна: з півроку тягтимуть і ще добре, коли просто одмовлять, а то може ще потягнуть на допит: а чого та навіщо їхати? Знов скоїться щось таке, як було з посилкою книжок Фасмерові. Пояснити їм, як Щедрінів попович: «имею желание молотить» — нічого не пособить: не зрозуміють, або подумають, що хитрую й хочу їх одурити. Та ще за теперішньої шпигоманії. Справді, доведеться зректись свого заміру. Тільки ж навіщо я човна справляв? Мотора купував? А може, доїхавши до того гемонського моста, скласти човна на воза та й об’їхати лихо за кільки верстов? От морока! 
24 июля. В саду на одному дереві раптом узялося десь кілька жовтих листків. Отак непомітно закрадається сивина до людини. Запахло осінню чи старістю.
26 июля. Написав до Є.Рудинської, В.Дорошенка, А.Кримсь- кого, Є.Литвинової, І.Капустянського, В.Перетца, О.Бо- городицької, М.Слабченка, О.Козія, Ів.Лизанівського. Здебільшого «телеграми».
Завтра їду до Звонкової. «Морську путь» туди так і не пощастило мені одкрити. Нехай може колись інші часи настануть.
16 августа. Приїхав до Києва. Справи, найбільш най- неприємніші з усіх — грошові...
В Звонковій цим разом трохи мені наче вже закривилося на одпочинок: три тижні без перерви. Читаю. Скінчив Грушевського і, здається, зрозумів причину безмежної нудоти, яка охоплює, коли читаєш його праці. Фактів навертано силу-силенну, а серед них жадної Аріадниної нитки, що помогла б орієнтуватися в цьому лабіринті сирового матеріялу. До того ж розволіклість, пережовування десятками разів (буквально!) одного і того самого. А над усе нестерпуче самохвальний, претензійний тон. А в результаті праця, безперечно цінна деякими сторонами — твір для небагатьох. Прочитають її одиниці, яким вона, власне, й не дає чогось нового. Масовий читач її просто не подужає, не вчитає. А коли б усі ті роздебендювання та повторювання скоротити разів так уп’ятеро — добра б книжка вийшла, і не для самих спеціялістів.
Оскільки цікавішим, змістовнішим і глибшим здається Ли- пинський, якого «На переломі» перечитав я разом з історією Грушевського. Цей знає, чого хоче, і вміє логічно й обгрунтовано, переконально його виложити. З ним можна не погоджуватися і частенько таки й не погоджуєшся, але розумієш, що саме викликало ту або іншу думку і навіщо той чи сей факт потрібен авторові. Інтересний письменник. Шкода тільки, що висновки з минулого живцем переносить на теперішній час, не роблячи поправок на кардинальну зміну обставин. Звідси ота нещаслива ідея «трудової (!) монархії» та ще більш нещасливе її втілення в особу нікчемного Скоропадського. Це вже справді — за соломинку хапатися!
Почав був читати Донцова «Націоналізм» — і кинув. Нестерпучий брехун, хвастун, блягер; людина примітивно несовісна, якій вигадати факт, перекрутити цитату, приоздобити од власної фантазії, приперчити якоюсь незрозумілою злістю — все одно що раз плюнути. Читаючи, став був робити нотатки на берегах — місця не вистарчає, та й не можна в Звонковій, читаючи, робити відповідних справок з джерелами, що на них цей «учений» Хлестаков посилається. Може ще вернуся до цього сумного виплоду нашої викрученої доби. А може й не вернуся: нудно! І з душі верне.
10 серпня розпочав працю про Мирного і дуже було негода її переривати: саме захопився і наче натрапив на потрібний мені тон. В Києві маю розшукувати і позбирати ввесь матеріал, бо чимало чого доводилося писати з пам’яти, а цього я не люблю. Коли б цим разом таки скінчити з Мирним. 
17 августа. В Києві — ремонти, безгрішшя і мерзость запустіння. Особливо терпить садок. Не кажучи вже про те, що наші любі сусіди з № 29 руйнують паркан, підкопуються, нівечать дерева, обривають фрукту зеленою та ще просто з гіляками — вони ще й лишають по собі свої візиткові картки. Скрізь понасерано, навіть на лавах купами лежить гавно... Треба особливої фантазії, щоб там примоститися, бо ж навіть і не вигідно. Що ж поробиш — така культура! Адже ж і війну Росія буквально просрала. В окупованих країнах тільки й лишали устрашливі для європейця купи гною — у ваннах, у кімнатах, у столах, у піяніно... Буквально! Пам’ятаю, як з того чудувалися наші галичане. І справді — скільки гнилої фантазії треба було мати, щоб додуматися до таких дотепних вигадок! Дикун справжній до того не додумається, бо ж має принаймні почуття доцільности; зате нашим дикунам, помазаним покидьками цивілізації — море по коліно. Революція вкрай їм руки розв’язала, і вони її також просрали, сплюгавили, зганьбили і тепер уже докінчають, руйнуючи все, чого рука і задня досягне. Ще хміль не вивітрився. Яково ж то буде на похмілля? 
18 августа. Ставив пам’ятника на могилі О.Я.Кониського — забутій і занедбаній. Насилу знайшов за допомогою та вказівками дочок небіжчика. Вони тепер поробились українками і, здається, вже зрозуміли значення свого батька. Хоч пізно, та й те добре.
До речі — вийшли з друку й оповідання Кониського з моєю передмовою. Подарував дочкам.
Пам’ятника на могилі П.Я.Стебницького перебив ставити дощ, що — як накупився і лив мов із відра з полудня до вечора. 
19 августа. Написав до проф.С.Рождественського (Петербург), М.Слабченка, Я.Оренштайна.
Переказувано мені, що в Харкові офіціяльні круги дуже на мене сердяться за якусь мою закордонну працю (?) і що навіть здіймають питання про засоби до «обуздания», а потім це якось минуло. Не розумію, що це значить. Мабуть, якась чергова дурість, яким звичайно й ліку нема.
А от гірше: є чутка, що Совнарком України хоче восени приїхати до Києва, щоб урочисто передати Академії новий будинок, оповістити новий статут, а заразом, «при сей верной оказии» вплинути на вибір Президії. Отут доведеться десь мені зникнути на той час, щоб утікти від «свистопляски», що здійметься навкруги Академії. Я хотів був ще заздалегідь піти в одставку, як Голова Управи, та інші мої товариші мене здержали. Шкода, що послухав: не довелося б шукати інших засобів. А втім — якось то буде.
Завтра — до Звонкової та й знов за Мирного беруся. Везу з собою цілу бібліотеку. 
31 августа. Мусив знов перервати роботу над Мирним та побратися до Києва. Тут зараз обступили мене як чорти грішну душу — і з коректою, і з листами, і з усякими іншими справами. Аж у вухах гуде. Трохи обзвичаєшся од цього галасу та суєтні, та здається все воно тобі таким чужим і далеким.Найбільш досадно мені, що перепинив — це вже втретє — писання книжки про Мирного. Тільки захопишся, увійдеш в суть справи, даш думкам лад — як кидай, переривай нитку думок, настрою, розгону. Не звик я так працювати. Найкраще мені, як одним духом зробиш. 
1 сентября. Їздив на могилу до П.Я.Стебницького. Її упорядковано, але вийшло гірше, ніж я сподівався: п’яничка сторож, що взявся впорядити, зробив це по-п’яницькому. Та й то не знаю, чи надовго. Місцеві хулігани пустиню роблять на кладовищі. Казали мені, що зараз же, скоро поставлено пам’ятника над Стебниць- ким, уночі й повалено його було і довелося знов зводити. Навіть мертвому спокійно влежати не дадуть!Теж не обійшлося без пригоди і з пам’ятником Кониському. Дочки його показали могилу, пам’ятника поставлено. Тепер, кажуть, приходила якась Бернерша і заявляє, що то могила її чоловіка... Доведеться переставляти. Отак кожнісінька тобі справа: безладдя, розгардіяш, даремна втрата часу й роботи. І як воно ще в нас люде живуть? 
2 сентября. Бігаю та добуваю грошей, щоб знов на Звонкову податись — докінчити Мирного. Щось не дуже мені щастить. Роботу зробиш, а потім більш підошов зіб’єш, ніж тієї платні тобі належить. А часу скільки згаєш, а неприємностей!
3 сентября. А неприємностей попереду ще більше. Саме святкування десятилітнього ювілею жовтневої революції чого варте. Хочуть, мені казано, втягти в цю свистопляску й Академію і через те поспішають кінчати новий будинок, щоб мати за що вчепитися. Уявляю, що це буде! Треба якось вимотуватися з цієї непристойної історії. Як я жалкую, що не подався в одставку раніше! Тепер це вже важче зробити, та й увагу зверне, а мені просто вже до смерти надоїло проводити усякі розмови з приводу моєї «непримиренности».
З Грушевським нова заварюється каша — за інтригування в Харкові з приводу штатів та за плутанину з будинком № 35 по Володимирській вулиці. Невтомний на інтриги чоловік! Коли б він ту енергію витратив був на писання Історії України, то вже мали б ми її цілу. А так — чи й матимемо...
3 Короленком справа вияснилась. Цензуру перелякало те місце, де я говорю, що Короленко боровся проти «всякого гніту»: це, ж, мовляв, і про нас мова... Справедливо. Видавництво прохає дозволу пустити переклади зовсім без передмови або дати чисто фактичну, біографичну нотатку. На обидві умови я згоджуюся. 
4 сентября. Як звичайно, на виїзді писав листи. Написав: Ів. Галюнові, Петрові, МодЛевицькому, В.Біднову, В.Піснячевсько- му, М.Слабченкові, Б.Шевелеву, П.Опанасенкові (Москва), О.Ковалеві (Харків), Є.Рудинській, М.Манові (Першотравинсь- ке). Завтра їду й берусь знов до Мирного.
17 сентября. Заскочив на один день додому.
Тільки тепер довідався — що з газет, а більше з оповіданнів людей, що повтікали з Криму, — про землетрус по всьому південному побережжі. Якось уночі в Дзвонковій прокинувся я (здається, це було під 14 вересня) од того, що моя хата вся рипить і двигтить; потім того раз за разом було ще чотири чи п’ять ударів. Зараз у мене промайнула думка про землетрус. На ранок я розповів про вночішню подію, але крім мене ніхто того не чув, бо всі спали внизу. Це був, як виявляється, відгук кримського трусу. Оповідають, що Крим по всьому морському березі зруйновано. Нема будинку цілого. Вискакували люде буквально голі. Филипович оповідав, що коли б був на якусь хвилину опізнився, то ледве чи й вибрався б живим, бо вернувшись опісля, застав на своєму ліжку пудів з п’ять усякого грузу. Сила побитих і покалічених людей. Надто багато жертв там, де жили комуністи або військові. Коли гуркнув перший удар, то з криком — «нас взрывают» партійці та військові почали плигати з усіх поверхів просто вікнами і багато побилося. Серед партикулярної людности жертв менше, але все ж чимало. Всі кинулись тікати з Криму, але як поїзди не встигають вивозити, то сила людей мусить залишатися не знати до якого часу. Живуть просто неба на землі, по парках, майданах, вулицях, бо ввесь час трус не вгаває і дедалі будинки все більш руйнуються. Входити в будинки заборонено і щоб забрати свої речі, сміливіші крадькома туди забираються, а багато лишає все напризволяще, аби з душею, мовляв, вирватися. Що робитимуть нещасні тубільці — й уявити не можна: втікти ж усім неможливо, а зостатися — гірш ніж на вулкані. Тим більше, що йде чутка, ніби хтось з учених пророкує, що ввесь Крим має запастися і його поглине море, як ту, мовляв, Атлантиду. Інші заспокоюють, але чи зможуть вірити заспокоєнням люде, у яких земля хитається під ногами!.. Дядько, що мене віз із Дзвонкової, каже: «Це Бог витрусює жидів з Криму», а потім, помовчавши трохи, додав: «Воно може не завадило б, щоб і в нас потрусило: хай би вже, аби здихатись»... Все одне на умі у людей.
Написав листи до Перетца, Олексія (брата), Бориса Лупинова (в Миколаєві, — він жив колись у Мирного на квартирі; прохаю, щоб подав свої згадки). 
23 сентября. Ліквідував Дзвонкову. Дуже не хотілося вибиратися звідти, бо як на злість після кількох холодних днів настало знов тихе та тепле літо. По Дзвонківському «благорастворению воз- духов» та простору так шибає в ніс міський сморід, тіснота, галас. Та нічого не поробиш.
Мирного не скінчив усього. Лишилося ще останній, кінцевий, розділ написати. Роботи, може, днів на 2 — 3, коли не лічити ще того, що треба повивіряти на місці, в Полтаві. Днів кілька пробуду в Києві, та й рушаю на Полтаву.
Написав ще в Дзвонковій невеличку статейку про Щербаківського (до «Етнографічного Вістника») та про Короленка — нову передмову до вибраних перекладів. Не знаю, чи хоч цим разом задовольню суворих критиків. Передмова — чисто фактично-інформаційного змісту і така, нівроку, млявенька.
Літо пройшло ніби добре. І одпочив, і попрацював чимало. Дуже радий, з Мирним зрушив нарешті з мертвої точки. Тепер тільки обробити та й друкувати вже можна буде. Особливо інтенсивно допрацювалося, коли я був лишився в Дзвонковій сам. Жив буквально анахоретом. Людей майже не бачив. Живився мало не самим молоком, так що вже почув, що в мене молочні зуби почали рости. І за той тиждень начитався і написався був аж до перевтоми. Довго так витримати не можна.
Жалкую, що не позаписував селянських оповіданнів про Гайового, партизанського ватажка, що одсижувався був у Кладовій (так зветься пуща недалеко Дзвінкової) і років зо два воював звідти проти большевиків. Оповідання дуже характерні. Якщо жив буду, то на той рік треба буде спеціяльно позбирати про його відомості. 
24 сентября. Київ одразу обхопив своїми цупкими лапами, і найперше — з неприємного боку. Опріч усяких академіцьких неприємностей (звичайно, не без добротливої участи Грушевського), схвилювала мене пригода з О.І.Коробцовою. Її арештовано ввечері на вулиці, до ночі видержано в ГПУ, а там після формального допиту запропоновано — зробитись співробітницею. Людина, що ніколи політикою не інтересувалася, нічого не знає — не знала як себе з охранниками тримати, і якісь пів-обіцянки подала. Тепер страшенно мучиться і вже послала заяву, в якій протестує проти зробленого над нею насильства. Питали її, певна річ, про мене. Я навіть думаю, що чи не хотіли її ГПУ спеціально до мене й приставити. Очевидно ті шпиги, яких приставлено до мене по службі, не задовольняють, — отже вишукано жертву, яка могла б «освітлювати», користуючись з особистої знайомос- ти. До якої гидоти доходять комуністичні охранники, то про це знаємо тільки ми, що на кожному кроці з нею стріваємось, дихаємо її отрутними випарами й самі отруюємось так, що іноді вже й не розбираємось серед того, що кругом нас твориться. Колись про царські застінки писав Тихомиров як про «мир мерзости и запустения», але що Судейкинська «мерзость», як її рівняти до комуністичних подвигів на тому ж полі! Не дурно люде кінчають божевіллям, самогубствами, повного втратою людського образу, аби лиш здихатися обіймів сучасної охранки. 
25 сентября. Нова злоба дня — страшенні скорочення штатів по всіх установах. Людей викидають, як непотрібну заваль, а як це робиться в комуністичній державі, то професійні організації смиренно мовчать, і писнуть не сміють. Безробіття й голодна нужда все розростаються. Багато з скорочених кінчають життя, перерізуючи собі горлянку аби викидаючись з четвертого поверху. Одно слово — рай дається взнаки на кожному кроці.
Скорочення ці між іншим ставлено у зв’язок з виплатою боргів Франції. Кажуть, що навіть у газетах (я влітку газет не бачив) було, ніби вже совітський уряд погодився сплачувати давні царські борги. Якщо цьому правда, то це, виходить, нову позицію і оправдання большевицької диктатури здано. Адже скільки на пункті виплати чи, краще, невиплати тих боргів, галасу й агітації проти інших було! І коли кінчається все ж таки виплатою, то... Буржуазяться ступінь по ступеню комуністи. Нічого вже од колишніх гасел не лишилося. Тільки «мерзость и запустение» розпаношились на всю широчінь і дихати не дають. Під фірмою комунізму маємо найгіршу, — бо безладну й анархістно-деспотичну, — буржуазну державу, яка чи й дошкандибає коли до чогось кращого і яку може змести перший же вітер у європейській політиці.
Завтра їду до Полтави. 
2 октября. Добре мені повелось в Полтаві: і зробив багато, і Полтаву вже звідав більше, ніж за всі попередні рази.
Цілими днями сидів над рукописами П.Мирного. Це каторжна робота, бо писав небіжчик (для себе), так, що й очі можуть повилазити, рукописи його читаючи. Дрібний-дрібнісень- кий «мачок», та ще до того кожна літера у його скидається на іншу, а одна і та сама пишеться ріжно по ріжних місцях. Зате, розібравши, велику втіху почуваєш. Найбільше часу віддав я, перечитуючи недруковану частку «Повії». Який це колосальний твір і яка шкода, що останньої частини так і не дописав, власне, не обробив Мирний! Навіть у недбалому, нашвидку накиданому брульоні він скоряє тебе своїм розмахом, своєю силою. Читаєш — і не одірвешся, невважаючи на всі недоладності чернового тексту. На велику міру закроєний був це талант. Але чиновництво з’їло його мало не ввесь. І ще одна жертва нашому лихоліттю.
Вечорами блукав по Полтаві, переважно по передмістях. Ніколи я не думав, що вона така оригінально гарна, так багато таїть у собі чарівно-захисних куточків. Кобищани, де жив Мирний — це якась Швейцарія, те ж саме Павленки, де обсерваторія, не кажучи вже про горяний беріг Ворскли. Повсюди такі місця, що аж дух тобі захоплює, і найголовніше — ніби зовсім несподівано вони одкриваються перед очима. Рівне місце, здається, а пройшов трохи — і перед тобою такий вигадливий рельєф, наче десь над Дністром на Поділлі. Як ми мало знаємо свій край, і мало цікавимось ним. «Ленивы и нелюбопытны» — це справді.
Тепер Полтава на людей менше цікава, як колись була. Лихоліття одних розігнало, інші перемерли, а хто й лишився — сидить у своїм куточку й не поривається з його вийти. Громадського життя ніякого. Тихо і затхло. Шкода хорошого місця і хороших людей, що їх убила нівеляційна практика нашого часу. Будинок земський, де тепер музей і де я прожив цей тиждень, здається забутком якогось прекрасного минулого і сам став уже музейною річчю. А проти його — незграбний невковирний пам’ятник Шевченкові немов символізує ту тяжку хмару, що висить і над містом, і над людьми. Коли час характеризується мистецтвом, то це, мабуть, найкраща характеристика тупого, претензійного, без перспектив і розмаху, ремісничо-прозаїчного часу, нахабного і самовпевненого стільки ж, скільки й обмеженого. Поруч розкішного сміливого будинку цей пам’ятник аж кричить про своє вбожество.
Чув цікаву розмову на базарі. Якась баба, чисто полтавського типу, розказує своїй подрузі: «Казали, що Бога нема. А от він і показав, що є: витрусив геть чисто жидів з Криму». Од Дзвонко- вої до Полтави однаково реагують люди на події і навіть однаковими словами свої вражіння виявляють. 
3 октября. Спільне зібрання. А.Ю.Кримський не приїхав і мені довелось секретарювати. Та це дарма, — гірше, що доводиться дбати про участь Академії в свистоплясці, яка здіймається під фірмою «10-х роковин Жовтня». Звичайно, я себе обмежив на виключно науковому засіданні, але волів би, щоб і це робив Кримський. Та, певне, за кілька днів і він прибуде.
4 октября. З новітнього фольклору. Питання: хто терпеливіший — люде чи природа?
Відповідь: люде, бо ми он десять років терпимо жидівську силу над собою, а Крим на другий рік провалюється після того, як його жидами колонізували.
5 октября. Одразу опинився на гарячому. Сижу за роботою по 12 — 14 год. і не встигаю зробити того, що треба. Мирний, словники, коректа, академічні справи одбирають увесь час. А що ще буде, як почнеться друкування листів Шевченка та Коцюбинського? А до цього от-от приступимо. Аж страшно робиться: чи встигну все поробити, що висить надо мною.
6 октября. Засідання Відділу. Кримський таки не приїхав. Не прийшов і Грушевський. Через те засідання пройшло скоро і тихо. Перевів справу з літературними збірниками. І ще одна робота упаде на мене. І кожного разу встає питання: чи впораюсь? Мабуть, старість надходить, бо проте такі питання ніколи не докучали мені.
12 октября. Цілий тиждень не вибрав і хвилиночки, щоб хоч коротенько записати в щоденнику поточні події. Власне, для мене все складається з однієї події: робота, робота і робота. Встаєш з думкою, що треба сьогодні зробити; лягаєш з жалем, що не встиг того зробити, що було призначено. Найбільше часу од- бирає редактування Грінченкового Словника (том третій розпочато оце друком!), — власне, додавання нового матеріялу, що я вибрав із творів Кониського, Мирного тощо. Цей новий матеріял треба розсовати на відповідні місця, а на це йде стільки часу, що майже ні на що інше не лишається. Навіть листів знов назбиралося на кілька десятків і навіть на нагальні не маю часу одписати. Сьогодні написав тільки картку Філеві (Кам’янець), а решта — хай дожидає. 
14 октября. Мав сатисфакцію, читаючи, як Чичерін у ноті до французського уряду титулує Раковського — паном Раковським! «Для наружного употребления» і це, значить, годиться... Пригадується ходяча фраза з большевицького репертуару перших часів: «господ нет теперь, господа все в Черном море» — захоплені перемогою направо і наліво говорили всякі комісарчики. Аж ось вигулькнув «з Чорного моря» пан Раковський навіть в офіціальному документі!
Це, звичайно, дрібниця. Але далеко не дрібниця взагалі ввесь інцидент з Раковським у Франції. Поводження наших хатніх переможців не можна сказати, щоб було переможним. Довелося дезавуировать» (добре, що ніхто цього слова не розуміє!) не тільки Раковського, а й «доктрину» втручання до чужих справ, якій служив Раковський. Рятують становище тільки оці малознайомі викрутаси: звичайна публіка читає і не розбирає, в чому річ. А річ дуже не блискуча, коли її доводиться закривати малозрозумілими словами.
Написав Отамановському, посилаючи виправлену брошурку про Коцюбинського. Колись це мав бути плакат для збирання жертв на пам’ятник Коцюбинському, а тепер вінничане рішили зробити з його брошурку. Нехай, хоч і занадто вже вона буде коротка і тому недокладна. 
15 октября. Вернувся допіру з театра. Ставили, вперше в Києві, Лисенкового «Тараса Бульбу». Стражденний, він і тепер не знайшов собі упокою: «оформили» його так, що дивитись і боляче, й гидко. Постаралися Петрицький з Юрою. «Ум хорошо, а два лучше», але коли два дурні, та ще самовпевнені, поєднаються, то з цього вийде зовсім не лучче. Ці невігласи цілком реалістичну річ обробили в якихсь невиразних тонах, та ще й власного неуцтва додали: Напр[иклад] «отець ключар» у них брамник, з оттакець- ким ключем навіть (!); курені в Січі пороблено такі, як на баштані; символічну (!) стріху зроблено і т.і. без кінця і краю. В результаті провалили непогану оперу: вийшла якась «Вампука», а не серйозна річ. І дивне диво! «Аїду» можуть поставити серйозно, а коли торкнеться української опери, то конче треба якусь штуку вдрати. «Для хахлов і такой Бог брядє», мовляв старий Основ’яненко. І досі не можуть од цього визволитись. І не визволяться, мабуть, ніколи, не вважаючи на всі оті «українізації». Треба, щоб вигинуло оте рабське покоління, що звикло тільки «хахла удавати», а не органічно почувати себе українцями. 
16 октября. З новітнього фольклору. «Комінтерн» рішає виключити за опозицію Зінов’єва. «Ну, добре, — не звомпив той, — в такому разі я заявляю прилюдно, що «листа Зінов’єва» писав я». Після такої дотепної заяви справу з виключенням знято.
17 октября. Сьогодні має початися церковний Собор. Заходила до мене «сестра Текля» і з плачем розказувала, що Шараєвський та інші владики хочуть скористуватися з Собора, щоб скинути митрополита. Ніби на це є таємний наказ від ГПУ і йде шалена агітація поміж «вірними». Хороша це ілюстрація до «відділення церкви од держави» в чисто радянському стилі, та непогана і до позиції св. отців, що накази від ГПУ використовують на те, щоб між собою звести брудні свої рахунки. І не знайдеться між ними жадного Івана з Вишні, щоб поставити сучасних князів церкви на належне їм місце. Шкода тільки отаких людей, як оця Текля. Вони справді вірують і їм церква потрібна, — і як же знущаються з цих темних простаків мудрі Шараєвські! Ці, звичайно, ні в Бога, ні в чорта не вірують і йдуть туди, де чують силу та вигоди. І на гадку їм не спадає, в якому гидкому вигляді стають вони, темні, перед тими темними простаками, що справді поки що боліють справами віри, але швидко, мабуть, проклянуть і Шараєвських, і віру, і церкву, що цих голів смердючих може у себе терпіти. Принаймні у цієї простої баби, що мені плачучи розповіла про вчинки архиєреїв, помітно було рішучий настрій. «Бояться, — казала вона, — що нам закриють церкву, якщо не послухаємо та не скинемо митрополита. Та лучче ніякої церкви не мати, ніж мати таку, що неправду робить». Шараєвський до такого погляду не здіймається; навіть радий, що має нагоду прислужитись перед тими, хто плює на його. Все та сама, стара історія риби, що гнити з голови починає. Написав Ол.М.Рудченковій.В театрі стрівся з С.Пилипенком. Розмова з приводу можливої війни.
З бюджетом морочимось, — каже він. - Треба щось вигадати, якісь лишки на случай війни.
Невже ви думаєте, що тепер хтось може і хоче воювати? — запитав я.
Ми не хочемо. Ми все робитимемо, щоб не було війни. Ми на всі поступки підемо, аби цього уникнути. І так вже наші низи на нас ремствують, що ми борги погодились платити. А ми ще їм не кажемо, що не тільки борги муситимемо заплатити, але заплатимо й за те, що досі не платили. Бо війна для нас — це смерть. А надто, коли й поміж нами самими колотнеча така, що от-от за ножі вхопимось.
Ви розумієте опозицію?
Її саму. Хіба ж можна воювати, коли тобі може найближчий ножа всадить?
Пилипенко — большевик, але з українською орієнтацією. Більше українець, ніж большевик, і тому, певне, й дозволив собі перед чужою людиною виговоритись. Видко, справи справді неважно стоять, коли таке може большевик говорити. Переказували мені недавно, що по закордонних газетах пишуть вже просто про недалекий бій серед самих большевиків, а Троцький ніби просто заявив був недавно, що його голова в небезпеці. Війна за таких обставин — дійсно смерть.
18 октября. Злоба дня — скорочення штатів повсюди: це оті лишки на случай війни вигадують. Скорочення робиться цілком механічно, а через те й безглуздо: 20% вкорочуй та й годі. По вищих школах та наукових установах скорочення йде коштом технічної частини; викидають напр.[иклад] завідателів господарством, і проректор який-небудь сам повинен буде шибки склити, за опаленням доглядати і т.і. Та ж таки перспектива і в Академії, не вважаючи на урочисту літню обіцянку, що вкорочення Академії не торкнеться. Буду з усієї сили вкороченню противитись, і не спинюся й перед одставкою, бо штат технічних службовців у нас і так занадто малий, щоб ще його можна було зменшити.Це чудовий подарунок на 10-річчя жовтневої революції... Нещасні, що їх викинуто, не знають, що робити; багато кінчає самогубством. А загальний голос говорить, що большевики змінили лозунг: замість «Усі на вулицю» — тепер панує — «всіх на вулицю». А настрій створюється такий, що краще було б большевикам не заощаджувати лишків. 
51 лет
19 октября. Заходив Студинський. Почуває себе, видко, як собака в човні: крутиться, в вічі не дивиться, солоденьким голоском розмовляє. Міг би, звісно, і не турбуватися, але після звісного інциденту вважає, що він мусить зайти «з візитою». Даремно! Краще б не заходив.
Написав Ол.Я.Борисенковій (сестра П.Мирного). Не знаю» чи поможе їй що клопотання Академії про пенсію.
20 октября. З новітнього фольклору. Приїхав на село агітатор за «воздухофлот» (дядьки кажуть — «здохфлот»), зібрав селян і ну їм розмазувати: «В той час, як буржуазія всього світу напирає на нас, погрожує нам війною, «удушенієм революції» — рятунок наш в нас самих. Ми всі, як один»... і т.д. а закінчив: «А тому кожен з нас мусить записатись до воздухофлота і пожертвувати не менше, як три карбованці». Спершу тиша, а потім голос із гущі: «А чи не можна, товаришу, одсидіти?».І ще про агітаторів, але це вже факт. Говорить на сході якийсь товариш, «розколює» село: є серед вас, мовляв, куркулі, є середняки, є незаможники; з куркулями треба боротись і так далі, що годиться. Кінчив. Прохає один дядько голоса. — «Говоріть».
Ні, дозвольте мені з трибуни.
Пустили на трибуну.
Отак добре буде. Тепер мене всі бачитимуть, як от і товариша агітатора. А тепер дозвольте вас, товаришу, запитати — скільки ви платні маєте?
Ну, — образився той, — це до діла не стосується.
Ні, якраз і стосується. Так скільки ж?
Крутивсь-крутивсь товариш, нарешті признався: двісті карбованців.
Так товариш має двісті, а от я бачу тут нашого бухгалтера з завода, так він має 75, а онде розсильний одержує 35. Тепер будем так говорить: товариш — це куркуль, бухгалтер — то середняк, а розсильний не хто, як незаможник. То чому ж ви, товаришу, оцих-о службовців не розколюєте, а як нас, селян, то й цькуєте одного на одного?
Кажуть, що після такого запитання агітатора як вода змила.
21 октября. Написав до М.Слабченка, Є.Литвинової, Олексія (брата).
22 октября. В.Липківського таки не обрано на митрополита. ГПУ заявило Соборові, що коли його оберуть, то зараз же він піде на заслання до Наримського краю; а якщо не оберуть, то зможе спокійно жити в Києві. Те ж самісеньке було заявлено і щодо Оксіюка. І Собор послухався... Взагалі було два Собори, не один. Перший засідав у св.Софії внизу, був численний і багато говорив. Другий був на хорах, складався з трьох ГПУ-шників і мовчки слухав. Але ухвалював, власне, цей другий «Собор». У відповідний момент з хор кивали пальцем, голова нижнього Собору слухняно дибав на хори, там йому нашіптували, що треба, і потому внизу дружно голосували так, як всепотужній палець накивував. Це називається — святая, соборная і апостольская церков... Більшого знущання над вірою ще, здається, не бувало. Але навіщо було за таких обставин Собор скликати — не розумію. 
23 октября. Ходив оглядати... будинки, що продаються. Якось зпересердя я був вимовився, що втік би, куди очі, аби здихатися клопоту з комірниками. От добрі люде і знайшли кілька будинків, що можна б купити. Місця бачив сьогодні хороші, аби гроші. А як грошей нема, то я поважно оглядав будинка, многозначно умгукав, знаходив сяку-таку ганч і забраковував. У фактора, мабуть, склалася думка, що з мене перебірливий пан, на якого не вгодиш. Коли б він знав краще стан моїх кишень, то, певне, й годити б не квапився. А воно, власне, не багато й треба, щоб зробитись домовласником — 5 — 6 тисяч. Дуже мені сподобалась швейцарська садиба над Глибочицею, але туди треба всадити чимало грошей, щоб довести її до пуття. Коли б я був грошовитий, то конче купив би її, — можна б там райський закуток зробити. 
25 октября. Хоча хриплю й кашляю і, здається, температура підскакує, а мусив сьогодні читати доповідь про Мирного. Вибрав частину, де говориться про відносини між ним і Біликом і схарактеризував ці дві з багатьох поглядів супротилежні постаті. Публіка зацікавилась, зате я насилу дочитав — так горлянка втомилася.
26 октября. Нова витівка Грушевського. Приїхав з Харкова уповноважений Укрнауки Л.Левицький і запитав офіціяльно, чому Управа Академії вселяє до Грушевського жидівську Катедру. Коли йому пояснили, що це брехня, що Управа, навпаки, од- повіла Міському управлінню, що будинок ще не наш і ми нікого ні вселяти, ні виселяти не можемо — то Левицький розповів, що до Харкова приїздив од Грушевського Савченко з скаргою, що найбільшому вченому України Управа Академії не дає працювати, насилає на його комірників і т.і. Цю справу доручено Левиць- кому розслідувати. Mania grandiosa і манія преслідовання щасливо поєдналися в «найбільшому вченому України» і виявляються вони, як у найбільш ницих людей — доносом та наклепом. Доведеться знов дати по носі зарозумілому донощикові. 
27 октября. Закінчився новий «ритуальний процес», тільки перелицьований. Шварцбарта виправдано. Цілий тиждень жидівські Чеберяки волочили по європейських смітниках труп закатованої ними людини, робили інсценізацію обурення, сліз і врешті свого досягли. Звичайно, тут важна не особа Шварцбарта: з безодні невідомости й нікчемства цей герой вийшов і до неї ж вернеться, — важно, що мало не все жидівство по цілому світу з його справою зв’язало свою і напружило всі сили, щоб убийника оборонити. Вийшов ритуальний процес, якого навіть у радянській препарації без обурення й огиди читати не можна. Спершу замордували, — не знати за що, — людину, а тоді почали доводити, що вона сама себе замордувала... І це жидівським Че- берякам пощастило. Чисту людину зроблено погромщиком, а убийника — героєм. Дванадцятеро французьких міщан, які навіть не уявляють собі, яка була складна ситуація та рахунки на Україні 1917 — 1920 рр. своїм «авторитетним» словом спробували розв’язати ті рахунки. Вийшла, звісно, обурлива кривда, якої без сорому й здумати не можна, якої не зрозуміти ніколи людям, що знали і замордованого, і його діла. Чи фанатик з убийника, чи найманий душогуб — тепер нам нема до цього діла, бо французький суд і жидівство усього світу взяли його провину на себе і зав’язали ще один вузол на майбутнє, ще одну кривду додали до тих, яких так рясно зазнав наш безщасний народ, винний тільки тим, що доля не дала йому створити своєї державности. «Сипнули грішми» — ось загальна у нас оцінка цього ганебного процесу. Виправданням Шварцбарта процес не скінчено, а тільки нову завдано рану, за яку може одбувати доведеться майбутнім поколінням.
Не сам я почуваю себе опльованим, пригніченим. Мало не всі, з ким доводиться говорити про процес, кажуть те саме. Навіть ті, хто не поділяв поглядів Петлюри, не можуть кинути в його каменем, так підступно витвореним ворогами. Не знаю, яке вражіння процесе зробив за кордоном, а у нас одне почуття — кривди, образи, знущання — панує над усіма. Пригадують, як збирали тут той «матеріял», що мав служити виправданню убийника, як фальшували факти, як на «петлюрівців» валили те, що робили червоноармійці і т.п. і т.і. Це ж усі тут знають, і в яку потворно- огидну історію потрапив французький суд, що мав наївність повірити тим «фактам» і «документам»!
Треба думати, що час таки викриє цю диявольську роботу й реабілітує невинного. Але тепер — тяжко, боляче, образливо за підлоту й дурість людські. 
28 октября. Тільки й розмов по місту, що про присуд над Шварцбартом. Обурення страшенне, особливо поміж молоддю, що приймає вирок судовий за національну образу. Зростає юдофобство. Мабуть, найбільший ворог жидівський не міг би вигадати для них нічого гіршого, як те, що зроблено процесом Шварцбарта. «Увесь світ закупили», «купили приговор» — це звичайні фрази, які почуєш всюди. Багато говорять про помсту. От перший наслідок нетямущого суду й безтактного присуду, що мав претензію вирішити те, чого не знає й не розуміє.Написав — Петрові, Галюнові, Харламповичу, Т.Слабченкові та В.Щепотьєву. 
29 октября. Застрайкували мулярі, що кінчають академічний будинок. Хоча їм платять по 9 крб. за 8-годинний день, але зміркувавши, що буде величезний скандал, як на жовтневе свято будинок світитиме недокінченими частинами, робітники вимагають прибавки. Приїздили комуністи з комунвідділу, всовіщували робітників, але ті й вухом не ведуть: лають, як розповідав наглядач за роботами, і владу, і нас «жидівськими патинками», «базарними жуліками» і на роботу не виходять. Сьогодні на місці будування було тихо й мертво. Цікава ілюстрація до становища комуністичної держави та стосунків між робітниками й робітничою владою...
А пам’ятника Марксові проти Думи трохи підлатали й підмазали. Хоч для свята догадалися це зробити, щоб не світив облупленим тілом та потрісканими боками.
По газетах — «покотюся-повалюся по Івасикових кісточках» або канібальський танок на могилі ворога... Але ще більш цікаво, що французькі присяжні відповіли негативно на питання: «чи винен Шварцбарт у тому, що поранив або побив Петлюру?» (за тутешніми газетами). Що вони одкинули? Факт? Факт, з яким не крився й обвинувачений? Що ж Петлюра сам себе вбив? Чи як це інакше розуміти? До такого безглуздя дійсно жаден ще суд не доходив, та, певне, й не дійде ніколи. 
31 октября. На Спільному зібранні знов бій з Грушевським за його останні штучки — інтриги та наговори в Харкові через вірного полигача Савченка і т.і. Крутився старий, як чорт перед утренею: пробував говорити примиренним тоном про свої діла для звеличення Академії, а разом і перекинути обвинувачення на мене — Управа, мовляв, не дбає про його інтереси, то він мусить їх сам наглядати і т.і. Я держався виключно ділової-документаль- ної позиції і фактами збавив крутійство та штучки досвідченого в цих справах майстра. Спільне зібрання всіма голосами (підтримував Грушевського тільки Тутківський) висловило догану Савченкові і тим вельми його оборонця образило.
А тим часом поки ми тут говорили, Савченко, кажуть, майнув до Харкова на нові плітки і доноси. Сей род навіть молитвою не так-то легко укоськати. Треба б певне Шекспіровських заходів, щоб дати новий приклад «як пурявих уговкують».
А тепер — характерна деталь із іншої опери. Уряд розписав так звану позику індустріялізації — на 200 міл. А як її ніхто брати не хоче, то накидають її силоміць службовцям. Десь хтось постановив, щоб кожен, хто має платню від держави, не менш половини місячної платні поклав на придбання цієї позики. В газетах вже був донос — що в Академії, мовляв, тільки 4 співробітника виконали високопатріотичний обов’язок, а решта «пасуть задніх». Навіть на Спільному зібранні це питання поставлено. І таке становище, що мусиш мовчати, щоб не пошкодити Академії. А потім в офіціяльних реляціях буде «піднесеним тоном», як усі захопились позикою та як її розхапали, хоч цей «ентузіязм» викликано Щедрінським способом (зри «Жизнеописание купца Парамонова»). 
1 ноября. Грушевський одкликав Савченка і сам зібрався до Харкова. Вчора говорили про можливу подорож мою та Кримського, то, певне, він їде нам «шкодити». Щасливої дороги, бо ми не їдемо. Уявляю собі, що це він там накрутить!
Написав С.Дроздову (Біла Церква), М.Жукові (Одеса), Я.Ри- женкові та Ол.Рудченковій (Полтава). А листів усе прибуває. Хутко і мене з-за них не видко буде. І який урагової матері син вигадав цеє листування!
Од Радченка з Полтави звістка, що туди приїхав до музею працювати над Мирним якийсь Ткаченко з мандатом Державного видавництва. Отже, виходить, редакцію Мирного, що була за мною з 1924 р., вони вже вирішили, як і з Карпенком-Карим, якого теж, мені й слова не сказавши, оддали якому[сь] ;г-ві. Державному видавництву я, звісно, не дивуюсь: воно привчило вже до своїх вічних дурощів та плутанини. Дивує мене тільки цей невідомий Ткаченко. Сміливий, видко, чоловік з його, коли на першу спробу собі вибирає Мирного. Він, певне, і в голові не покладає, яка це каторжна робота. Побачимо, що він з неї зробить... 
2 ноября. Ще одна ілюстрація до процесу Шварцбарта. П.Линниченко, голова Українського] Червоного Хреста, сидів собі десь тихенько на курорті й спочивав чи лікувався. Коли телеграма — негайно ставитись до Харкова. Приїхав. «От вам паш- порт, віза, гроші; зараз же їдьте до Парижу, за свідка проти Петлюри». Поїхав. Що б він там свідчив — не знаю, бо йому ж добре відомо, хто і як і коли робив погрбми і говорити правду значило б — осудити себе на еміграцію, а такої мужности від Лин- ниченка сподіватись годі. Мабуть, мимрив би щось невиразне. На його щастя Торес одмовився од допиту свідків, і Линниченко щасливо викрутився.
Зате який зворушливий альянс виявився поміж отаким сльозоточивим Сльозбергом та большевиками, як вони зійшлися на одній точці — зненависті до українства і як вкупі і влюбі старалися — одні доставляючи фальшивий матеріял та кривоприсяжних свідків, а другі — інсценуючи жалощі й обурення аж до ридання в залі суду. А добродушний французький буржуа благословляє цей союз, в своїй наївності може навіть і не гадаючи, під чию сопілку скаче й на чий млин воду жене. Я уявляю собі, яким диявольським реготом зустріли виправдальний вердикт по ГПУ та інших злачних місцях, з яких заправляли інсценізацією навіть не дуже майстерно переведеною!
«Вистарчить ще дурнів на наш вік!» Тим більша образа і кривда нам, що опинилися у власті дурнів та крутіїв, що ні перед чим не спиняються. 
3 ноября. Засідання Відділу. Був і Грушевський, що, видимо, не поїхав до Харкова: побачив, що ми з Кримським не поїхали, та й собі роздумав. На засіданні поводивсь як перемитий: смирно, ввічливо, м’якенько. Як то корисно буває, коли отакого суб'єкта натовчеш пикою в те саме місце, на якому нашкодив. Операція не з приємних, але часом помагає хоч ненадовго.
Написав М.Левицькому та в його справі (про рукописа) Є.Закузенній.
Дочитую коректи III тому «Російсько-українського словника». Тепер, певне, вже не затримають його довго.
Кругом суєта, шатанина-мотанина, грізні накази, — готуються до святкування «Жовтня». Єсть і курйози. Напр[иклад] категоричний наказ — усім будинкам, опріч власницьких, зробити ілюмінацію. Добре. Пішли ото од Академії, щоб придбати електричних лампочок та іншого приладдя. Виявилось, що лампочок ще, напружившись, можуть дати, а от патронів до них — хоч запали, в Києві не знайдеш. А їх же не одній Академії треба. Обійдемося, мабуть, і без ілюмінації. Але тоді навіщо ж було на грізного наказа папір витрачати, не попитавши попереду, чи можливо той наказ виконати?.. 
4 ноября. Почалась «дискусія» з опозицією, — те, чого так не люблять правовірні сини большевицької церкви, що воліють над усе argument baculina. Криють одні одних добре. Аргументи як «сволота», «паскудники» і т.і. так і лунають у повітрі.Треба думати, становище не дуже-то тверде, коли напередодні «Великого Жовтня» такі приємні розмови провадяться, коли навіть ювілейні дні не можуть склеїти горщика, який давно вже дерень- чить, а тепер просто до нечуваної ноти доходить. І як послухаєш, що говорять «товариші» в розпалі змагання й спірки, то великий сумнів нападе щодо офіціяльних реляцій, в яких вічне «гром победы раздавайся» лунає. Яка вже там «победа», коли грім її деренчанням розбитого горщика глушиться! 
5 ноября. Ділив гроші (науково-операційні) між академічними установами. Це чиста мука. Цього року асигновано, наперекір усім обіцянкам, менше, аніж навіть торік було. Довелося різати, вменшати те, чого вже аж ніяк поменшати не годилося б. Насилу дійшов якогось кінця, од якого буде крик і вопль. Отак усе: тільки починає рости, розгортатись — боркай крила, нехай наниз осідає...Цього року це особливо колоритно виходить поруч ювілейного галасу та порожніх теревенів і хвастощів.Написав до М.Слабченка й В.Отамановського. 
6 ноября. Почалася свистопляска. Увесь день я просидів за роботою, а ввечері пішов по вулицях — подивитись на свято. Претензійна, хоч і досить убога, ілюмінація, кричущі ганчірки, претензійні галасливі лозунги. Коло голосномовця спинився й почув: «Ми стоїмо на сторожі поступу, щоб людськість уберегти від варварства» — і мене занудило. «Ми», що повернули до варварства, хвастаємо, що стоїмо проти його — з яким лицем цю брехню говориться?.. Ніколи я не мав смаку до парадів, мундирів, одзнак, чинів, титулів, орденів, фанфар, ілюмінацій. Але тепер уся оця офіціяльна брехня здається мені надто огидливою. Бідна людськість! Щоб сприйняти й зрозуміти якусь ідею, треба їй фанфар, ілюмінацій, грому й блискавок, фальшивої позлітки — і брехні, брехні, без кінця брехні. Важкий твій шлях, людино, але сама ти ще важчим собі його робиш, розмінюючи навіть справжні здобутки на дрібняки мізерного філістерства, все затоплюючи в піні порожнього галасу та нещирого патосу. 
8 ноября. Вернувсь додому з засідання академічного ювілейного та з передачі Академії нового будинку, наче вчадівши. Ну й кадили владі, — в першу голову Агат[ангел] Юх[имович]! І як і ті, що кадять, і ті, що слухають, не розчовпуть грубої лести та сервілізму, як їх врешті не занудить! Бо коли б, замість офіціяльних реляцій та кадіння, справжній рахунок поставити владі — який би то страшний був рахунок! Рахунок голоду, знущання, смерти і безконечного розтління всього живого... Отже, все те забулося, — краще всі роблять вигляд, ніби позабували. Звичайно, люде можуть робити вигляд, «удавати іскусно», але історія не забуває і колись таки свій рахунок поставить. І як тоді себе почуватимуть і ті, що кадили, і ті, що те кадіння приймали?..Ну, та добре, що чадні, задушні дні минули, — може вже тепер можна буде легше працювати, і не лежатиме важкою зморою перспектива — бути при тій безконечній, безсоромній брехні, якої повні були оці дні своєрідного свята крови та убийства. 
9 ноября. Вертаюся ще раз до учорашнього дня. Академічне засідання вийшло взагалі блідо щодо змісту. Огляди ріжних дисциплін зроблено нашвидку і з помітною орієнтацією на високохвальний тон, а як цього автори самі, певне, не думали, то й збивалися. «Піднесення» не помічалося, опріч дутого. Та й з чого ж його й бути піднесенню.
Передача Академії нового будинку, не вважаючи на всі старання з обох боків загріти атмосферу до точки кипіння, так само збивалася з поважного тону. Комуністи ніяк не могли забути ущипливих натяків української еміграції, що тим хваленим будинком Академію тільки по губах помажуть, і кілька разів на це посилались. Вийшло, ніби Академія тільки тому одержала будинок, що еміграція це на сміх підняла, — отже, на злість еміграції. Наші промовці кадили, кадили без числа і совісти, не оглядаючись. А поза тим — сіро і блідо, нещиро і розволікло. Щодо мене, то Любченко зробив спеціяльну демонстрацію, не запрохавши мене між іншими членами академічної Президії — до президії Зібрання. Мабуть, думав, сердешний, цим мене уразити. Коли б він знав, який я був йому за це вдячний!.. Одмовитись я б, звісно, не міг, щоб не робити демонстрації коштом Академії, а почувати себе учасником гнусної комедії було б занадто важко. А так обійшлося якось — дякувати Любченкові. Після засідання я хотів був утікти, щоб не йти до нового будинку, та у вестибюлі напоровсь на Любченка. «Ну, Президія, ходім усі гуртом у новий будинок!» — мовив він, здоровкаючись зо мною: згадав тут, що і я належу до Президії. Довелося йти.
Агат[ангел] Юхим[ович] сьогодні, згадуючи вчорашнє, промовив сміючись: «Обязательное сквернословие» я вчора одбув; тепер на півроку дадуть мені спокій». Істинно-філософічний погляд на речі! 
10 ноября. Написав В.Дроздовському (Петербург).
12 ноября. Вже кілька день читаю дискусію поміж ортодоксальними большевиками, власне, тими, що стоять на чолі партії (Сталін і К°) та опозицією (Троцький, Зінов’єв і К°). Вражіння таке: вожді один одного вивернули зсередини — і сморід такий пішов, що хоч носи затикай. Власне, обоє-рябоє — однаковісінькі до такої міри, що не розбереш, де кінчаються одні й починаються другі. Обоє звуть себе ленінцями й побивають одні одних текстами з св. письма, чи то пак творів Леніна. Обоє злопихательствують на ввесь світ. Обоє лаються передостанніми словами («гад», «шпана», «вот так комунисты» і т.і.). Чому ж лаються? Здається, справа проста: опозиції хочеться перейняти на себе владу, а перейнявши — лишити все по-давньому. Звичайно, епігони. Поки живий був Ленін, усіх їх держав у кулаці, а тепер Сталін думає — чим я гірший од Троцького, і навпаки. Цікавий увесь цей епізод тільки як покажчик того крайнього розпаду, до якого дійшли большевики, заганяючи увесь час болячку всередину. Тепер вона луснула — і пішов сморід. І цей сморід, видимо, турбує владущих, бо показує, як у них там негаразд. І вже до того дійшли, що замазати розколину ніяк і нічим. 
13 ноября. Відкриття Театрального музею. Матеріялу зібрано чимало, хоча цілі смуги нашого театру ще в затінку. Доведеться попрацювати немало, поки сяк-так музей опорядиться.
14 ноября. Новий матеріал з Hrushevian’и. На Спільне зібрання подав Грушевський, ніби «осібну гадку», довжелезний, мабуть, надрукований аркуш, наклеп-донос (бо разом його і «по начальству» подав) на мене. Документ з першого і до останнього слова брехливий, заснований на вигадках, сплітках, свідоцтво maniae grandiosae і разом досить виразно виявленого морального туподумства. Доведеться дати по пальцях, бо, здається, він тільки й розуміє таке поводження з собою. Але скільки часу має цей чоловік, що встигає навіть такі монстр-доноси писати! 
15 ноября. Ёодив Озерського вчора й сьогодні по академічних установах, та й сам захопився тією величезною роботою, що як-не-як робить Академія. Корисно буває отак поновити наочним способом те, що знаєш навіть.При сій вірній оказії Тутківський поскаржився на мене Озерському за дрова (курйозний випадок: хоче дістати двічі!). Коли з Грушевського моральний каліка, то його достойний соратник Тутківський просто й розумом кульгає. Дурень, — не може того навіть зважити, в якому світлі себе самого своєю скаргою виставляє. А взагалі оця манера скаржитись начальству, — до яких троглодитських часів ми вернулись! Адже це робить «цвіт нації», мозок її, — то що вже про інших казати? 
16 ноября. Балачки з приводу виключення з комуністичної партії Троцького й Зінов’єва. Обиватель здебільшого злорадствує. «Прибавилось двоє безробітних», «Цигарки з портретом Зінов’єва вже скасували, — тепер черга за Зінов’євським (містом) та численними, по всіх містах, вулицями, названими іменням цих вождів». За цим обивателем іде й партійний обиватель: до Київської міської ради внесено вже прохання від робітників колишньої Шулявки, а тепер Раковки, щоб зняти з них ганебне ім’я колишнього «вождя», а тепер виклятого за схизму Раковського, — і обиватель на вершках партії цілком такій заяві спочуває і, певне, вволить волю «революційного пролетаріяте». Але поза цими, все ж характерними, дрібницями, справа стоїть надто серйозно. Ну, вихляли, одлучили од церкви, а що ж далі? Адже боротьба, видимо, лиш починається і питання — чим воно скінчиться, хто кого переможе? Так і ставить питання закордонна преса, що може не тільки проклинати чи славословити, а й критично ставитися до подій. І хоча, на загальну думку тутешньої преси, з опозиції занадто дрібна величина, закордонна розцінює її не так. Хто кого? І що з того вийде? Хто б кого не переміг, а большевизмов! край приходить, — така панує думка. Бо вигляду нема ні на що. А коли вже й їсти одно одного почали, то тут приходить край і тій ілюзорній силі, яка була у большевиків. В усякому разі події розгортаються, та ще саме в той час, коли большевики думали маніфестувати свою силу і нездоланну міць.
Ходить анекдот. Питають Троцького закордонні представники: «Чому, коли ви кажете, що за вас більшість, за ваші думки голосують раз-у-раз тільки одиниці?» — «А тому, — відповів Троцький, — що кожен комуніст тримає портфеля і боїться, щоб він не вивалився, коли, голосуючи, підняти доведеться руку догори». Будь-що-будь цікавий погляд на свідомість і мужність комуністичної маси.
Написав до Риженка (Полтава) й до Журбицького (Київ, з приводу матеріялів дочки Ускова). 
17 ноября. Вчора до пізньої ночі не міг заснути. Надало мені на сон взяти для читання «Українські Вісті» (паризькі) з судовим справозданням про процес Шварцбарта. Газета гадюча і, звісно, освітлення дає фальшиве, але фактична сторона робить страшне вражіння. Такого нахабного поводження, як в оборонців Шварцбарта на цьому процесі, я ніде ще не зустрічав. Видко, «підготовка» була зроблена по всій лінії, все було пущено в хід, щоб інсценувати «ритуальну справу», всі сили російського чорносотенства і грошовитого єврейства з’єдналися, щоб оплювати й збезчестити пам’ять невинної людини, на яку валилась посполу всяка брехня, наклеп, зненависть. Оборонцям у цьому спільному хорі гадючого сичання нічого було робити, і їхнє становище було жахливе в цьому ворожому таборі. Гадючі чудово розуміли, що за недержавний народ нема кому заступитись і розперезались цілком. І вони не помилились...У Грушевського новий скандал. Одна з поїздок до Харкова Савченка мала той наслідок, що на Історичній катедрі в списку дійсних членів прибавились імена самого Савченка та К.Грушевської (поруч з Данилевичем та Щербиною!), а серед співробітників Глушка та Шамрая, двох аспірантів, що кілька разів провалилися з своїми працями на публічній обороні. Питання, хто прикрасив список цими йменнями? Грушевський каже, що він «не знає». Озерський виправдовується, що Укрнаука дістала прохання призначити їх за підписом Грушевського. Співробітники Катедри розводять руками, та скаржаться, що вони не знають, що пише в протоколах Глушко, бо протоколів їм ніколи не читають. А в результаті дочка, небіж і пара полигачів дістали посади, на які нормальним способом довго довелося б їм ще чекати. Не тільки сам Грушевський — великий учений, а й його родичі всі та полигачі. Досить лизати йому невказані місця, щоб зробитись ученим,- працювати нетреба. Гіршого прикладу непотизму я не знаю, та, мабуть, і не бувало ніколи. Цікаво, чим усе це скінчиться, бо подробиці цього спритного ходу починають виринати вже на світ денний. 
18 ноября. Я радів, що вже скінчилася ювілейна свистопляска — виходить, даремно: самий цимис, здається, тільки починається. Другого дня по передачі Академії будинку, я сказав Президії, що вчора негаразд вийшло: будинок узяли, а подякувати — не подякували. «То що ж, — одказав Агат[ангел] Ю[химович] — можна послати до Харкова телеграму». Минув ще день — і в газеті читаю телеграму, адресовану чомусь до ВКП (Москва) дуже піднесеного тону: Академія, мовляв, вітає «стару гвардію», згадано про «клятий царат» і т. і. Ну, думаю, пересолив Агат[ангел] Ю[химович]: чому до Москви і навіщо таким занадто агітаторським тоном? Стрічаюся з Агат[ангелом] Юхимовичем], кажу йому про своє вражіння, він тільки усміхнувся й нічого не одповів, як тут хтось нашу розмову перебив. Так нічого я й не вияснив. Аж сьогодні справа вияснилась...
В своїй останній розмові з Президією Академії Озерський між іншим запитав і про ту телеграму. «Діло добре, телеграма звернула увагу скрізь, і в нас, і за кордоном; так ще ні наша, ні Російська Академія не говорила... Одно тільки в наших колах викликає непорозуміння: чому її адресовано до ВКП? Хіба ж наша КП(б)У не ближча до Академії?» Я дивлюсь на Кримського, думаю собі, що він пояснить, що телеграму послано таки до Харкова, а то газети просто поплутали. Коли Агат[ангел] Ю[имович] непорозуміло дивиться на Липського, а Липський на його. Кілька хвилин зніяковілого мовчання... Нарешті А[гатангел] Ю[химович] каже, що він не посилав ніякої телеграми, Липський те ж саме... Тавleаи! Аж Озерському ніяково стало і він перевів розмову на щось інше.
Отже, ніхто з Президії Академії телеграми не посилав... Де ж вона взялася? Я висловив здогад, що це просто якийсь репортер промітний вигадав сенсаційну звістку. Але й наше становище: спростувати не можна і мусимо вигадку репортерську мовчки признати. Ну й часи!
Друга історія. Написав я був колись, на прохання вінничан, невеликий плакат-біографію Коцюбинського з агітацією за пам’ятника йому в Вінниці. Недавно Отамановський присилає текст назад і прохає трохи поширити, бо вони надумали, замість плаката, видати цю біографійку брошуркою. Добре, — брошуркою так брошуркою... Коли це сьогодні одержую ту брошурку: вступ голови Вінницького окрвиконкому з усіма комуністичними операми, а кінчик мені також доробили! Несподівано для себе попав у хорошу компанію... І знов мушу мовчки цей сюрприз прийняти. Взагалі ніколи не можна бути певним, де і в якій комбінації опинишся. Просто хоч на люде не виходь. Більшої безцеремонности й уявити собі не можна, як у теперішньому поводженні з думками, йменнями, репутаціями. Всякий охочий може за тебе наговорити, чого схоче, і протестувати проти цього нема способу: протесту просто не надрукують. Але ота витівка з телеграмою, якщо мій здогад правдивий, усяку вже міру навіть за наших часів можливого переходить. 
19 ноября. Скрипник, як виявляється, приїздив не тільки на партійну конференцію, але й порахуватися де з ким. Влітку він мав промову, яку потім і надрукував, а в тій промові обливав помиями небіжчика Щербаківського та його прихильників. Між іншим він оббрехав В.Козловську. Козловська послала йому листа з протестом. І от цей державний муж явився до музею й почав робити ціле слідство з приводу археологічних праць Козловсь- кої. Поводився над міру грубо, як старий фельдфебель, сипав погрозами. На жаль, Козловська не дала нахабі належної одсічі. Але ж картину теж непогану уявляє цей комуністичний комісар, що поводиться вдесятеро гірше, ніж старорежимний міністр. її принаймні в археологію не лізли, а цей має лице говорити про те, чого абсолютно не тямить. То правопис декретує, то археологію турбує, — не знаєш, за що завтра цей універсаліст візьметься: знає, що мовчки слухатимуть усе, чого тільки не наговорить нахаба.
Мій здогад про репортера оправдується: вже знайдено деякі сліди.
Увечері одбувся ювілей С.І.Маслова. Ювілей мав виключно український характер і це може зобов’яже ювілята виразніше окреслити свою лінію, ніж робив це досі, А взагалі мені було жалко ювілята, досить умученого безконечними промовами. 
20 ноября. Написав до О.Кобилянської, Л.Когута, О.Скорописа. До Кобилянської пишу так:
Вельмишановна Пані,
До розлогих нив Великої України дійшла звістка про Ваше свято, що має статися святом — нині знов порізненого і на кавалки розбитого — українського письменства, ширше — святом знов уярмленої української культури. Дозвольте ж і мені, Вашому давньому «ворогові-поклонникові» принести Вам у цей день свій низький поклін і від найщирішого серця зичення — довго ще обдаровувати наше письменство своїми творами.
Мені Ви, Вельмишановна Пані, в тім можете повірити. Ми ріжно дивимось на світ. Ріжно пояснюємо його події. Ріжного може хочемо від його, з ріжних пунктів одходимо і ріжними шляхами йдемо. Але — я знаю — йдемо ми до однієї кінцевої мети, працюємо на одного господаря — на тую непідкупну правдужлт-тя, до якої кінець-кінцем зводиться і краса, і всі людські змагання. Мене завжди у Ваших творах підкупала ота щирість ясна, прозора безпосередність, можу сказати навіть — протестантська мужність, з якою Ви свої думки виносили на громаду, не дбаючи про те, як вона їх приймає. Великий художній талант Ольги Кобилянської завжди був для мене поза сумнівами і на його я дивився як на безперечний для нашої культури здобуток. Виткані делікатною жіночою рукою, «дорогою серця» перепущені — Ваші тонкі образи не були чужі й моєму серцю, і я завжди був пильним читачем кожного Вашого нового твору, дошукуючись Вашої художньої індивідуальности. І я жалую лиш одного — що в бойовій атмосфері наших днів мені доводилося торкатись тільки побіжно й з одного боку Вашої творчости; і щасливий буду, якщо доля по- волить мені сказати усе, на що Ваші твори надихнути можуть.
Не погребуйте ж, Вельмишановна Пані, прийняти від причепливого, але не злостивого критика щире поздоровлення і бажання довгого віку, сили й невтомної енергії на всім нам потрібну і високо цінену працю Вашу».
З Кобилянською я ніколи не стрівався. Ніколи не листувався. Але через людей знаю, що вона лихим духом на мене дихає за мої про неї статті. Нехай! А я все-таки щиро шаную її працю й бажаю всього доброго, хоч зовсім по-інакшому розцінюю її працю, ніж її хвалителі. Хоч може голос мій і неприємний їй буде, але я вважав за свій обов’язок послати привітання. 
22 ноября. В Історично-літературному Товаристві засідання, присвячене пам’яті Марка Вовчка (20 років од дня смерти). Сказав невеличку промову на тему, що не тільки haBent sua fata libelli, але й творці тих книг.Написав до І.Свєнцицького, прохаючи вислати оригінали або фотографічні копії з тих листів Шевченка, що в Національному музеї у Львові. Коли б вислав, та коли б і швидче, бо час вже давати до друку Шевченкове листування (том III академічного видання творів Шевченка). 
23 ноября. Тутківський рішуче одмовився платити Академії за помешкання. До літа платив, а як призначено його членом ВУЦВК’а, вирішив, що як висока персона — може не платити. З 8 кімнат, призначених для Геологічного кабінету, збив установу в дві, сам з численною родиною опосів шість, мало того — в найбільшій кімнаті поставив фальшиву піч («буржуйку»), хоча пекарня при квартирі є, і доводить, що то пекарня, і через те він за неї платити не повинен. А це й зовсім зрікся платити. А тим часом фінвідділ наполягає, щоб конче брати його платню. Доводиться процесуватися... До таких скандалів, мабуть, ні одна Академія ніколи не доходила, — в цім ми маємо світову перевагу. Досить мати двох таких типів, як Грушевський з Тутківським, щоб побивати світові рекорди — не наукової праці, а гризні, інтриг та скандалів. І головна річ, що хоч би скандалили власним коштом, а то ж і той і другий зараз до начальства з скаргами та брехнями. От і тепер Тутківський, після того як і спілка і секція наук[ових] робітників одмовилися підтримувати його неоправ- дані претензії — забіг до комуніста Скорбека і той йому усяково допомагає. Цікаво, що скаже суд... Чи може і там пошепчуть і поворожать. А це можливо!.. Де б мені од цієї всієї гидоти заховатися і куди скритися.Написав до В.М.Перетца та В.Сиповського. 
24 ноября. З новітнього фольклору. Виступає Риков з промовою десь на селі у Великоросії, розводиться широко про те, що радянська влада дала селянам та як їм тепер добре жити. Слу- хали-слухали селяне, а далі один насмілився:
Оно точно, что жить стало хорошо... и насчет землицы как быдто... Да только, вот, ободрались мы оченно. Мотри, все локти да коленья в дырьях.'
- Ну, это не беда, — відповідає Риков. — Вон в Африке есть народы, — так те и совсем голые ходят.
Вот болезные!.. Видно они не десятую, а тридцатую годовщину советской власти празднуют!
Анекдот пристосовано до ювілейних свят.
3 приводу присуду над Шварцбартом теж оригінальне пояснення ходить: це, мовляв, навмисне убийника виправдано, щоб розв’язати руки проти радянських дипломатів у Західній Європі. Надзвичайна охота — усе витолковувати проти большевиків!
25 ноября. З невимовною огидою взявся нарешті за відповідь Грушевському. Мені часто доводилося колись полемізувати; кожного разу це мені коштувало багато, кожного разу я силував себе братись за перо, щоб одповідати комусь із своїх противників. Але такої чисто фізичної огиди, як тепер, я ще не почував ніколи. З таким недобросовісним противником я ще не мав діла. Такого брехуна я ще не стрівав. І ввесь час, коли я писав, крутилась думка — чи не плюнути, чи не кинути всієї цієї справи до стобіса?.. Але справу він поставив так, що я мушу відповідати. Що ж — нехай... Зате ж і він мусить бути задоволений, хоч я й силкувався писати здержливо і не давати волі асоціяціям, що мимоволі напрохувалися під перо.Сьогодні здав до друку третій том Шевченкових творів, — листування. Цими днями піде також і сьомий — малюнки. Нова вага падає на мене і така, що дай Боже витримати! 
26 ноября. Принесено коректу останніх двох аркушів ІІІ тому Російсько-українського словника. В понеділок здам їх. Значить — кінець хоч з цією роботою! А там ще IV. Не знаю, коли взагалі кінець буде...
27 ноября. Проходячи увечері біля сквера, побачив світло з землі. Зацікавився, підійшов, глянув — і морозом жах обілляв мене. То в колодязі од клоаки містяться безпритульні. Троє їх було. Розіклали маленьке багаття, гріються. Там, у ямі, й живуть. Новітні троглодити... А ми недавно святкували з ілюмінаціями й промовами «здобуття Жовтня»! Ось ці здобуття — на дні клоаки, в особах новітніх троглодитів, здичавілих, озвірілих дітей на вулиці велелюдного міста... Такого не було навіть за лютих старих часів!Але ще гірше може — здичавіння моральне. Сьогодні Микола розповідав про студентську сходку з приводу якогось непорозуміння з професором. Жидівська і разом комуністична група намагається викинути невгодного їй професора Попова й замінити його своїм — Лібербергом. Протестантів проти цього серед усього курсу знайшлося тільки двоє, решта ж ганебно мовчать, бо бояться комуністів, хоча наодинці й кажуть, що вони також проти цієї огидної історії. Коли один з старих професорів охарактеризував поведінку заправил як політичний донос, відповідь була: «Ми вже пережили старі звичаї, звичаї до 1917 року. Політичний донос! Хто з нас, товариші, тепер не піде з доносом куди слід, коли довідається про щось, що робиться проти совітської влади?» І «товариші» мовчали. Це — також «здобуток Жовтня». Моральний троглодитизм іде в парі з фізичним. Безконечні злидні і безконечний занепад найелементарнішої порядности — ось наслідки останнього десятиріччя. Чи можна з такими наслідками жити й розвиватися, чи можуть герої доноса й пожильці клоак обороняти сучасну державу — покаже перша ж небезпека, яких так багато визирає спереду. А божевільні люде йдуть до них і мільйони ведуть за собою — мільйони сліпих, задурених, здичавілих, егоїзмом, наче паршами, укритих людей. Перспектива воістину жахлива. 
28 ноября. Зустріч ще з одним троглодитом — найгіршого типу. Це вже не жертва Жовтня, а з тих, що самі жертви творять. Спільне зібрання. На йому зачитано наші, мою й Агат[ангела] Юх[имовича] відповіді Грушевському. Цей моральний троглодит з цієї відповіді зрозумів лише одне: «мене і моїх співробітників обиджають». Пробув заперечувати, пикав, микав, заікався, — нарешті попрохав дати йому копії з наших заяв, щоб написати на них відповідь. Яку ще нову кляузу вигадає цей печерний чоловік? Утреться і зайде з іншого боку. Між іншим мусив віч признатися, що першу кляузу він послав і Скрипникові. Не можна-начальство... До якої міри занепав чоловік, навіть і уявити собі важко. І йде все нижче та нижче...
Сьогодні я одмовився підписати йому грошове асигнування, поки не звільнить старого помешкання, яке потрібне для інших установ. Він захотів і нове (з 18 кімнат) опосісти, і старе задержати, хоч ціла низка наших Комісій не мають жадного помешкання. Доводиться витискати. Мабуть, сьогодні ж таки пішов на мене новий донос до Харкова.
Написав: В.Перетцові, М.Слабченкові, В.Піснячевському, Іл.Свєнцицькому. 
29 ноября. Кажуть, що Грушевський переводить назад у 37-й номер людей, що наприймав у 35-й. Коли так, то — виходить — війна... Що ж — будемо воюватись. Тільки важко мені буде, бо ні затрутих стріл, ні отруйних газів я не вживаю, а з того боку все буде в ходу. Та нехай. Моє становище добре тим, що війна без [програшу]. Коли переможу — добре: забезпечу Академію від троглодита. Коли не переможу — також добре: здихаюсь Управи, бо тоді буде найліпший привід це зробити і вже ніхто мені дорікати, що кинув, не зможе... Буде, видима річ, тиск із Харкова, але наївний Грушевський, якщо думає, що зможе примусити мене підписати йому асигнування. Я просто вийду в одставку та й по всій справі.Неприємність Грушевському і в Катедрі. Мовчущі заговорили, зважились нарешті і запитали, як це сталося, що співробітників призначено поза Катедрою. Й оком не змигнувши і навіть у Сірка очей не позичаючи, велій брехун перед Господом одповів, що він «не знає».
Це ж обурлива річі
Так єст, обурлива... а як же.
Ми мусимо протестувати.
А як же, пане добродію, мусимо.
Такий одбувся діялог. Звичайно, протестувати він не буде, бо, як казав Озерський, сам же й намігся, щоб дочку, небожа й двох лизунів призначено на вищі посади. «Не міг же я, — мовляв Озерський, — не вірити підписові академіка; а за його підписом Катедра клопоталася про призначення». Невже він думає, що так і не викриється вся махінація? Адже, кінець-кінцем, доведеться в справу вступити Академії, бо Катедра при Академії і такого осу- довиська терпіти не можна. Дуже мені б не хотілося, але ж муситиму підняти справу, як секретар Відділу, бо ніхто ж з Катедри не зважиться на це. Біс його знає, що за чоловік! Де тільки повернеться — золоті груші ростуть і з звичайних лизунів учені народжуються. Михайло-чудотворець...
30 ноября. Прийшов лист од В.М.Перетца, дуже занепокоєний. Пише з приводу «осібної гадки» Грушевського. Насамперед виправляє з неї те, що Грушевський його, Перетца, йменням понабріхував, а далі звертається до мене з благанням якось зробити справі кінець, бо її використають, мовляв, зверху тільки на те, щоб приборкати або й зовсім зруйнувати Академію.Думка справедлива. До мене багато тепер обертається людей з такими й подібними порадами. Особливо наш український тихомирний і забудьковатий обиватель турбується, що між двома українськими діячами почалася звада, а «ми ж вас обох любимо і шануємо і нам тяжко» і т.і. На жаль тільки щодо мене поради ці зайві і я нічого тут не можу зробити. Я ж не починав звади і не муссую її: у мене пасивна роля — я тільки обороняюся. Активно діє, нападає Грушевський, — і тільки од його залежало б припинити зваду. Але що йому Академія, коли він ще 1919 р. хотів її зруйнувати (його заходи перед Директорією, про які я тоді ж таки чув од небіжчика С.В.Петлюри); що йому міркування українського внутрішнього спокою, про які так турбується наш обиватель миролюбний; що йому навіть власна гідність, коли він у засобах не перебирає?.. Усе тут безсиле, щоб спинити його пиху нелюдську, претензії неомірні і засоби мерзенні — і воно все йтиме своїм ладом, хоча може скінчитися справді зле — для Академії. Обиватель не розуміє, що справа не в самій зваді, а в тому, що звада цяя провадиться такими мерзенними способами, що перестаєш поважати супротивника. Не розуміє він і того, що це ж в інтересах його власних, українського обивателя — демаскувати звадника, щоб не міг провадити далі свою деструктивну роботу, яка так вже позначилася в нашій недавній історії. Адже можливо, що настане знов момент, коли ця безчесна людина і політичний шахрай, що лиже тепер халяви переможцям і робить їх суддею в наших внутрішніх справах, знов спробує вчепитись за події й вилізти на командні високості, щоб наново розпочати згубні експерименти. І треба заздалегідь натаврувати цю людину, щоб не важилась на нове видання старих своїх подвигів. 
2 декабря. Здав до друку й сьомий том Шевченкових творів. Як то впораюся з усим цим?.. Правда, головна робота щодо цього тому (добирання й коментування малюнків) лежатиме наО.П.Новицькому. Але спуститися цілком на його не можна, і праці й у мене буде багато й тут, як багато її з третім томом. Листування малий Новицький (Мих[айло] Мих[айлович]) зробив і неповно і дуже недоладно. Доводиться додавати нового матеріялу і даний розташовувати по-інакшому, виправляючи плутанину, заподіяну рясно попередніми видавцями. Особливо багато було мороки з листами до Броніслава Залєського. До рук Драгоманову потрапили вони в копіях і перемішані щодо хронології; розплутати наплутане за тодішнього стану Шевченкознавства було, очевидно, несила, а дальші видавці ще більш наплутали. Оригіналів ми не маємо, і доводиться переробити величезну критичну роботу попереду ніж уложити ті листи хронологічно. Є чимало й іншого недоладнього. А ще ж перед нами коментування, що охоплює мало не всеньку біографію Шевченка. Надто важкий це буде том — куди важчий, ніж четвертий, та може й усі інші, не виключаючи й поезій. А за цією новою роботою — Мирний лежить: нема часу навіть, щоб перечитати й вигладити вже готову роботу. 
4 декабря. Лихий я сьогодні, як чорт. Читаю переписану одповідь мою Грушевському — і бачу нові слова, уривки фраз. А як дійшов до кінця, то мало не луснув з досади: викинуто згадку про Озерського і замінено «Наркомос». Зовсім здурів Кримський! Адже ж Грушевському тільки й лишається хапатися другорядних дрібниць, а тими своїми непотрібними виправками Кримський сам йому палець подає. Тепер Грушевський вчепиться, що — мовляв — читано не те, що йому дали і спробує грати на цьому. І вічно отакі історії з Кримським. В своєму бажанні вшпигнути ніколи міри не знає і в засобах не перебирає. Отакі союзники часто небезпечніші од самого ворога, бо роблять те, чого обороняти не можна, і тим самим найсправедливішу позицію руйнують. Краще самому, без союзників. Але вони самі чепляються і здихатись їх не можна. Липський в одному подневідив, Кримський у другому, а доводиться за них кліпати очима.Написав до Я.Оренштайна. 
5 декабря. Виявляється, що Грушевський свою скаргу послав не самому Скрипникові. Прийшов папір з Укрнауки. Пишуть: одержано скаргу Грушевського, але Укрнаука її не розглядатиме, доки Управа не надійшле пояснення. Отже, донос по всій лінії тріумфує: «осібна гадка», адресована Спільному зібранню, власне, мала на меті начальство і для його й була писана. Те, про що тільки догадуватись можна було, тепер має фактичне отвержения. Для мене це не новина, але для людей, що ще хиталися в своєму суді, це вже незбитий доказ троглодитських способів у колишнього «властителя дум» і «вождя нації». Хороший вождь, та й нація теж не згірша, коли таких провідців висовує. Мене вже це перестає обурювати, а збуджує тільки холодну цікавість: до чого, до якої межі докотитись може ця безперечно не дурна ж і талановита людина та визначний учений, але без жадних моральних засад? Це повна атрофія морального почуття, що межує з дрібним жульництвом, якесь духове каліцтво. Бувають клептомани. Це теж одміни якоїсь душевної хвороби, на взірець клептоманії. Не має підстав до того чоловік, а краде, — так і тут: бреше, доносить, інтригує, а навіщо? — спитати, то й сам, певне, не скаже. Адже мав чоловік більше, ніж може досягти цими способами, а таки пнеться з усієї сили і каляє не тільки власну честь, а й тих, чиїм речником був. Істинно — хвороба!.. Тільки ж за які гріхи мені з цим маньяком доноса й брехень доводиться воловодитись? 
6 декабря. Півроку, рівно, од смерти Щербаківського. З цього приводу відбулося засідання-поминання. З десяток людей розповідало свої про його спомини і вражіння. Оригінальне засідання: плакали доповідники, плакала публіка... Загинув чоловік, а наслідки?.. В музеї те ж самісеньке, навіть гірше; Онищук по-давньому панує і доносить; за його доносами діє Скрипник. По інших установах і школах стара совітська система непотизму, доносів, цинізму розгніздилася ще більше. Отже чиста жертва, що її приніс небіжчик — треба визнати — минулася марнісінько. Пустеля не прокинулася, гниття й розвал далі йдуть. Для панів становища, що першої хвилини були ніби збентежились.і заметушились, усе пішло по-давньому. Проте я вірю, що Немезида існує і буде час, коли жертва Щербаківського одригнеться його катам. 
7 декабря. Нова ілюстрація до справи Щербаківського. Заходив Федір і розповідав дальший тяг своєї історії в інституті. Виявляється, що конкурсу не було, та й не могло бути, бо його скасовано ще раніше; що кандидатам на небувалий конкурс так і відповідали, що конкурсу нема, бо Катедру опосідає «проф.Єфремов»; що «єдиний» через те кандидат Руденко також опізнився проти фіктивного конкурса. Одно слово, накопичено Осу на Пеліон шахрайства, і вся ця брудна [оргія] потрібна була «ректорові» Любченкові, щоб спихнути Федора і взяти на його місце «покірне телятко», що раз-у-раз дві матки ссе... Порадив Федорові не здаватись і провадить далі боротьбу. Звичайно, її* він програє, бо ж ворон воронові очей не виклює, а комуніст комуністові тим паче, — але що ж робити інакше? Покірно хилити голову в ярмо — це ж останнє діло. І коли б у нас навіть тепер трохи менше було безсловесних під’яремців, то може б і всім легше жилося, і Любченки та Брони та Онищуки не так би розпаношилися. 
8 декабря. З наших академічних анекдотів. Приходить хтось із співробітників Грушевського до канцелярії. — «А що, — питаються його, — чи п.академік швидко мають занедужати?» — натякаючи цим на небажання його бути на ювілеї Баталія. — «Уже лежать!» — була відповідь. Цікаво, чи «одужають вони» на понеділок?Другий. Скінчилася справа жидів Ієрусалимських з циганами Мартюковими за хлопчика: кожна сторона доводила, що то її син. Експертиза висловилася, що нема доказів на те, щоб то був жидівський хлопець. «Нещасний! — сказав з того приводу Лебідь. — А от про І.Айзенштока ніхто не скаже, що то не жидівський хлопчик». 
9 декабря. Зайшов до мене Г.Одинець, теперішній голова якогось фантастичного «сельінтерну», а колись досить близька людина до українства, приятель Жебуньова, Матушевського, Грінченка. Пом’явшись і попрохавши, щоб наша розмова лишилась «між нами», почав: «Давно вже збираюсь до вас, щоб перепрохати вас. Я шаную культурних діячів, і не хотів би, щоб ви на мене сердились. Що ж діяти, — я комуніст, але те, що я сказав вам тоді, я сказав, не подумавши і жалкую, що сказав, і прохаю прощення». Я одказав йому, що й не думаю на його сердитися, що його комунізм — то його особиста справа, а я не міг не відповісти йому так, як одповів «тоді». На цьому ми й розпрощалися.Тоді- це 1920 р., саме коли прийшли українці до Києва. Заходить до мене Одинець, — з ним я також був досить близький, — і починає мені говорити, що він розчарувався в українцях, що українці не так роблять, як слід, що думає пристати до комуністів. Почав я йому говорити свою думку, про комунізм та комуністів. Зчинилося змагання. «Отак ви всі, кадети, говорите!» раптом аргументує свій погляд Одинець. «Знаєте, — одказав я, — коли б ви були не в моїй хаті, то я б показав би вам — порог». — «Ну, й піду, і піду» — образився він. З того часу ми стрівались тільки на вулиці. А це прийшов перепрошуватись за «кадета». Видимо, становище його в партії похитнулося, що згадав про давніх товаришів: розумний, але й хитрий дядько! 
10 декабря. Телеграма з Харкова: прохають приїхати на 12 грудня в справі кошторису й штатів. А 12-го у нас бойове Спільне зібрання. Послав телеграму, що зможу тільки виїхати 12-го після засідання. От іще не було клопоту, так цю поїздку підкинуло.
Зараз їду на ювілейне засідання в честь Багалія. Доведеться, мабуть, засидітися до пізніх облягів: люблять наші земляки за таких оказій поговорити.
11 декабря. Ювілей Багалія пройшов з зовнішнього боку імпозантно. Сила (з 900) привітаннів, багато слів, багато галасу. Але не було теплоти, ліризму. Почувалося, що як людина стоїть ювіляр вже поза живими зв’язками. Почувалося якесь обедежне почуття, що зв’язувало язики навіть таким нездержливим Говорунам, як артільний батько Левицький. Офіціяльно і холодно. Пошана і ні крихти любови. Багатьох, мабуть, здержувало і те дуже підхлібне становище, що зайняв ювілят до теперішньої влади. І в своєму останньому слові він теж досить зручно маневрував між своїми справжніми симпатіями та висловом «вірнопідданого почуття». Важко зрозуміти, навіщо це йому здалося.
Я промовляв коротенько. Прочитавши маленьку адресу від Комісії громадських течій, я додав:
«Дорогий Дмитре Івановичу!
Дозвольте мені додати кілька слів ще й од другої моєї Комісії — літературної. Ви — історик. Але ви ніколи не були істориком того типу, що поза вузькими рямцями своєї спеціяльности не бачить нічого; ви завищи були істориком, що виломлювався з тих рямців, мости мостив між своєю спеціяльністю й суміжними сферами людського знання. Вже в своїх історичних працях ви торкалися й проблем літературних: цілий ряд письменників-сло- божан ожив під вашим пером. Потім пішли праці про Кирило- Методієвське Братство і особливо про старчика Сковороду, — праці, без яких не може обійтися жаден історик письменства. Отож хочу побажати вам, дорогий Д[митре] Івановичу], ще багато-багато мостин у тому мості, що мостите ви між історією та історією письменства».
Закінчилося довгою промовою ювілята о пів до першої. Сьогодні ще бенкет має бути, присвячений ювілятові. 
12 декабря. Вчора пізно вночі вернувся з бенкета, — можна сказати, слідом за Лисенківською «Енеїдою»: «ну та й здорове бенкетували!» Все було, як слід: їжа, питво і промови, промови без кінця. На жаль, вдатних не гурт, хоча язики у багатьох розв’язалися...
Сьогодні Спільне зібрання, — можна сказати, героєм був Грушевський (вже «одужав»): довелось йому подвійно виступати — і за себе, і за Тутківського. Справа з ювілеєм (!) Тутківського — провалена; справа з Геологічним музеєм (нові штучки компанії Тутківського) — провалена; справа з непотичною промоцією на Катедрі Грушевського — довелось йому, мов хлопчикові, що нашкодив, виправдовуватися і виправдування було не з удатних; нарешті його відповідь Кримському й мені, якесь дитяче белькотання, повне проте перекручування й пересмикування, до решти розігнала Спільне зібрання. Його цю відповідь дочитувало вже при 5 — 6 душах. У мене ввесь час крутилося на язиці: «ось, батюшка, вам ключі, — як дочитаєте, то замкнете церкву». Мені од- повідати було не важко, — власне, довелося тільки дещо поправити з фактичного боку та заявити, що проти неслухняних було вжито дисциплінарних заходів.
Пізно кінчилося засідання; треба було поспішати на вокзал. Проте я був на призначений час там. Чекав-чекав Іванця з білетами — і не дочекався. Поїзд пішов. Виявилось потім, що і він мене чекав, тільки на іншому місці. Поїду завтра. Може й краще — одпочивши. 
13 декабря. З новітнього фольклору. Почав ніби Троцький підписуватись Троий. Питають: «Що це означає? Новий псевдонім?» — «Та ні, — одказує Троцький, — ЦК збирається мене виключити, а я вже їх виключив (Тро[ЦК]ий)».
Ще. Балакають двоє непманів. «Ну, і чим це все кінчиться з опозицією?» — «Я не знаю, чим це кінчиться, але знаю, чим би я хотів, щоб кінчилось». — «А чим?» — «Щоб ЦК злопав опозицію та щоб при тому й сам подавився».
А ось уже півполітичне. їде пара молоденьких жидків на трамваї. «Беріть, громадяне, білети» — каже кондуктор. — «Як, у вас члени ВУЦИК’а теж беруть квитки?» — відповідає один. — «Ні, ні, сідайте, сідайте!» — запрохує кондуктор, одходячи. — «Як, Міша, ти вже член ВУЦИК’а?» — запитує другий жидок. — «А хіба я сказав, що я член ВУЦИК’а? Я тільки запитав, чи члени ВУЦИК’а теж беруть квитки».
Треба збиратись на вокзал. Не хочеться їхати.
З приводу вчорашнього засідання досвідчені люде кажуть, що Тутківський свою невдачу з ювілеєм постарається витлумачити політичними причинами: це, мовляв, проти його демонстрація, як проти члена ВУЦИК’а (цей «Міша» таки член ВУЦИК’а). Можливо. А після засідання, як виявляється, Грушевський і Кримський ще довго любенько балакали між собою. Свідок їхньої розмови, та й сам Кримський, кажуть, що це скидалося на розмову баби Параски й баби Палажки по тому, як шановані баби були помирилися. Грушевський навіть згодився вийти з 37 номера, але, додає Агат[ангел] Юх[имович], «проспиться і, мабуть, за своє візьметься!» Vederemo, як любив писати Драгоманов. Хоча, правду казати, цьому «Міші» вже нікуди інше податись: членом ВУЦИК’а він ледве чи буде... 
17 декабря. Вернувся з Харкова. Три дні крутився в цьому божевільному домі, і насилу врешті вирвався, докінчивши справу, заради якої мене викликали.
Справа проста: наплутали, як звичайно, і чужими руками її хочуть розплутати. Восени було нам написано, що на нових співробітників нам дають 50000 крб. і щоб ми в цю суму вкладалися. Ми і вклалися, не рахуючи, як було наказано, прибавок для давніших співробітників. Виявилося, що на цю останню прибавку грошей нема, не вистарчає 34000 крб. Три дні довелося ламати голову, як бо знайти з нічого ці гроші, щоб не скорочувати числа співробітників. Завдання достойне власника Охрімової свити («Тришкин кафтан»!) і з його можна було виплутатись тільки поли врізавши: з півтора десятка співробітників таки випало.
Але й не це найгірше, а та нещирість і крутійство, якого так багато виявили харківські пани. Видко, добре вже тут попоходили Грушевський з Тутківським, бо тільки й мови було, щоб їх не «обидити». Аж довелося різко запротестувати проти нерівного трактування. Особливо це помітно було, коли на мою пропозицію почали скорочувати співробітників тим академікам, кому цим разом дано було більш одного. Скоротили Лободу, мене, Кримського, — але як дійшли до Грушевського, то тут вийшла тенденція навіть додати йому проти призначених Академією. Тільки мій рішучий протест примусив і Грушевському дати одного співробітника, — але як воно вийде кінець-кінцем, хто вгадає? Може знов яка нечиста сила поворожить, як це вже було влітку...
Так само рішуче довелося запротестувати й проти бажання накинути нам на платню Студинського. Отже, недурно це ласкаве телятко їздило до Харкова! Я таки вгадав, у який город топче він стежку — і на моє й вийшло. На пропозицію поставити його на платню я сказав, що це права Відділу і ніяких обіцянок давати не можу, а моя думка — що Студинський нам непотрібен. На цьому, поки що, й стало.
Взагалі чудове співробітництво витворилось. Грушевський та Тутківський постачають начальству всякі скарги й доношенія і за це вижебрують собі дещицю, — так Тутківський і цим разом вижебрав, щоб скинули йому платню за квартиру (ганебна історія!), а Грушевський — індульгенцію на всі давні і наперед будучі штучки. Не дорого коштують урядові ці, за дозволом сказати, академіки: жебранина не переходить сотні-другої карбованців! Це так як «живці» в теперішній церкві: що за ласку, а що за мізерні окрушини — служать вірою і правдою, свого Бога занехаявши.
Але то «живці», а це ж людина, що була «вождем»! І тепер вона запобігає ласки в якого-небудь Кондрашенка, вижебрує дрібняками, фалшує з благословенія начальства — і служить йому вірою й правдою...Єсть од чого за голову вхопитись! Невже цей недурний же історик не може зміркувати, що історія ж на нашому дні не кінчиться і колись хтось прочитає про всі сказані його заходи і дасть їм оцінку — як він тепер дає оцінку людям perfectum’a i plusquamperfectum’a? Чи може — після нас хоч потоп? А що як той потоп прийде не після нас, а при нас?.. Не знаю, як той суд історії уявляє собі наш історик.
Застав листа од Перетца. Пише про вражіння, яке на його зробила моя відповідь Грушевському: достойно, але жорстоко, каже, одповіли. Питає,- як прийняв цю відповідь Грушевський. От, певне, здивується, коли дізнається, як: вийняв хустку, обтерся — та й годі. Невразливий чоловічина. Мій харківський досвід це вже остаточно мені показав.
Ще одна деталь з багатьох. Накидають нам в Академію вже одверто шпика — в особі «завідателя секретним листуванням», звісно, комуніста і з доброю платнею в 120 крб. Даремно я казав, що того секретного у нас листування — як кіт наплакав (папери про мобілізацію та й годі), що новому співробітникові просто нічого буде робити, та до того ж — що то за секрети, коли всі знатимуть про їхнього творця.
Відповідь була: уряд постановив, щоб по всіх більших установах такий офіційний «шпик» був... Ще один мені нагад — щоб скоріше кидати Управу. Видержувати більше вже всього того бруду, що накопичується кругом, неможливо. Чи разом з усією Президією, чи наперекір їй, я таки вийду з Управи. 
18 декабря. Приїхав Іванець і привіз протокола. Як я й боявся, нечиста сила таки використала мою відсутність і докинула в протоколі одну зайву посаду для Грушевського! Не спиняються навіть перед фальшуванням документів. Хороша компанія добралась — невеличка, але чесна... Завтра пошлю свою поправку до протокола, хоча що тим Баланіним та Кондрашенкам поправки!
Ще один характерний епізод нагадавсь мені з недавньої наради. В розпалі змагання з приводу нерівного трактування академіків, Озерський раптом питається: «Скажіть, С[ергію] О[лександровичу], невже у вас на літературу всього один співробітник?» — «Один, — кажу, — та отепер ще даємо одного Перетцові, — оце і всенька література». — «Мало, занадто мало... Що ж то вас — філологія тисне?» — «Та з одного боку філологія, а з другого історія», — сміючись одповідаю. — «А знаєте, що — ми вам прибавимо», — зненацька каже Озерський. — «Проти цього теж мушу запротестувати, — кажу. — В яке становище ви мене цим поставили б? Адже перший Грушевський сказав би: поїхав до Харкова, усім покоротив, а собі прибавив. Ні, дякую». Настало зніяковіння. А в перерві Семковський каже до мене: «Як грубо він хотів купити вас! І добре, що ви йому одрізали». Он як тут справи робляться.
Почув сьогодні, що Грушевський пускає чутку, ніби він подав був заяву, що зрікається звання академіка, та вже Спільне зібрання упрохало його ту заяву взяти назад... Ото брехун! 
19 декабря. Послав сьогодні до Укрнауки таку заяву:
«В протоколі засідання, що відбувалося за моєю участю, трапилася, на мою думку, помилка. А саме: під ч.8-м наукових співробітників призначено посаду для Комісії Старої України, тим часом, скільки пригадую, для установ академіка Грушевського (як і інших академіків: Корчак-Чепурківського, Кримського, Лободи, Єфремова) додано було тільки одного співробітника — для Комісії історичної пісенности. Отже, Комісію Старої України поставлено, можливо, замість якоїсь іншої, помилково.
Коли моя пам’ять не розминається з стенографічним записом, то дуже прохав би Укрнауку зазначену помилку виправити і як- найшвидче мене повідомити, щоб можна було остаточно скласти список співробітників».
Звичайно, що заяву харківські шахраї просто кинуть до коша. Але я запишу її до академічних протоколів, щоб бодай слід лишився того, як у нас нині вершаться справи. 
20 декабря. Приїзжі з Москви розповідають, що на з’їзді владущої парти виявився новий розкіл. Ніби Риков, Калінін тощо — переконалися, що треба йти направо, бо інакше погибель; особливо непокоїть селянство, і праві комуністи готові навіть передати земельну справу в руки безпартійним, щоб рятували ситуацію. З другого боку, Сталін, щоб остаточно добити опозицію лівизною, тягне ліворуч. Ці суперечності так переплуталися й загострилися, що комуністи ніяк не можуть кінчити з’їзди, себто, до чогось договоритися. Риков з компанією хоче, щоб Сталіна скинути з посади Генерального секретаря, противна сторона намагається його провести за всяку ціну. Отже, з того, хто врешті вийде на Генерального секретаря, видко буде, яка течія взяла гору.
Якщо цьому правда, то виходить, що не встигли впоратись з однією опозицією, як наростає друга, може ще небезпечніша. І це натурально. Безвиглядність комунізму, тісні сутички, в які він зайшов, і безпорадне борсання не з учорашнього дня почалося і мусить кінець-кінцем дійти до свого логічного завершення.
Написав В.Перетцові, М.П.Левицькому, Є.Закузенній, Державному видавництву (Харків). 
21 декабря. З новітнього фольклору. З приводу московського з’їзду, що саме одбувається з виключенням опозиції, говорять: «У Москві танцюють лезгинку при плачі Ізраїля». Або: «Одні танцюють лезгинку, а другі співають «На реках Вавилонских».
А то от іще порівняльна характеристика національностей. Один грузин — чистильщик чобіт; два грузини — лезгинка; три грузини — ЦК. Один жид — спекулянт; два жида — трест; три жида — опозиція. Один українець — українізація; два українця — як ковбаса та чарка, то минеться й сварка (ще кажуть гопак); три українця — погром. Один русскій — дурак; два русских — два дурака; три русских — три дурака. Характеристика досить ущиплива!
Ще: «Чего-чего только нет в ССРР! Мануфактуры нет, медикаментов нет, бумаги нет» і т.д. перечисляється, чого тепер знов бракує для повсякчасного вжитку.
Грушевський прислав заяву, що він починає вже вибиратися з 37 номера. «Ідучи назустріч (!)Управі»... і кінчає: «А передовсім прошу видати гроші, що їх і досі мої установи не одержали»... Отак найкраще. Тільки таким способом можна з ним впоратись, тільки таку мову він і розуміє. А все ж хоч морда в крові, так хвіст бубликом: те «ідучи назустріч» — просто незрівняне!.. Підпишу асигновку, — побачимо, чи вибереться, чи ще й на другий квартал доведеться того самого способу вживати. 
22 декабря. Партизани Грушевського кажуть: «Тепер Є[фремо]в ще більше почне крутити по своєму в Академії; видко, він на Неодмінного секретаря хоче вийти». Дурні! «Він» хоче одного — аби якось зовсім з Президії утікти. Дивно, як люде все по собі міряють і кожному накидають свої думки та заміри!
23 декабря. Загальні збори- співробітників Академії. Зробив їм доповідь про свою поїздку до Харкова, — звичайно, без усіх пікантних деталів. Адже між нашими співробітниками, напевне, є,..та й не один, мабуть, співробітник ДПУ, якого десятиріччя з такою помпою на днях святкувано. Все, що робиться в Академії, зараз стає відоме в ДПУ, часто прикрашене так, що й не пізнати. Що ж робити — такий режим!
24 декабря. Відкриття Дому учених. Міститься в будинкові, що багато викликає споминів. Там р.р. 1917 — 1920 був український клуб. Там вітали колись Директорію, шанували обідом Симона
Васильовича 1920 р.; там збирались на з’їзд с[оціялісти] — ф[едералісти] 1918; там ми прощалися, виряжаючи їх на жертву, з Славком, небіжчиком Саліковським і т.і.
Тепер лунають поклики переможців, — чи надовго?.. Багато ті стіни бачили перемін і це, мабуть, не остання. Все тече і міняється. 
25 декабря. Святкують ювілей — 10-річчя Радянської України. Сумнівний ювілей. Адже як собі не рахуй, а в кінці 1917 р. була ще Центральна Рада, а тільки 1918 р., та й то ненадовго, прийшли були большевики. Чогось дуже поспішаються наші з ювілеями, невидержка якась, наче не сподіваються дожити до 1929 р., коли справді могли б святкувати 10-річний ювілей. Не викликають ентузіязму такі ювілеї.
26 декабря. Друкування III і VII томів Шевченка хутко посовується. Останні дні все пересижую за коректами. Поки що йде текст, але вже час, уважаючи на темп, братися й до коментарія. Роботи-роботи буде!Скінчивши з коректою Шевченка, розгорнув я оце сьогодні і свою працю про Мирного. Час вже й її здавати до друку, а це тільки перший випав такий день, що я можу до неї взятись. Як вернувся з Полтави та як згорнув рукопис, так до його й не зазирав. Треба викроїти якось час та швидше скінчити, щоб не лежало важким каменем на свідомости. 
27 декабря. Востаннє підписав останню коректу останнього аркуша в III томі Академічного словника. Однієї мороки позбувся нарешті.Приїзжі з Петербургу люде оповідають, що там нема зовсім продуктів — борошна, крупи, соли тощо. Черги стоять такі, як у нас в голодні роки, або в тому ж Петербурзі в кінці 1916 року. Не розумію, що це значить. Ну, тоді була війна, транспорт зруйновано, — а тепер? Чому не везуть?... Дорожнеча, правда, помічається і в Києві, часами буває недостача сього чи того, але ще з чергами не видко. І все ж причини петербурзького зубожіння не можу собі пояснити нічим, опріч загального зубожіння, що на тій далекій окраїні, яка живе тільки з довозу, найхутчій позначається. Починаємо, значить, голодувати. Проживемо так ще років з десяток, то й зовсім голісінькі ходитимемо. 
28 декабря. Написав до: Литвинової (Москва), В.Підмогильного, Н.Христо (Петербург), В.Сиповського, Васильєва О. (Воронеж), К.Журбицького (Київ). Це все не листи, а «телеграми», як казав колись Куліш: дві-три фрази про справи.Читаю Винниченкову «Соняшну машину». Слабенька річ, хоча з великими претензіями. Задля філософського роману занадто тут багато бульварного елементу; задля бульварного ж забагато філософії. Я волів би вже просто цікавий авантюрний роман з багатим сюжетом, ніж це недокровно-тенденційне розумування. Багато є й специфічної «винниченківщини». Досадно, що талановита людина ніяк не може себе піддати під якусь дисципліну, а скаче, «плигає», сказав би небіжчик Жебуньов, як їй неглибокий, до парадоксів схильчивий інтелект підказує. Та тепер пізно вже вболівати за цим: чоловік виробився остаточно і вже повороту йому немає. 
29 декабря. Дивився в франківців Галюнову п’єсу: «Б’ють пороги»: мішанина українофільського романтизму з радянським практицизмом. П’єса-чепуха, а постановка ще гірша: мішанина Суходольщини з Курбасівщиною. Не розумію, як можна такі п’єси і так ставити; навіщо і кому вони потрібні. Хіба лиш на те, щоб сказати: українського театру нема. Дійсно, якась невилазна суперечність із цих спроб вигнила. Упадочний «малоросєйскій» театр (Суходольщина) поєднався з упадочним українським (Курбасівщина) і з поєднання двох покручів вийшло гірше ніж нуль — негативна величина. А тим часом кращі сили й ветерани нашого театру, як Садовський та Саксаганський, мусять поневірятись десь по балаганах на провінції та останні дні свої, дорогі для мистецтва дні, тратити майже без корнети для громадянства. Якийсь пекельний жарт сліпої долі, в якому Галюни з Юрами грають ролю не дуже-то почесну, зате на теперішній час певну — таранів, що ними хтось третій громить українське мистецтво. І виходу з цього тепер немає жадного. 
30 декабря. Дочитався у Винниченка до того вже, як герой демонструє свою «соняшну машину», що робить хліб з трави та листя, замішаних на поті. Може це й справді дуже смішно, але ось питання — з чого той хліб робити такої напр. лютої зими, як тепер стоїть? І як робити, коли сонце, скажемо, цілими тижнями не показуватиметься? Незручної конструкції машину вигадав автор: за неї в майбутньому блаженному стані не обійтися принаймні без величезних «гамазеїв», до яких кожне муситиме складати свій індивідуалізований хліб (бо тільки ж «своїм» потом і можна той хліб замішувати). А взагалі — що за непоправно-наївний чоловік з Винниченка! З таким серйозним виглядом пише свої дурниці, що аж заздрість бере. Щаслива людина! Всі питання для його ясні, як на долоні, і всі їх він з одного маху і в одну мить вирішив, не вагаючись. 
31 декабря. Вернувся з Харкова Лозієв. Каже — бачив Озерсько- го і той наказав кланятись і переказати, що в протоколі справді сталася зазначена мною «помилка», але тепер вже ніяково її виправляти... Це значить: сфалшували протокола, їх на тому спіймано, а вони цинічно заявляють, що виправити підробки й не думають. Власне, нічого іншого я й не сподівався, і коли писав свого протеста, то хтів тільки показати, що маневр помічено. Тепер маю автентичне свідоцтво про це, і тим можу втішатися, хоча, як по правді, втіха й геть-то не велика. Але апелювати нікуди. Коли б тільки перевибори швидше, щоб міг я скинути з себе посаду, яка мені дає привід стикатися з цими професійними фалшівниками. 