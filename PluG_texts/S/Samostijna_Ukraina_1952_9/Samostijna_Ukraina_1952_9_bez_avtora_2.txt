Кадри наших днів
Москва періодично фальшує історію залежно від потреб своєї політики...
„Журнал модерної історії” за березень 1952, що виходить в англійській мові у Чікаґо, докладно обговорює совєтську історіографію. Стаття настільки цікава, що варта з нею познайомити й українців.
Добре обізнаний в цій справі журнал правдиво інформує своїх читачів про такі факти:
Після революції в Росії 1917 р. комуністи переглянули історію та висвітлювання історичних фактів і запровадили в школах такий спосіб навчання історичних наук, якого вимагав комуністичний світогляд. Незабаром після революції те завдання доручено було приятелеві Леніна, проф. М. Покровському. Покровський вже в 1925 р. підпорядкував Академії Наук Інститут для вивчення Історії і в тому самому році заклав окреме товариство істориків марксистів. Метою товариства було виховувати нову генерацію істориків з марксівським світоглядом, та унеможливлювати впливи істориків старшої генерації, що не визнавали марксівського світогляду та вияснювання фактів минулого. Товариство започаткувало видання журналу „Історик-Марксист”, а сам Покровський написав підручник для шкіл під назвою „Коротка Історія Росії”. Ту книжку похвалив сам Ленін, творець большевизму в Росії.
У тій книжці Покровський доводив, що історія являє собою частину біжучої політики. На його думку загальна концепція, покладена в основу історії, є важнішим чинником, ніж історичні дослідження. Конкретно кажучи, головна суть у тому, що саме треба доводити історичними фактами, а не в тому, що дають наукові дослідження історичних фактів. В основі теорії Покровського була теза, що базою діяння людей та людської історії були і є матеріяльні потреби. Тим самим Покровський започаткував школу історичного матеріялізму, що на його базі тлумачила все минуле. В його історії було тільки хронологічне зіставлення історичних процесів із твердженнями, що провідні люди різних епох чи культурні фактори не відігравали жодної, або лише дуже малу ролю в тих процесах. Націоналізм висміювано, як буржуазну вигадку.
В концепції Покровського було все, крім прославлювання минулого Росії, як те робили попередні російські історики. Не було також в його концепції жодної ненависти до чужинця.
Концепція Покровського була прийнята компартією і на тій підставі було заборонено викладати в школах історію в такій формі, щоб вона викликала якінебудь націоналістичні тенденції та їх плекання власних історичних традицій. Патріотизм і націоналізм вважались буржуазним анахронізмом. Дійшло було, навіть до того, що в школах було заборонено викладати історію Росії чи російської літератури.
Все таки совєтські історики співпрацювали з буржуазними істориками аж до часу, коли почався поважніший спір між Сталіном і Троцьким — провідниками комуністичної партії. Так тривало до 1930 р. Лише на початку першої п’ятилітки розбудови Москви, та одночасного початку економічної кризи в капіталістичних країнах, отже і надії Москви на скору світову пролетарську революцію, противник Покровського, проф. Тарле, почав виступати проти буржуазних істориків і твердити, що зовнішні політичні цілі Совєтського Союзу є такі самі, як і за часів царської імперії, та що за вибух першої світової війни відповідальна Німеччина. Покровський почав вияснювати, що всі історичні події, отже і перша світова війна є не виною когонебудь, а вислідом господарського стану. За спробу критики концепції Покровського Тарле був засланий на Сибір.
Товариство істориків-марксистів за почином Покровського, почало видавати в 1931 р журнал „Боротьба Кляс”, що він зайнявся історичними проблемами повоєнних часів. У той час посилювались жадання національної автономії України, Грузії і Казахстану, відбулись чистки працівників наукових установ за те, що вони не зуміли виховати чи перевиховати істориків. Настав виразний розлам між Сталіном і Троцьким, а на обрії з’явилась більша небезпека з боку німців і японців. Москва свого часу примусила була різні національности допомагати Росії в її революційній боротьбі, обіцяючи їм за те повну автономію, але ту обіцянку не додержано. До того ж прагнення народів плекати національні почуття в Совєтському Союзі натрапили на непоборний спротив із боку росіян. Проте українські історики, під проводом проф. Грушевського, видавали українські національно-історичні твори, не оглядаючись на вимоги Москви видавати такі твори на базі марксівського світогляду.
Компартія покищо до тієї проблеми становища не займала. Вона його заняла аж тоді, коли в 1931 р. Сталін заявив, що інтелектуалісти занедбали теорію на користь практики. Тоді відразу почалась перевірка науково-дослідних досягнень на всіх ділянках науки. У 1932 р. Сталін ще раз заговорив про ту справу і аж тоді товариство істориків-марксистів визнало, що деякі його члени відстали від життя. Журнал „Історик Марксист” змінив свій напрямок, а історики перестали займатись, студіями історії народів поза межами СССР та зосередились повністю на розробці історії Росії. Тоді помер і проф. Покровський. І зразу по його смерти його напрямок затавровано назвою „нездорова соціологія” чи „механічний економізм”. Уже в 1934 р. почали вихваляти те, що до того висміювали, а зокрема те, що звалось колись „любов до батьківщини”. Проф. Тарле повернули із заслання до Москви. З’явилось ствердження, що. дотогочасна методика навчання історії за концепцією Покровського збанкротувала. Абстрактні і формалістичні підручники вилучено з ужитку в школах і наказано вчити істооію знову хронологічно, як було, до революції. Заборонено применшувати ролю держави в історії, а війни поділено на дві категорії: війни справедливі і несправедливі. Сталін, Кіров і Жданов — ці тоді головні провідники большевизму, заборонили вживати в школах підручника прсф. Покровського тому, що там, мовляв, Росію не зараховано було до кола західної культури (европейства). Вченим зроблено було закид, що вони в своїх творах не узгляднували впливу на розвиток Росії демократичного і соціялістичного рухів заходу. Тимсамим комуністична партія визначила була нову лінію у відношенні до історії, в якій не промовчувано західній світ.
За наказом почали робити нові відкриття в історії Росії. Деспот цар Петро Великий став воєнним героєм і провідником большевизму, а цар Іван Лютий з’явився на сцені під назвою царя Івана Четвертого. Знесення панщини і тодішню аграрну реформу визнано за початок нової епохи в житті, а не за крутійство тодішньої буржуазії. Витягнуто з архівів забутих" генералів Суворова і Кутузова та їхні воєнні подвиги. Одним словом почалась популяризація історії старого типу, та вихваляння минулого Росії з метою викликати серед народу національну гордість і патріотизм, що їх досі завзято поборювано, як буржуазну вигадку. Історик А. Шестаков написав книжку, де знову вихваляв усіх тих осіб, минулих часів, що їх уже не згадували за навчання історії. Всі війни Росії проголошено як війни оборонні, а Берестейський договір з німцями в 1918 р. приписано до провин виключно Троцького.
До року 1937 совєтський патріотизм розпропаговано до такої міри, що він витиснув інтернаціоналізм чи механічний економізм Покровського. Тоді повстав і термін „народна демократія”, як протиставлення до терміну „буржуазна демократія”. На прикладах царської і совєтської історії стали вихваляти поодиноких осіб та їх ролю в історичних процесах. Про комунізм у навчанні згадувано тільки побіжно, а журнал „Броотьба кляс” переіменовано на „Історичний Журнал’’. Вийшло так, що гітлеризм у Німеччині припинив ширення інтернаціоналізму і посилив пропаганду совєтського патріотизму. Одночасно він викликав прихильні настрої до демократії заходу в надії дістати від неї допомогу. Всі ті заходи мали викликати в народі почуття довір’я до совєтського проводу. У звязку з тим відсунуто було на задній плян навчання про клясову боротьбу та про відмінність совєтських народів від інших народів світу. А про школу Покровського в історіографії писано, що вона морально роззброювала російський народ, бо зводила його до нації піяків, лінюхів та неробів. Саме тоді німці, на базі історичної концепції Покровського, висунули твердження, що Росія не має Жодних культурних вартостей. Нова концепція історіографії ті твердження німців заперечувала, доказуючи, що культурні вартости в Росії були і є. Підручники історії Росії старих істориків Соловйова та Ключевського визнано за гордість совєтської історіографії, з тою лише приміткою щодо Ключевського, що той заслабо підкреслював у своєму підручнику традиційний наступ німців на знищення Росії.
З такими твердженнями Совєти носились за другої світової війни. І лише поразка Німеччини та Японії викликала нові зміни поглядів на совєтську історіографію. Покищо не видно виразної лінії компартії в історії. Виглядає так, що вона невиразно хитається між проблемами зовнішньої і внутрішньої політики. Всежтаки помітно, що компартія зуміла істориків здисциплінувати і вони не дозволяють собі на виразні власні думки про історію, а пишуть в рямцях того, що дозволяється партією. В 1945 р замінено назву „Історичного Журналу” на „Проблеми Історії”, з метою розробляти в ньому теоретичні питання історії і тим способом впливати на науковців несовєтського світу. З другого боку були показчики того, що „діялектичний матеріалізм” мав бути примінений і до фактів минулого. Це означало б відступ від історії націоналістичного напрямку воєнних часів і повернення до історичної концепції типу проф. Покровського. Лише в лютому 1946 р. в цю справу вмішався Сталін і подав до відома зміну лінії в культурній і науковій ділянці в тому напрямку, що народ мусить готуватись до війни, якої не можна обминути доти, поки існує в світі капіталістична система. У зв’язку з тим Інститут Історії Академії Наук проголосив був п’ятирічку для гуртового випуску 12 томів історії СССР у марксівській інтерпретації від найдавніших часів. Дещо згодом Жданов, один з провідників большевизму, поставив вимогу, в додаток до заповіді Сталіна, щоб покінчити вже, нарешті, з підлабузнюванням до буржуазної культури Заходу. Практично та вимога зводилась до того, що прийшла пора для соціалістичної системи витворити нову вартісну літературу, дати відповідь на всі наступи на совєтську культуру та довести декаденство буржуазної культури, що розкладає совєтське мистецтво.
Усе це викликало вражіння, що починається нова епоха .боротьби за світову революцію. Почалось поновне санкціонування і підсилювання всякої форми російського націоналізму. Зроблено спроби пов’язати комуністичний інтернаціоналізм із російським націоналізмом, і одночасно з тим розпочато кампанію за усунення симпатій воєнних часів до західних демократій. Тому запропоновано не звертати увагу на західну культуру. Виключним джерелом історичної об’єктивности стали знову класові інтереси пролетаріату, що визначають хід цілої історії. В історичних творах від року 1947 стали посилено вихваляти передову ролю російського народу. Почали назовні пробиватись ознаки того, що сепаратизм різних народів СССР не дають спокою компартії. До того прилучився ще московський шовінізм у формі проповідування вищости над всіма іншими совєтської культури, науки та етики. А вже в 1948 р. Маленков, один з провідників большевизму, висунув нову вимогу про вичищення всяких впливів західної культури на культуру російську, бо такий вплив робить з громадян СССР американських та бритийських агентів. Маленков заговорив також і про посилення совєтського патріотизму.
Стільки відомо про всі ці справи. Чи партійна лінія вже визначена остаточно, ще невідомо.
Різні загально визнані в світі поняття в Советах змінили свою суть. Так, напр. космополітизм пов’язано з ідеями західного світу і проголошено його протилежністю до інтернаціоналізму. Найменші натяки в творах істориків на західну культуру п’ятнуються тут, як космополітизм, а тим самим і спосіб знищення національної свідомості народів та підкорення їх господарському імперіялізмові Заходу. На думку Москви космополітизм — це покришка, що приховує американський шовінізм. Далі космополітизм вважається зворотною сторінкою буржуазного націоналізму, як реакційної ідеології братерства народів і світової культури. Сталін сказав, що інтернаціональна культура не є культурою анаціональною. Совєтський патріотизм, в протилежності до американського космополітизму, є здібний сполучити в одну цілість любов до батьківщини з інтернаціоналізмом. Виходить, що інтернаціоналізм і космополітизм — це дві зброї поділеного нині світу.
Буржуазним об’єктивізмом позначено спосіб писання історії західним світом. Усе, що не є узгіднене з марксо-ленінською доктриною, вважають за буржуазний об’єктивізм.
Назвою соціялреформізм визначають соціальні або господарські реформи Заходу. їх вважають за маневр для обдурювання пролетаріату, мовляв, для робітництва щось робиться. В Советах не сміють такі рухи визнавати, як посилення робітництва, бо тоді в совєтського робітника виникло б питання, чому ті робітники не запроваджують у себе совєтизм.
Новим творам істориків часто робляться закиди, що вони замало підкреслюють незалежність і вищість російської культури, або, іншими словами, звужують значіння російської культури. Історикам не радять користуватись іншими джерела для історії, крім російських, бо і вся мудрість Сталіна походить тільки з російських джерел. Далі деяким творам закидають націоналнігілізм тому, що вони не зуміли добре пізнати провідної ролі москалів, як найбільш розвиненого народу Совєтського. Союзу.
Високі відзначення дістають тепер ті письменники, що вихваляють вищість російської культури над всіма іншими культурами. Нпр., твір А. Рибакова „Ремесло древнєй Русі” твердить, що у 10-12 стаоліттях культура Росії була вища за культуру Заходу. Твір П. Лященка „Історія народного хазяйства СССР” визнає вищий матеріяльний і духовий рівень Росії в порівнянні зі Заходом і твердить, що Русь існувала ще перед варягами, що їх імпортував царизм, аристократія та капіталізм.
Польським історикам зроблено закид, що вони пишуть історичні твори з націоналістичного аспекту, бо висувають протилежності між польською і російською культурами, замість, підкреслювати їхню подібність і спільність.
Це є лише окремі вияви боротьби за лінію в Совєтах. Як видно вся їх історіографія пов’язана тісно з щоденною політикою в Совєтах. Досі базою для писання творів з історії були такі джерела: стаття Сталіна 1931 р., постанови Ради Народних Комісарів у 1934 р. і коментарі до них Сталіна, Кірова і Жданова, Короткий Курс Історії ВКП(б) Сталіна видання 1938 р., постанови Центрального Комітету компартії про ідеологічні питання та, нарешті, різні принагідні промови Сталіна, Жданова і Маленкова. На тій підставі ведеться ідеологічна війна проти Заходу. Совєтські вчені мусять бути обережні, бо і в тій базі вже дещо визнано за єресі. Саме збирання фактів невистарчальне, вчені історики мусять їх також інтерпретувати. Небезпека для них полягає в тому, щоб інтерпретувати так, як це вигідно кожночасно для компартії. Писати можна лише на теми, що їх доручають для обробки. Історичний матеріялізм — це теорія, якою треба вияснювати всякі явища і факти історії, а також процес розвитку суспільства. Аналіз можна вести тільки з точки зору кляси, щоб не потрапити до буржуазного об’єктивізму. Історик має точно дотримуватися директив компартії, відсортовувати перестарілі директиви і не писати на теми, не зазначені в директивах, бо це вважали б критикою самих директив. У старій історії треба, самозрозуміло, висувати на перше місце російську культуру. Теорію про приналежність Росії до євразійського чи німецького культурних впливів треба обминати. Підкреслювати провідну ролю московського народу (великоруського) серед народів СССР. Висувати провідну ролю російської науки і культури в цілому світі. Всі війни Росії визнавати, як війни справедливі, а про здобування чужих територій не згадувати. Якщо ж іде про відібрання територій Росії іншими народами, то це п’ятнувати, — як грабіж. Народ запевняти, що Росія є тільки проти імперіалістичних воєн та підтримує антиімперіялістичні революційно-визвольні. війни. Про закордонну політику можна писати тільки з точки зору Росії і пролетаріяту. Історію Росії не починати від доби февдалізму, а відкрити новий період її з дофевдальних часів. Щодо історії другої світової війни, то не писати на заборонені всім сказаним теми, а писати тільки про змову німців, японців, італійців та західних держав проти СССР і звідси виводити початок війни. Всі фронти другої світової війни на заході розглядати, як імперіялістичні махінації проти СССР. Про Совєтський Далекий Схід можна писати тільки як про системи волі, а про інші частини Далекого Сходу, як про невільничі системи, куди Европа принесла безкультурність і т. п. Індійського діяча Ґанді характеризувати, — як знаряддя контрреволюції.
На поверхню життя вийшов тепер історик Тарле, що був свого часу засланий на Сибір. Історик Покровський вже заклятий. Живі й діють ще ті історики, що понаписували чи пишуть твори, приємлемі для компартії, а інші десь животіють в забутті. Живі також ті історики, що мають завданням тероризувати інших істориків, що чимнебудь провинились проти компартії.
Таким способом історіографія стала ідеологічною зброєю біжучої хвилі режиму і служить компартії та її ціллям. Напрямні для неї такі: СССР здійснив соціялізм, то здійснить і комунізм.
