В обороні Юди
Юрій Косач у листі до „ВИСОКОПОВАЖАНОГО ПАНА РЕДАКТОРА” ново-русско-словного „Східняка” (тобто, правдоподібно, — до самого себе!) „ввічливо” та „з дійсною пошаною” просив умістити у „Вашому органі, який мені подобається”, і той радо вмістив, — „як документ часу”, — довжелезне „Звернення до крокодилів” Ю. Косача в „Східняку” ч. 16 за 26. IX. 52 р.
У цьму „документі часу” черговий „герой нашого часу” в пресі переконливо продемонстрував, як він шляхом Чортомлика і одним із вальдшнепів Хвильового може перелітати на чужих Обріях із папужної фарми сталінського „Громадського Голосу” до сусідньої федеративної секції Диких хамелеонів „Шкідняка” в зоопаркові „Нового Русского Слова”.
І тут Ю. Косач у своєму зоологічному „Зверненні” показав своїм новим колегам цілий ряд посвідчень, виданих йому українською пресою... А зокрема процитував із листа др. Дм. Донцова до голови МУР (1947р.) твердження: він (Ю. Косач) був завжди в ворожому таборі”. І цю правду він сам ствердив, крім своєї практики, ще й такою тут заявою: ”І я буду в ньому”.
Тепер уже і наш Хома невірний повірить і побачить справжнього Ю.Косача. Бож він і своїми ділами, і аж такою заявою вже цілком ствердив зокрема і наведене ним у „Зверненні” посвідчення, видане йому „Лисом Микитою”, з такою характеристикою: Юда”, що „хлепче чужу юшку разом із собаками”.
Усе це є правда, крім одного слова — „Юда”. Ми рішуче виступаємо в обороні Юди, незаслужено приниженого і ображеного думкою „Лиса Микити”, нібито і Юда був такий самий, як і Юрій Косач. Бож Юда не діходив аж до самого дна маразму людського та, особливо національного, а тому:
1. Хоч Юда і продав Ісуса разом із своїм сумлінням, честю і людською гідністю, але не окупантам своєї Батьківщини — римлянам, а своїм духовним „провідникам", і зокрема Каіафі. Крім того і більше того:
2 Юда не тільки не був національним зрадником, а, навпаки: він нібито намовляв Ісуса очолити повстання проти окупантів — римлян та, зрештою, сам намагався його організувати, але невдало, і змушений був рятуватися в храмі Соломона , де Сінедріон Каіафи вимагав від нього: або видай нам Ісуса, або ми тебе видамо римлянам.
3. Юда ті 30 срібняків не пропив і з жінками не прогуляв так, як Ю. Косач позичувані ним навіки і ті 40 дол. церковно-громадських („Що я, дурний, щоб їх віддавав?”), і ті до півтораста дол. Марії Скубової, і... і... і... Щоправда, М. Скубовій якось у 2 год. ночі, п’яним, ледве просунув через відхилені двері хоч... квітку! — додавши: „Обрррії”...
4 Юда усвідомив свою зраду, хоч і не був письменником, та каявся і мучився так, що, зрештою, — повісився!
А носій „символу свободи”... національної зради, ствердивши в „документі часу”, що він і далі, буде у ворожому таборі, підкреслено заявив: „Я в нічому не каявся й каятись не збираюсь”. Бо „поганому виду — нема стиду”. І тому його дугою згинає не сумління, давно продане й пропите, але та величезна редакційна торба-тека з монограмою — „Новоє Русскоє Слово” (без питання — „Ти скажі мнє, гадіна, сколько тєбє дадєно?”), що нею він демонстрував і в „Сурмі”....
Отже, як бачимо, в тіні Ю. Косача Юда стає ледве не „святим”. Тому українська література і преса мали б значно раніше замінити Юду на Юрія Косача. А втім і після того, мабуть, не один лише п. Б. Сивенко наважився б запевняти Ю. Косача, що і в такій ролі його „твори” — „охоче прийняли б і друкували б це лише літературно-мистецькі журнали”... — всі! — „а й загалом уся поточна наша преса, включно з щоденниками”... І це так от п. Б. Сивенко розписався від імени всієї нашої преси після того, коли Ю. Косач в „Укр. Прометеї” прилюдно признався про свою співпрацю в комуністичному „Громадському Голосі”! Тож не дивно, що наші Сивенки підтримують Косачів не лише літературних, але навіть і церковних, не кажучи вже про політичних та громадських...
— Пройдемо ми! — під таким кричущим заголовком Ю. Косач оприлюднив свою статтю кілька років тому в одному часописі. І справді, куди тільки він не проходив, перебуваючи в тому ворожому таборі („І я буду в ньому”...), що Юді навіть і не снився!
На позиціях того табору Юрій Косач навіть і п. Б. Сивенка, — свого неабиякого прихильника, — назвав „крокодилом ч. 1” у тому „документі часу”. А далі тут показав своїм колегам зі „Шкідняка” такі, заслужені ним в українській літературі та пресі „ордени”, як от: „малорос”, „москаль”, „агент ворожих Україні сил”, „деморалізатор молоді”, „більшовик”, „носій розкладових антинаціональних і атеїстичних ідей”, „мерзота”, „автор півфабрикатів”, „випробуваний антиукраїнський діяч” тощо.
Тож не дарма в „Шкідникові” вже сам Ю. Косач заявив: „Забіраю голос, як проста людина, не претендуючи на звання „письменника”, яким мене ще великодушно зводять обдаровувати „Українські Вісті” майстра І. Багряного та, додамо, їх син і сателіт „Укр. Прометей” з майстром Б. Сивенком, що вони ще завзятіше і ганебніше підтримують на дусі і... церковного Косача...
Згадану теку з цитованою монограмою „Новоє Русскоє Слово” причепило поблизу серця Ю. Косача чи не за показаний ним ще й ось такий „орден”, мовляв, „мельниківського політрука”: „таких письменників, як Косач ми... просто вішаємо” (Підкреслив сам Ю. Косач — С. П.).
Хоч вішати і є за що, але... не треба! Бож у „документі часу” Ю. Косач запевняє Диких: “Я віддав літературі українського народу все своє життя”... а якій саме літературі, та з якою метою — не признається. Тому: 1) Хай живе Ю. Косач, як зв’язковий вірних прислужників Москви: комуністичного „Ггомадського Голосу” та Ново-русско-словного „Шкідняка”. Щоб люди бачили: „Яке дибало — таких і здибало”! А поза тим — 2) Ю. Косач ту редакційно-федеративну теку з монограмою „Новое Русское Слово” правдоподібно донесе ще до редакції часопису американських „бомів”, тобто до свого фінішу.
Бож писав: „Пройдемо ми!”
