Про життя українців у Генеральному Губернаторстві по той бік Сяну
(Докінченім)
Підсумки праці УЦК. Підсумки праці УЦК з кінцем адміністраційного року, тобто з кінцем березня 1941 р., виглядають досить поважно. УЦК веде свою працю в Г. Г. за посередництвом 26 УДК, 41 Районних Делєгатур, 109 Волосних Делєгатур та 965 Мужів Довір’я. Бюджети окремих УДК, сперті майже виключно на власних фондах, виносять до 150000 крб. річно. 
Про висліди праці УЦК говорять найкраще цифри. Якщо йде про шкільний сектор, зорганізовано 948 шкіл, в тім 914 народніх, 2 гімназії (в Ярославі і Холмі), 1 учительський семінар (в Криниці), 9 проф. сіль.-госп., 6 господинських, 7 торговельних, 2 проф. купецькі, 5 промислових, 1 проф. фахову і 1 технічну фахову школу. В тих школах працювало 1545 учителів і 10 інспекторів та навчалось 96.946 учнів. Крім цього було 35 захоронок з 35 провідницями та їх заступницями і 1295 дітей, 616 дитячих садків, 19 курсів для провідниць садків та 2 курси для народніх учителів з неповними кваліфікаціями. Розбудову цієї широкої сітки українського шкільництва слід завдячувати наскрізь прихильному ставленню німецької шкільної влади та повному забезпеченню державою. 
В ділянці культурно-освітньої праці створено на місце існуючих досі різних культурно-освітніх установ, зліквідованих владою, одно цілу організацію у формі т. зв. Українських Освітніх Товариств, яких на терені Г. Г. існувало 808 з 42 045 членами. Ці товариства мають свої бібліотеки, зорганізували жіночі секції, самоосвітні, театральні і хорові гуртки, влаштовували концерти, імпрези, курси для неписьменних і іншого роду та виклади. 
В ділянці Опіки над Молоддю і Родиною діяли різні курені молоді, влаштовувано різні курси (провідницькі, шоферські, вишивкарські, санітарні і ін.) та інструкторські й лещетарські табори, а також табори праці при т. зв. “Українській Службі Батьківщині”. Створено теж Комісію Допомоги Українському Студентству, яка розділяла стипендії і допомоги українським студентам. 
Господарський сектор зорганізував 995 різного роду кооператив, які дуже широко розгорнули працю і охопили майже всі ділянки господарського і торговельного життя. 
Відділ Суспільної Опіки і Праці піклувався полоненими українцями з б. польської армії, втікачами з совітських теренів та робітниками, уділюючи їм допомогу в харчах і одежі, спомагав дешеві кухні, організував та спомагав бурси та захоронки, влаштовував окремі курси для різних ділянок і вишукував працю безробітним. У своїй, праці користувався цей відділ великими субвенціями,- коло 4 міліонів зл. з державних фондів. 
Фінансовий Відділ |користуючись національним податком і дотаціями уряду дбав про те, щоб грошеві труднощі не були перешкодою у праці. Ці дані про працю УЦК і його всіх клітин для загальної української справи вказують на поважні успіхи, яких досягнено завдяки активній поставі нашого громадянства і прихильному становищу німецької влади.
