

ВІД МАЗЕПИ ДО СЛАВУТИЧА
(«Вперед, Україно», народний декляматор, уклав О. Олелько, Париж, 1951).
Українська Національна Єдність у Франції у серії «Бібліотека самоосвіти» видала дуже потрібний народний декляматор під назвою «Вперед, Україно», який охоплює репрезентативну творчість українських поетів за остані 250 літ. В такий спосіб маємо перлини української поезії на патріотичні теми від Гетьмана І. Мазепи до Я. Славутича, включно.
У книжці репрезентовано 30 поетів: 24 вже відійшли до історії, вже фізично не живуть, 4 (Маланюк, Славутич, Стефанович, Ю. Яновський) ще творчо активні.
Наша Україна, яка вже від кількох віків безпереривно бореться за свою незалежність, віднайшла зразкове виявлення в творчості багатьох поетів. Ще Гетьман І. Мазепа закликав;
Озьмітеся всі за руки, 
Не допустіть гіркой муки 
Матці більш своїй терпіти! 
Нуте врагов, нуте бити! 
Самопали набивайте,
Острих шабель добувайте, 
А за віру хоч умріте, 
І вольностей бороніте! 
Нехай вічна буде слава, 
Же през шаблі маєм права!
Цей же запал до боротьби за честь і за волю Україні легко чується в невідомого автора 18 віку, у драмі «Милость Божія»:
Слави іща, богатство ви за нічто майте, 
Не той славен, котрий многа лічить стада, 
Но іже многих врагов своїх шле до ада...
Творчість Т. Шевченка стала нам національною євангелією. То дуже добре що укладач декламатора умістив 11 патріотичних невмірущих творів нашого Великого Кобзаря. 
Іван Франко й Л. Українка, як також другі клясики, теж добре репрезентовані в цій книжці. Але не всі Поети 20 віку належно вміщені. Приміром, Олесь, Липа, Ольжич і Стефанович і Теліга мають достатню кількість уміщених творів, а з віршів Маланюка й Зерова треба було увести більше. Це поважний недостаток книжки. Також треба було умістити по кілька віршів Барки і М. Ореста.
Це окремі недостатки. Назагал вражіння від прочитаної книжки дуже добре. Вийнятковим мажором звучить «Фінал» талановитого поета Я. Славутича, представника молодшої Генерації українських поетів:
Нехай і поранив нас удар тяжкий На кремянистій і виткій дорозі, Та не даються зморі вояки!
Ми йдем вперед, і юній перемозі, Що перед нами зійде з майбуття, Кладем жертовно молоде життя
Оцю цінну книжку треба кожному прочитати і рекомендувати до вжитку усім тим, хто влаштовує імпрези і національні свята. Як мають деклямувати боробанні віршики, радше хай візьмуть першу-ліпшу поезію з книжки «Вперед, Україно».
П. Ківшик.

