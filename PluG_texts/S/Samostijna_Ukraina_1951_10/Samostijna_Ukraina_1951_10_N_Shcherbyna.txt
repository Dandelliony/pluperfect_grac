ГНІВ 

(Олександрини) 

Вже сталлю відгримів, відреготавсь буран.  

Розпластані міста звиваються від ран. 

Та світом крутять знов розбійники-ґявури!  

Юрба тремтить в ногах Ваала диктатури. 

Вона, в сітях дротів, — клубок хирлявих вен,  

Лиш іграшка в зубах збезумілих гієн. 

Під свисти батогів клене красу й Дажбога,  

Багата лихом-злом, — цвітінням серць убога. 

За що ж весь світ горів, і корчивсь люд в огні,  

Як пута ті ж у нас, й кати у нас одні?!... 

Й поломеніє гнів та стріли Перунові  

У схованках душі, в незнайденому слові. 