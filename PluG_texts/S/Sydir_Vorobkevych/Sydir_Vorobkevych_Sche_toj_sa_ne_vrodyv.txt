Ще той ся не вродив, що би всім догодив
Сміховинка
Без дощу і бур’ян не росте, не то збіжжя. Так буває всюди, так було воно і в славнім селі Незгодові. Люди поорали ниви, засіяли здоровим зерном, заволочили; та що з того! – від Великодня аж до самих Зелених свят і крапля з неба не впала.
– Бідна наша головонько! що з того буде? - охали та ойкалися незгодівці. 
Вкінці вчепилися до начальника Павла Згідливого, щоби зарадив лихові: він же на то голова в громаді, повинен дбати й про дощ і про врожай!
– Знайте, пане війте! - каже громада: - що як не накличете дощу й ми з голоду погинемо, то при нових виборах скинемо вас з уряду.
Павло Згідливий взяв собі отсю погрозу дуже до серця, три ночі не спав, всі глузди в долоні збирав, голову гадками-думками сушив.
Перша влізла йому в голову баба ворожка, котра – так люди між собою гуторили й напевно в то вірили – з нечистим зналася, град відвертала, дощі насилала. Вислухала баба просьбу а може й грозьбу начальника й стала примовляти:
}}«Дощику, дощику! 
Зварю тобі борщику 
В поливанім горщику; 
Люни з неба цебрами, 
Коновками, відрами,
Кедровою дійничкою 
Над нашою пашничкою 
Та над житом, пшеничкою! 
Хмаро, хмаронько повнії водиці! 
Засохлі ниви, ох, ждуть росиці, 
Освіжи поля і сіножати, 
Не дай нам марно всім погибати!» 
Не помогла ворожка. Кидали й стару циганку Чору аж три рази у став, мало не втопили, бо думали, що вона всі хмари ключем замкнула: та і се не помогло, дощу як не було так і нема.
Незгодівці ще гірше лютують, двірника таки зараз скинути хотять. А Павлові стало жаль війтівської палиці, товче свою бідну голову, роздумує, придумав новий лік, кличе раду й громаду, тай каже:
– Панове громада! Одна ще є рада. Бог наша єдина поміч. Наймемо службу божу, чей Він Всемилостивпй нас не опустить.
– Добра рада, мудра рада! - озвався паламар Черепаха: - тільки треба би вибрати найліпший день, коли би мав дощ піти.
– А треба, треба! - загуділа громада.
– Може би таки завтра, в понеділок? Чим скорше, тим ліпше! - порадив начальник.
– Лиш в понеділок ні, - озвалася майже уся громада, - бо буде йти цілий тиждень.
– То може у вівторок, - радить дальше начальник.
– І у вівторок недобре. Завтра треба конче косити, а дощ на поліг неминуча страта, - загуділи всі, що мали сіножати.
– Ну, то в середу.
– Ні, ні, ні! - забриніли школярі: - в середу по полудні нема школи, саме добре назбирати грибів, малин та ягід.
– Правда, правда! - притакнули старі.
– Най буде й так, - каже Павло Згідливий, - то вже хіба в четвер?
– У четвер? Боже борони! - заверещали баби. - Таж у четвер торговий день, треба винесті на торг курочку, щоби був крейцар при душі.
А дівчата й собі:
– А нам треба заполочі, цяток, чічок.
– Га, як так, то вже хіба на п’ятницю відложимо, - подає Павло Згідливий.
– Як то? - озвалися майстри гонтарі: - чи забули, що в п’ятницю у нас пильна робота, корчму покривати? Вже ліпше в суботу!
– Про мене, най буде й на суботу, - сказав вже трохи сердито війт.
– От вигадали в суботу. Коли ж просушити шмаття на неділю, невже на дощі? Вже в суботу ніяким чином дощу не треба! - закричали баби і перекричали усіх.
– Трудна з вами рада! що голова, то інший розум! Отже най буде на неділю! - назначив уже гнівно начальник.
– Даруйте, пане війте! - закинув дяк: - але люди і в погоду мало до церкви заходять, а в сльоту то будуть хіба пан-отець, я та паламар...
– Правду мають пан даскал! - озвалися парубки, а за ними і дівчата, нагадавши собі ще й про танець.
– Ну, то вибачайте! - викрикнувся на них начальник. - Годі вам порадити, бо всі ви рябенькі й одної матері діти, одно тягне гойса, а друге чала...
Війт розбесідувався й хто знає, що ще наговорив би був, коли б не був розігнав раду, а разом і журу незгодівську, дощ, що нараз люнув із хмари, котра неспостережно з-за горба висунулася, не питаючи нікого о дозвіл.
1891-го року.
||388 - 391.
