Політичний огляд. (ЗА ОСТАННІЙ ТИЖДЕНЬ). В Німеччині розпочався процес повстання баварських монархистів, на чолі з Гітлером та Людендорфом. На суді Людендорф викрив, що в повстанні брали активну участь диктатор Баварії Кар та генерал Лосов. На процесі виявився повний розбрат серед німецьких монархистів. Німецька народня партія внесла в Райхстаг пропозицію про саморозпуск Райхстагу та призначення нових виборів. Соціял-демократи і демократи висловлюються проти цієї пропозиції, боючись провалу на виборах. У Франції з причини фінансової кризи припиняється майже вся праця що до відбудування зруйнованих війною земель і кількість робітників зменшується з 280 до 50 тисяч. Парламент висловився за асигнування 85 мілійонів франків, щоб авансувати Рурську країну. В Англії палата громад ухвалила в першому читанні законопроект про врівнання жінок у виборчих правах з чоловіками. В Брамлеї на додаткових виборах переміг великою більшістю кандидат робітничої партії міністр Гендерсон над кандидатом консервативної партії. Передвиборча промова Гендерсона, в якій він сказав, про потребу переглянути Версальську угоду, викликала протест в палаті громад з боку лібералів та консерваторів. Макдональд заявив, що уряд не відповідає за заяви окремих своїх членів. Взагалі Макдональд хоче жити в злагоді з лібералами та консерваторами і не дарма старий член союзу докерів Сокотіон на запитання, що він думає про уряд Макдональда, відповів: „це один із найкращих консервативних урядів, якого ми вже давно не бачили”. В Америці нафтові шахрайства та хабарництва розкриваються, що далі більше. Сенатор Бора офіційно вимагає одставки державного генерального прокурора Доуержі, про якого сенатська комісія має документи, що він брав участь у злісній спекуляції нафтовими акціями. В Нью Йорці поширились чутки, що державний секретар Юз має піти в одставку, бо він теж замішаний в нафтовій панамі.В Греціі боротьба між республіканцями і сучасним урядом загострюється й майже було, що не привела до скинення уряду. Ліві республіканці вимагають негайно вирішити питання про скинення династії й оголосити Республіку. Праві ж партії досягли того, що парламент ухвалив поставити справу на голосування країни. В Польщі катування політичних в’язнів особливо українців набрало жахливих розмірів. Оце недавно в Львівській в’язниці ніби то сама наклала на себе руки політична ув’язнена Бесарабова. Як виявилось при медичному огляді все тіло Бесарабової було в синяках. Очевидно, що її повішено жандармерією після катування. Союз пролєтаріяту міста й села вимагає слідства. Розуміється польські пани подбають, щоб прикрити ганебний злочин своїх посіпак. В Бельгії наслідком того, що парламент відкинув економичну угоду з Францією, кабінет Теніса подався до одставки. Пуанкаре втратив таким робом свого вірного локая в Бельгії. Урядова криза ще не закінчена. В бельгійських політичних колах припускають, що новий уряд буде складено на принципах нової коаліції, з притягненням соціалістів. Можливо що скласти кабінет буде доручено соціял-угодовцю Вандервельде. В Індіі, що далі більш розгортається боротьба індусів проти англійців. Цими днями в Наба сталася значна сутичка між англійською владою й індуськими націоналістами в окрузі Наба. Переведено багато арештів. Крівава сутичка викликала надзвичайне заворушення в цілій країні. В Єгипті в м. Александрії текстильні робітники, за повідомленням агенства Гаваса, після трьохмісячного страйку захопили текстільну фабрику в свої руки. Те саме зробили й робітники иншої бавовняної фабрики. Урядом було надіслано туди військо, яке й звільнило фабрики від робітників. В місті відбулась величезна демонстрація робітників.  В Угорщині уряд скаженіє в своїх переслідуваннях комуністів. Угорська охранка сповіщає про викриття великої комуністичної організації, що мала свої філії по всій країні. В багатьох містах переведено численні арешти. Поліція повідомляє про раптову смерть одного з заарештованих. Ніхто не сумнівається, що його вбила поліція. В Болгаріі становище уряду Цанкова дуже захиталося в звязку з виходом із уряду соціял-демократів. Вороже відношення до уряду з боку робітників і селян зросло ще більше. Вуличні сутички з поліцією збільшуються. Уряд намагається задушити незадоволення арештами, але це йому не допомагає. З конференціі в справі морського розброєння нічого не виходить. Між великими державами панує надзвичайна незгода. Кожний думає про обмеження озброєння иншої країни, а не своєї. Делегати Франції вимагали для себе прав мати таку сильну флоту, яку має Англія. Отже зібралися, щоб вирішити справу про роззброєння, а говорять про нові озброєння. Така вже логіка буржуазії. П. Л - ний.

