Рішення ІІІ Надзвичайного Великого Збору ОУН з серпня 1943 р.
В серпні 1943 року відбувся Надзвичайний Великий Збір Організації Українських Націоналістів. Дворічний період, що відмежовує Ⅲ НВЗ від II Звичайного Збору ОУН становить в історії організації окрему епоху. Німецько-більшовицька війна докорінно змінила політичні відносини в Україні та створила новий стан в політичному світі. В нових умовинах наш народ і наша земля з її багатствами стала ціллю обох воюючих імперіалістів і тереном найжорстокіших воєнних дій. Зданий виключно на власні сили, боровся і бореться сьогодні український народ рівночасно проти двох сильних і жорстоких загарбників. 
Ⅲ НВЗ ОУН розглянув пройдений шлях боротьби в минулому і накреслив план боротьби на майбутнє. Друга імперіялістична війна вступила в критичну фазу. Стоїмо на передодні могутньої хвилі національних революцій, які покладуть край злочинній війні імеріялістів та зметуть з лиця землі тюрми народів-імперії. 
В міру того, як росте українська сила, щораз більше реальним і живим стає перед нами образ майбутньої Української Держави. Програмою постанови Ⅲ НВЗ чіткіше, ніж досі, накреслюють суспільний лад нової України.

ПРОГРАМОВІ ПОСТАНОВИ
Організація Українських Націоналістів бореться за те, щоб кожна нація жила вільним життям у своїй власній самостійній державі. Знищення національного поневолення та експлуатації нації нацією, система вільних народів у власних самостійних державах — це єдиний лад, який дасть справедливу розв'язку національного і соціального питання в цілому світі. 
ОУН бореться проти імперіялістів та імперій, бо в них один шануючий народ поневолює культурно, політично та визискує економічно інші народи. Тому ОУН бореться проти СРСР і проти німецької «Нової Європи». 
ОУН з усією рішучістю бореться проти інтернаціоналістичних і фашистівсько-націоналсоціялістичних програм і політичних концепцій, бо вони є інструментом завойовницької політики імперіалістів. Тому ОУН проти російського комуно-більшовизму і проти німецького націонал-соціалізму. 
ОУН проти того, щоб один народ, здійснюючи імперіялістичні цілі, «визволяв», «брав під охорону», «під опіку» інші народи, бо за цими лукавими словами криється огидний зміст — поневолення, насильство, грабунок. Тому боротиметься проти російсько-більшовицьких і німецьких загарбників, поки не очистить Україну від усіх «опікунів» і «визволителів», поки не здобуде Української Самостійної Соборної Держави (УССД), в якій селянин, робітник і інтелігент могтиме вільно, заможне й культурно жити та розвиватися. 
ОУН за повне визволення українського народу з-під московсько-більшовицького й німецького ярма, за побудову УССД без поміщиків, капіталістів та без більшовицьких комісарів, енкаведистів і партійних паразитів. В українській державі влада уважатиме за найвищий свій обов’язок інтереси народу. Не маючи загарбницьких цілей та поневолених країн і пригноблених народів в своїй державі, народна влада України не витрачатиме часу, енергії та коштів на творення апарату гноблення. Українська народна влада всі економічні ресурси та всю людську енергію спрямує на побудову нового державного порядку, справедливого соціального ладу, на економічне будівництво країни та культурне піднесення народу. 
У лавах ОУН борються українські селяни, робітники та інтелігенти проти гнобителів, за УССД, — за національне й соціальне визволення, за новий державний порядок та новий соціальний лад: 
1.  а) знищення більшовицької й німецької експлуататорсько-кріпацьких систем в організації сільського господарства. Виходячи з того, що земля є власністю народу, українська державна влада не накидуватиме селянам однієї форми користування землею. Тому в Українській Державі допускатиметься індивідуальне та колективне користування землею в залежності від волі селян. 
б) За безплатну передачу селянам Західних українських областей всіх поміщицьких, манастирських та церковних земель. 
2. а) За те, щоб велика промисловість була національно-державною власністю, а дрібна — кооперативно-громадською. 
б) За участь робітників у керівництві заводами, за фаховий, а не комісарсько-партійний принцип у керівництві. 
3. а)За загальний восьмигодинний робочий день. Понад нормова праця може бути тільки вільною, як кожна праця взагалі, і робітник отримує за неї окрему плату. б) За справедливу оплату праці, за участь робітників у прибутках підприємства. Робітник отримуватиме таку заробітну плату, якої потрібно для забезпечення матеріальних і духових потреб цілої його сім’ї. При річних підсумках господарського стану , підприємств кожний робітник одержуватиме: у господарсько-кооперативних підприємствах дивідент (належна йому частка річного прибутку), а в національно-державних — премію. 
в) За вільну працю, вільний вибір професії, вільний вибір місця праці. 
г) За свободу профспілок. За знищення стахановщини, соцзмагань, підвищування норм та інших способів експлуатації працюючих. 
4. За вільне ремесло, за добровільне об’єднування ремісників у артілі, за право ремісника вийти з артілі та індивідуально виконувати працю й вільно розпоряджатися своїм заробітком. 
5. За національно-державну організацію великої торгівлі, за громадсько-кооперативну дрібну торгівлю та за дрібну приватну торгівлю, за вільні базари. 
6. За повну рівність жінки з чоловіком в усіх громадських правах і обов’язках, за вільний доступ жінки до всіх шкіл, до всіх професій, за першочергове право жінки на фізично легшу працю, щоб жінка не шукала заробітку на шахтах, руднях та інших тяжких виробництвах і внаслідок цього не руйнувала свого здоров’я. За державну охорону материнства. Батько сім'ї одержуватиме, крім плати за свою працю, додаткову платню на утримування жінки й неповнолітніх дітей. Лише в таких умовах жінка матиме змогу виконувати свій важливий, почесний і відповідальний обов'язок матері й виховательки молодого покоління. 
7. а) За обов’язкове середнє навчання. За піднесення освіти й культури широкої народної маси шляхом поширення мережі шкіл, видавництв, бібліотек, музеїв, кіно, театрів, тощо. 
б) За поширення вищого й фахового шкільництва, за невпинний ріст висококваліфікованих кадрів у всіх ділянках життя. 
в) За вільний доступ молоді до всіх вищих навчальних закладів. За забезпечення студентства стипендіями. харчами, мешканнями та навчальними приладдями. 
г) За всебічний гармонійний розвиток молодого покоління — моральний, розумовий та фізичний. За вільний доступ до всіх наукових і культурних надбань людства. 
8. За пошану до праці інтелігенції. За створення таких моральних основ праці, щоб інтелігент, будучи цілком спокійний про завтрашній день та про долю сім’ї, міг віддатися культурно творчій праці, мав потрібні умовини для праці над собою, постійно збагачував свої знання та підвищував свій культурний рівень. 
9. а) За повне забезпечення всіх працюючих на старість та на випадок хвороби чи каліцтва. 
б) За широке запровадження охорони народного здоров’я, за поширення сітки лікарень, санаторій, курортів та будинків відпочинку, за збільшення лікарських кадрів. За право працюючих на безплатне користування всіма закладами охорони здоров’я. 
в) За особливу державну опіку над дітьми й молоддю. За поширення сітки дитячих ясел та садків, санаторій, таборів відпочинку та спортивних організацій. За охоплення всієї дітвори та молоді державними закладами опіки та виховання. 
10. а) За свободу друку, слова, думки, переконань, віри й світогляду. Проти офіційного накидання суспільності світоглядових доктрин і догм. 
б) За вільне визнавання й виконування культів, які не суперечать громадській моралі. 
в) За відокремлення церковних організацій від держави. 
г) За культурні взаємини з іншими народами, за право виїзду громадян за кордон для навчання, лікування та пізнавання життя й культурних надбань інших народів. 
11. За повне право національних меншостей плекати свою власну по формі й по змісту національну культуру. 
12. За рівність всіх громадян України, незалежно від їх національності, в державних, громадських правах та обов’язках, за рівне право на працю, заробіток і відпочинок. 
13. За вільну українську по формі й по змісту культуру, за героїчну духовість, високу мораль, за громадську солідарність, дружбу та дисципліну.

Як зродилась Українська Повстанча Армія
Вже по рокові німецької окупації, населення України було доведене до краю гітлерівським терором. Арешти та розстріли провідних людей, лови та вивози молоді до Німеччини на повільну смерть, підпали сіл, економічний визиск та непосильні папщизняні роботи — ось благодаті німецької окупації. Населення зрозуміло, що тільки організованим збройним опором можна охоронити себе перед фізичним знищенням та охоронити своє добро від цілковитого грабунку. 
Це питання стало на порядку денному ще й тому, що більшовицькі банди взимку 1942-1943 рр. посунулись лісами з своїх білоруських баз далеко на південь. Не зустрічаючи на свому шляху ніякого спротиву з боку німців, червоні банди опанували Пинщину, Кобринщину, Берестейщину, Ковельщину, Сарненщину, Костопільщину та почасти Житомирщину, Луччину, Рівенщину й Крем’янеччину. Ці банди, до яких прилучилося місцеве шумовиння та злочинці, обминаючи німецького загарбника, почали грабувати українське населення, забираючи в нього останню одежину, худобу й збіжжя, та стріляти свідомих українців. 
Для боротьби з більшовицькими бандами, німці висилали в ліси без належного озброєння та забезпечення амуніцією від діли української міліції. Одночасно тим самим міліціонерам, які билися і гинули в лісах в боротьбі з більшовиками, карні відділи німецької поліції і гестапо розстрілювали родини та палили хати нібито за зв’язок з червоними партизанами. 
Згодом, роззухвалені безсиллям мирного населення, німецькі поліційні кати почали примушувати українських міліціонерів розстрілювати своїх же безневинних селян. Було це в селі Кортиліси на Ковельщині, де німецька поліція розстріляла 2000 людей. Німецькі кати заставляли людей копати, ями на тих свідомих українців, які мали бути розстріляні гестапом: с. Цумань на Луччині, де розстріляно кілька тисяч людей з довколишніх сіл. 
Зустрівшись з гідною поставою української міліції, яка відмовилася стріляти до населення, чи копати ями для розстріляних гестапом людей (с. Цумань) — німецька окупаційна влада розпочала ліквідацію української міліції. Німці почали поголовно арештовувати міліціонерів по станицях і кидати їх за дроти по великих містах. 
Щоб стероризувати до решти українське населення, гестапо провело в березні масові арешти та розстріли української інтелігенції. Тоді саме серед багатьох згинули в Крем’янці подружжя лікарів сл. п. Рощинські. 
Оборонні заходи населення, які воно застосувало до того, часу, захищаючись перед ловами на німецьку каторгу, — не виправдували вже себе. Німецька поліція ще з ночі обступала село і вистрілювала поголовно все населення від найстаршого дідуся до немовляти в колисці. Добро німота грабувала, а хати та клуні пускала з димом. Таким чином німці знищили село Ремель Олександрійського р-н у на Рівенщині. 
Українські селяни, щоб оборонити своє життя перед нападом скажених гітлерівських собак та кровожерливих енкаведистів з більшовицьких банд, щоб охоронити свій дорібок від грабунку, — добули дбайливо заховані кріси і створили перші збройні відділи самооборони Української Повстанчої Армії. Ці загони готові були битися дозагину в обороні своєї правди. 
Лави УПА щораз збільшуються; в бойові загони йдуть робітники, інтелігенти, українські міліціонери. Своїми воєнними діями вона охоплює все нові і нові терени, з кожним днем росте її бойова спроможність. Твориться Головна Команда УПА, команди окремих армій, груп. Сьогодні УПА не партизанщина. Це зав’язок майбутньої Української Збройної Сили, це майбутня Українська Народна Армія, яка вже нині збагачується усіма родами зброї та вишколеними стрілецькими і старшинськими кадрами. 
УПА бореться за здобуття Української Самостійної Держави. 
УПА бореться проти імперіялістів, що поневолюють один народ другим, і тому веде нещадну боротьбу як з гітлерівською Німеччиною так і з більшовицькою Москвою. Обидва ці імперіялісти б’ються між собою за те, кому з них політично та економічно панувати в Україні. 
Визнаючи право кожного народу мати власну національну державу на своїй власній території, УПА закликає всі поневолені народи Європи й Азії до одностійної боротьби з московським та німецьким імперіялізмами. 
УПА провела на українських землях пропагандивну роботу серед національних баталіонів, які з різних причин опинилися при німецьких військах. Політична робота УМА дала поважні наслідки. Багато пройнялось ідеєю спільної боротьби всіх поневолених народів з імперіалістами, При УПА вже повстали національні відділи грузинів, узбеків, вірменів, азербайджанців, татарів та інших народів, які пліч-о-пліч разом з українцями борються за крашу долю своїх країн. 
Вже перші бої УПА з більшовицькими партизанськими бандами та карними відділами німецької поліції принесли поважні досягнення. В тяжких і завзятих боях розбили повстанці численні бази більшовицьких партизан та очистили від їхніх банд Рівенщииу, частину Житомирщини, Луччину, Костопільщину, Ковельщину, Крем’янеччину, південну Сарненщину та Берестейщину. 
Під час очищувальних дій УПА, знищено кільканадцять більшовицьких бункерів і таборів на Столинщині й Сарненщині. Тільки в лісах під с. Славечном спалили українські повстанці 6 більшовицьких бункерів, захопили запаси зброї, амуніцію, військове майно, канцелярії штабів кількох партизанських груп разом з усіма важливими паперами. 
Починаючи з березня 1943 р. українське село розправилось з сотнями ляндвіртів, зондерфюрерів та інших п’явок народу, провчило не один грабіжницький відділ німецької поліції та СС-ів. Постійно, Яполоть, Чудви, Велика Любаша, Іванова Долина на Костопільщині; Бережці, Новостав на Крем’янеччині; Смига, Замчисько, Білгородка, Студінка на Дубенщині; Цумань, Колки на Луччині; Жуків, Сергіївка, Бугрин на Рівенщині; Дружкопіль, Горохів на Горохівщині, і ще десятки сіл Волині, Поділля, Полісся, Житомирщини, Кам'янець-Подільщини, Київщини, в обороні яких або в околиці яких повстанці звели бій з німецькими загарбниками, — всі вони свідчать проречисто про волю українського народу боронити свій край перед ворогом. А здобуті в боях кріси, фінки, кулемети, гранати, гранатомети, гармати, авта, повзи служать вправній руці українського повстанця. 
Як же відповів на появу та воєнні дії УПА гітлерівський режим? Німецькі розбійники всю свою лють звернули на беззбройне мирне населення підміських сіл: стріляли та кололи багнетами жінок і дітей, грабували майно, палили до тла цілі села. Так спалили німецькі карні загони понад тридцять сіл навколо Луцька, 11 сіл в одному Деражненському районі, багато сіл на Пинщині, Рівенщині, Луччині, Дубенщині, Шепетівщині. 
На цих розбійницьких виправах німецькі палії не один раз дістали по крижах від повстанчих загонів. В одній з таких сутичок за 5 км. від Луцька, гебітскомісар, тікаючи з розбитого авта, залишив у ньому зброю і шапку. Після таких прочуханів залякана німецька адміністрація дає наказ кілька день підряд бити до поблизького лісу з гармат(Ковель, Луцьк); висилає літаки кидати на болота запальні, бомби (Сарненщина, Костопільщииа, Крем'янеччина), а танкетками з широких доріг обстрілювати підозрілі кущі (Луччина,  Дубенщина). По залізницях повагом сунув бронепотяг, пострілюючи в небо, аж поки повстанці, зірвавши йому шлях наступу і відступу, не виполошили його назавжди з своєї «Республики» (Володимирщина). І в той час, коли гебітскомісар тішить себе гарматними пострілами на ліс, одчайдушний відділ повстанців забирає з міста кількасот голів пограбованої в селян худоби (Ковель). 
Несподівано і більшовицькі і гітлерівські грабіжницькі банди знайшли собі вірного союзника і помічника в особі польських колоністів. Вірні своїй історичній традиції, поляки під проводом своєї імперіалістичної верхівки ведуть і далі свою імперіалістичну політику на Сході. 
Тому поляки в поліських селах стали притулком і опорою більшовицьких партизан, а в містах і в містечках співпрацюють з німцями проти українців. Український народ зробив з цього належний висновок. 
Так у безперервних боях, постійній небезпеці гартується український народ в боротьбі за свою незалежність. Не зламати ворогам волі нашого народу. Український народ, будучи свідомий того, що лише збройною силою можна здобути і закріпити свою державність, а в сучасний момент оборонити його перед німецьким терором — не дивлячись на дорогу ціну, на жертви, — віддає для УПА всі свої сили, багатство, працю й уміння. 
Українська Повстанча Армія, як організована революційна сила українського народу в його боротьбі за Самостійну Державу, під політичним проводом Організації Українських Націоналістів, незалежно від фронтових, хвилевих пересунень і тимчасових змін в державних кордонах, іде до перемоги. 

З ПОВСТАНЧИХ БОЇВ
Нещадна боротьба УПА з німецькими та більшовицькими загарбниками охоплює все ширші простори України. 
У бою під с. Богуславкою (Волинь) загони Кропиви й Батька розбили дощенту червону банду, що сиділа в сусідньому лісі і наскакувала раз-по-раз на села та грабувала й мордувала селян. Відділ Кропиви ввірвався в самий табір червоних. У таборі знялась паніка, червоні стали тікати. Частина пробувала відбиватись. На полі бою лягло трупом 80 чоловік, багато було ранених. Увесь табір разом із награбованим у селян добром, а також зброя та амуніція попали в руки повстанців. 
Велику банду червоних розігнали повстанці на Берестейщині. Недобитки, тікаючи, загнались аж за Біле озеро. Другу частину цієї банди викінчує УПА в теренах південного Полісся. 
Героїчний бій звела чота українських повстанців з бандою червоних в 600 душ в Камінь-Коширському районі. Бій тривав 9 год. Убито 80 червоних, приблизно стільки ж ранено. Наші втрати — двох убитих, чотирьох ранених. 
На Київщині, Житомирщині та Кам'янець-Подільщині червоні банди уникають зустрічі з УПА, відчувши в кільканадцятьох сутичках її перевагу. 
Німецьку жандармерію та її ляцьких прислужників громлять повстанці скрізь, де ще вона тримається. Чималі терени вже цілковито звільнені від німецького окупанта. 
І так, біля Копитова (Корецький район) в чотирьохгодинному бою з німецькою жандармерією повстанці, здобули 60 крісів, кілька кулеметів, амуніцію та вояцький виряд. 25 німців убито, 14 попалося в полон, багато ранено. 
На шляху Рафалівка—Володимирець повстанчий загін розігнав 200 німців, здобувши в них 1 танк і кільканадцять гранат.

Розпорядження
в земельній справі, видане Головною Командою Української Повстанчої Армії, як найвищої і єдино суверенної влади на звільнених землях України, від 15. VIII. 1943 року. 
1. Всі землі з їх водами, надземними й підземними багатствами України становлять добро українського народу. 
2. На всіх землях України, звільнених Українською Повстанчою Армією від московських більшовиків і німців: 
а] касується в основному колгоспну систему, запроваджену більшовиками і впроваджується приватну селянську власність. 
б] всі землі колишніх землевласників (фільварків) і землі колишніх польських колоністів переходять у власність українських селян. 
3. Розподіл колгоспів і радгоспів, фільварків, господарств колишніх польських колоністів на приватну власність між одноосібні безземельні й малоземельні господарства роблять місцеві громадські управи, затверджені УПА, і земельні комісії, обрані громадськими зборами. 
4. Нормою наділу для одноосібних приватних господарств має бути така кількість землі, яка з одного боку давала б змогу провадити цілком самовистарчальне господарство, а з другого боку, яка може бути оброблена власного працею даної сім’ї. 
5. Якщо більшість колгоспників не бажає розподілу колгоспу на приватні одноосібні господарства, то колгоспникам залишається надалі колгоспне господарство на артільних засадах. Такий колгосп є виключною власністю членів даного колгоспу. 
6. Машино-тракторні станції [МТС] становлять спільне добро даного району, який обслуговують на артільних засадах. 
7. Приватні землі селян української та іншої національностей, які загинули підчас воєнних дій, або були замордовані більшовиками, німцями, чи поляками, — віддається у володіння їх рідні до четвертого покоління, а якщо такої немає,--найбіднішим селянам даної місцевости. 
8. Земля, як найбільше добро українського народу, не повинна лежати облогом, а повинна бути оброблена вся і засіяна, Про це подбають громадські управи, які за свою діяльність відповідають перед УПА. 
9. Всі ліси й води становлять спільну власність українського народу. Користування лісами й водами встановляє громадська управа. Лісове господарство веде Дирекція лісів, призначена УПА. 
10. Це розпорядження входить в силу , з днем його видання. 

СПІЛЬНИМ ФРОНТОМ ПРОТИ ІМПЕРІЯЛІСТІВ МОСКВИ І БЕРЛІНУ
Наради представників Азербайджанських військових відділів та Української Повстанчої Армії
У вересні ц. р. відбулася нарада представників Азербайджанських військових відділів та Української Повстанчої Армії в справі спільної боротьби проти імперіялістів Москви і Берліну. 
Азербайджанців коротко привітав командир Еней. В своїй промові він підкреслив прихильність і дружбу азербайджанського й українського народів та готовість спільними силами вести, боротьбу проти ворогів — за волю України і волю Азербайджану. 
По привітальній промові Енея забрав слово представник від Азербайджанських військових відділів — командир Чайлі. В своїй щирій промові він від імени свого народу заявив, що вірить в дружбу азербайджанського і українського народів і що визволення всіх народів Європи й Азії може наступити лише внаслідок революційної боротьби. 
Здійснюючи ідею спільної боротьби, Азербайджанські відділи включилися до Української Повстанчої Армії, як зав'язок Національної Армії Азербайджану. 
Після цього розпочалась нарада. Вирішено цілий ряд питань по організації спільної боротьби. Обмірковано питання: 1) політичні напрямні в боротьбі з імперіялістами; 2) місце Національної Армії Азербайджану при Українській Повстанчій Армії; 3) питання, зв'язані з визвольною боротьбою азербайджанців на їхній Батьківщині. 
Стверджено, що більшовицька Москва так само як і гітлерівська Німеччина — це ворог трудящого людства та борються за те, щоб перетворити всі народи Європи й Азії в своїх рабів. Своєю брехливою пропагандою імперіалісти прагнуть приспати чуйність трудящих народів, заволодіти новими територіями та перетворення їх в свої колонії. 
Визволення поневолених народів наступить тільки шляхом нещадної революційної боротьби та в дружньому їхньому виступі. 
Незадовго після нарад дружба українського і азербайджанського народів була скріплена ворожою кров'ю. В бою на Остріжчині виступили пліч-о-пліч українські й азербайджанські військові відділи до бою з німецькими грабіжниками. Німців розбито наголову. На полі бою залишили вони 45 вбитими, раненими та полоненими, а решта розбіглася, гублячи зброю. В бою загинув героїчною смертю один син Азербайджану.

До збройної самооборони
На свому відворотному шляху з України німецькі варвари грабують все добро, оселі і міста палять, а населення забирають з собою. Працездатних вони думають використати на своїх каторгах, а решту вистріляти та винищити голодом у концтаборах. 
За відступаючими німцями сунуть в Україну нові «визволителі» — московські окупанти. Закидаючи співпрацю з німцями, більшовики відразу переходять до масової «чистки» українських селян, робітників і інтелігенції. «Для воєнних цілей» грабують вони людей з останнього шматка хліба й одягу, а населення мобілізують від 14-60 років життя на фронт, фортифікаційні роботи та на сибірські військові заводи. 
В ці дні український народ повинен витримати жорстоку пробу на право жити. Нехай сьогодні кожному буде ясно, що піддаватися панічним настроям, за лишати свої рідні землі та по рабському втікати разом з німцями, чи спокійно виглядати московських загарбників — це добровільно йти на шибеницю. В ці важкі часи нам треба зберегти людські сили та захистити народ перед голодом. Це треба робити збройними заходами, збройною самообороною. 
Усе боєздатне населення повинно при допомозі українських повстанчих відділів якнайскорше переходити до організованої оборони, використовуючи природні оборонні місця, як: ліси, яри, гори і т. п. Треба зв’язуватися зі збройними затонами Української Повстанчої Армії. Треба здобувати зброю, роззброюючи відступаючі німецькі відділи та більшовицькі теренові оборонні загони. Треба ховати хліб перед окупантами, безпощадно винищувати ворожих агентів, сексотів та замаскованих більшовиків. 
Треба посилювати взаємне довір’я. Наші перспективи перемоги оперті на здоровій політичній думці й тактиці революційного проводу ОУН. Зі знищенням німецького імперіялізму неминучий розгром і більшовицького імперіялізму, як загрози для цілої Європи. Проти московського завойовника ідуть разом з нами всі поневолені народи Європи і Азії.

Коліновклонники
Залишки опортуністичного кодла пакують свої манатки, готуючись дременути під крильце нового «прихилителя». Галасливі фрази про патріотизм, про Батьківщину, про рідний народ зникають, як дим. Недолугі угодовці здатні тільки спровокувати народ, умовити його колінчити перед завойовником. Коли ж треба стати на герць з ворогом, захищаючи той самий народ, — тоді наші краківські патріоти нашвидку зачиняють крамнички парфумів та салати, переривають картярство і вже риштують вози в далекую дорогу. А ви, мовляв, чесні та файні газди, як хочете, так і жийте. 
Уже сидячи , на скриньках, коліновклонники, надвереджуючись, знай, доводять свою «льояльність і співпрацю». Тут і вмовлювання хлопців і дівчат їхати па німецьку каторгу, тут зустрічі хлібом — сіллю кривого заїдуватого ляндвірта, тут і проповідь «нєсопротівлєнія злу насілієм». 
Коли гітлерівець чи лядський недобиток зарізав твого брата —дай йому на заріз ще й сестру, — така мораль тих немічних кастратів. 
Задовольнившись порохнявою «просвітою» та дозволом на хрещення лобів,— ці коліновклонники в своїй рабській запопадливості дійшли до того, що почали вже й святу Віру притягати на службу окупанта. 
Уже цілі місяці рясніють німецькі газети, що виходять українською мовою, закликами здавати контингенти. В цих закликах зустрінете умовляння, агітацію, апеляцію до сумління і навіть погрозу. Але всі заклики меркнуть перед одним, що ми зустріли у «Львівських Вістях» від 4 вересня 1943 р. 
Не знаємо, який саме «редактор» утяв цю штуку на замовлення «керманича». У всякому разі видно, що автор заклику людина побожна, бо почала свої слова так: 
«Селяни! Ділитися насущним хлібом з ближнім — наказ сумління і віри. Тому дбай через віддачу контингенту за справедливий розподіл». 
Що ж, знайшовся землячок, який навіть Вірою виправдує німецький грабіж. Воно, правда, було б не дивно, коли б це писав московський митрополит Сергій про більшовицьку хлібо здачу. Там це можна. 
Але в нашому краю ми будемо старатися виполювати юдиних «праведників». 

Нові жертви німецьких катів
Послідовно здійснюючи програму фізичного знищення українського народу — гестапо, 15 жовтня ц. р. знову розстріляно в рівенському кар'єрі 30 українців. Серед них Микола Малюжинський (священик, адміністратор митрополита Полікарпа в Луцьку), Володимир Мисечко (священик з Горохова); Харитя Кононенко (заступник голови рівенського самодопомогового комітету), Анатолій Довгопільський (директор Рівенського українського театру), Ганна Мартинюк з донькою Тамарою, Харитон Байдан, (директор рівенського міського кооперативу), Леонід Зброжек (службовець Уряду Праці).

Українська Народна Самооборона в Галичині
В липні цього року почала діяти на теренах Західної України незалежна збройна революційна сила — Українська Народна Самооборона. Сьогодні це, побіч Української Повстанчої Армії, друга ланка нашої всенародної військової організації. Які причини зумовили повстання УНС — та які завдання на сьогодні і завтра стоять перед нею? 
Першою причиною був щораз то більший нестерпний терор і грабіж конаючого німецького окупанта супроти українського населення. 
Другою причиною був наїзд московсько-більшовицьких партизан на українські землі, котрі грабунком, терором, мордуванням та диверсією руйнують і анархізують українське життя. 
Вірними помічниками німецьких та більшовицьких катів є сьогодні в Галичині польські шовіністи, які на кожному кроці стараються німецькими та більшовицькими руками нищити український свідомий актив, майно та зорганізоване громадське життя. 
Власне поляки і їхній посилений фізичний терор супроти визначних українських громадян — це третя причина повстання і діяння УНС. На додаток ще підняли голову опортуністичні партійні недобитки, котрі баламутять народ вислужницькою співпрацею з окупантом і таким чином поширюють марні надії на якісь полегші з боку наїзника (СС — Дивізія, Комітети). 
На такому ґрунті повстала і почала свої дії революційно-військова організація — Українська Народна Самооборона, яка за базу своєї діяльности взяла неприступні хребти Карпат. 
Як перше завдання на сьогоднішній день, УНС поставила собі — збройною силою обороняти українське населення від терору більшовицьких банд, а пізніше цілковито їх знищити. По відношенню до німців та поляків УНС стала на становищі, що на терор треба відповісти терором і почала це рішення здійснювати.
Треба сподіватися, що відступаючі німецькі грабіжники схочуть забрати з наших земель весь запас хліба, худобу та будуть намагатися виловити людський працездатний резерв і відіслати його в Німеччину. Немає, сумніву, що зголоділа червона навала також схоче очистити наші землі від усіх залишків харчевих і матеріяльних припасів. 
Прихід енкаведівських банд на наші землі буде на ділі означати створення на наших землях великого концентраційного табору. Тому, перед українським народом на сьогоднішній день залишається лише один реальний вихід: 
Творення власної збройної революційної самооборони, що вже завтра виросте в могутню всенародну революційну армію. Це стане також ліком для зболілих і зневірених душ, що пруться на чужину шукати кращого хліба. 
Українська Повстанча Армія та Українська Народна Самооборона —це пробоєві загони національного визволення України, це реальний авангард революції на Сході Європи.

БЕЗСИЛЛЯ НІМЕЦЬКИХ РОЗБІЙНИКІВ
Не маючи сили віч-на-віч боротися з українським визвольним рухом, німецькі розбійники, вважають себе «носіями» європейської культури, вдались останнім часом до найганебніших засобів боротьби з мирним українським населенням. Так на Луччині й Ковельщині у вересні німці скидали з літаків отруєний цукор, сіль, шоколяду, листівки та інші речі. 
Таким чином гітлерівські собаки починають бактеріологічну війну. Населення одержало вказівки про те, як боротись з новим німецьким терором.


ЗА ЗРАДУ-СМЕРТЬ
Останнім часом із ростом сили та авторитету Української Повстанчої Армії, як єдиного виразника волі українського народу в боротьбі за Українську Само стійну Соборну Державу, посилилися спроби ворожих агентур підірвати довір'я українського народу до УПА через своїх агентів. 
Ці намагання московських більшовиків та німецького гестапо завчасу відомі Службі Безпеки і вона їх успішно ліквідує. 
На послугах ворожих агентур працюють ще до сьогодні деякі українці з походження та ведуть далі свою каїнову роботу. 
Не маючи змоги, з добре зрозумілих причин, постійно повідомляти українське громадянство про тих зрадників і запроданців, Служба Безпеки подає до відома, що арештований на підставі дібраних матеріялів органами СБ Михайло Тарнавський з Володимира, — останньо Ковельсько-Володимирський Єпископ Мануїл Автономної Православної Церкви, був на послугах німецького гестапо, а до червня 1941 р. на службі більшовицького НКВД, в якому працював під псевдом «Гром» та «розробляв» справи українських націоналістів, зокрема по обвинуваченню братів Пупсів, Шевченка, Денисюка і багатьох інших. 
Під німецькою займанщиною доносив на свідомих українських громадян, останньо на відомих діячів з Володимира, які після попередження органами СБ мусіли завчасу втікати з міста. 
Будучи в слідстві, арештований признався до закидуваних йому злочинів, підтвердив факт співпраці з ворожими агентурами та подав широко про свою агентурну діяльність. Показані йому оригінали або копії доносів визнав за свої й склав щодо цього свої письмові заяви, які у свій час будуть подані до прилюдного відома. 
Революційний Трибунал Української Повстанчої Армії на свому судовому засіданні від 11 вересня 1943 р. визнав згаданого Михайла Харківського з Володимира — Єпископа Мануїла Автономної Православної Церкви, підпорядкованої Москві, винним у зраді українського народу та ворожій діяльності і засудив його на смерть через повішення. 
Присуд Революційного Трибуналу затвердили відповідні чинники і вирок виконано. 

Маячіння біснуватих
Гітлерівські горлорізи, стоючи над смертною ямою, втрачаючи своїх ошуканих «союзників», що раз більше ошкирують зуби, показують своє звіряче нутро. Так в німецькому часописі «Волинь», який виходить українською мовою, в числі від 16. IX. ц. р. гітлерівці пишуть: «Хай український народ, довідавшись про те, що сталося в Італії, зробить для себе відповідний висновок. Германська армія звільнила його від влади більшовизму й дала йому можливість спокійного життя й роботи. Як що тепер частина українського народу, яку підбурюють націоналісти, намагається вдарити в спину німецького вояка, то вона бере на себе вину за те, що доля України після німецької побіди буде не такою, про яку мріє решта здорового українського елементу". Можемо з свого боку лише додати: 
Що гітлерівським горлорізам, як і московським окупантам, поневолені народи Сходу й Заходу тешуть соснову домовину. Так що «німецька побіда» може залишитися лише маячінням біснуватих гітлерівських кровопивців. 
Що «здоровий український елемент», під яким гітлерівці розуміють хіба кількох запроданців та опортуністичних вишкребків, — уже пішов у своїй більшості в землю від гестапівських куль, а решта чекає своєї смертної черги. А ввесь український народ, який зазнав на своїй власній шкурі німецьке «визволення», цей народ на німецьку ласку ніколи не сподівався. 
Що українські революціонери — самостійники давно розкрили плани німецьких окупантів щодо України. Що долю України вирішуватимуть революціонери — самостійники з усім українським народом, а не вирішуватимуть її гітлерівські варвари.

За кордоном
Сербія. Сербська партизанська боротьба перетворилася уже в регулярну війну з німецькими імперіялістами. Німці кинули в Сербію поважні військові і поліційні сили разом з літунством, однак боротьба сербів іде успішно. Останньо застосовують сербські повстанці італійські моторизовані сили, які достались їм після капітуляції Італії. Майже вся Словенія в руках повстанців. Тепер йдуть бої за порт Сушак — біля Фіюме та цілі Істрії.
Румунія шукає дороги до заключения миру з союзниками і хоче, щоб Туреччина була посередником в мирових переговорах. 
Болгарія змінила уряд і шукає співпраці з Туреччиною, щоб через неї порозумітися з Агнло-Америкою. 
Мадярщина на домагання Гітлера вступити в противизвольну акцію на Балканах відмовилась від неї.

Жертви чеського народу
У визвольній боротьбі, яку веде сьогодні Україна з імперіялістичними загарбниками, беруть участь усі її мешканці. 
Відомо, що німецькі варвари зганяють свою лють, на мирному населенню України, зокрема на тих національних меншинах, які не пішли, як поляки, на гестапівську службу. Так в терористичній акції німецької жандармерії разом з польською поліцією (шуцманами) , проти українського населення, проведеної в червні - липні ц. р. по селах Луччини, в одному тільки Сенкевичівському районі в 20 селах спалено 610 господарств, вбито 450 чоловіків, жінок і дітей та 6 повішено. 
Ці ж самі відділи знищили цілком чеське село Малин Острожецького району. 
До Малина приїхало 14 липня кількасот німецьких жандармів, які зігнали всіх мешканців до школи і церкви. Переповнену людьми школу й церкву німецькі кати обклали соломою й підпалили. Хто намагався втікати — стріляли. В огні згинуло 624 чехи і 116 українців. 
