Умови перемир'я між Італією і Францією

БЕРЛІН, 26. (ТАРС). Як повідомляє німецьке інформаційне бюро, угода про перемир'я між Італією і Францією містить такі статті:   СТАТТЯ 1-а. Франція припиняє воєнні дії проти Італії на французській території, у французській і Північній Африці, в колоніях і на мандатних територіях. Так само Франція припиняє воєнні дії проти Італії на морі і в повітрі.   СТАТТЯ 2-а. Італьянські війська залишаються на досягнутих ними передових позиціях на всіх театрах воєнних дій на весь час перемир'я.   СТАТТЯ 3-а. На французській території на весь час перемир'я демілітаризується зона, що знаходиться між лінією, вказаною в статті другій, і лінією, що знаходиться по прямій на відстані 50 км. від цієї лінії. В Тунісі демілітаризується на весь час перемир'я зона між нинішнім лівійсько-туніським кордоном і лінією, вказаною на доданій карті. В Алжірі і у французьких районах в Південному Алжірі, що межують з Лівією, демілітаризується на весь час перемир'я зона між нинішнім лівійським кордоном і лінією, що проходить паралельно до неї на відстані 200 км. звідси. Доти, поки триватимуть воєнні дії Італії проти Британської імперії і на час перемир'я, все французьке побережжя Сомалі демілітаризується. Під час перемир'я Італія матиме повне і необмежене право використати порти і портові споруди в Джібутті, а також французську дільницю залізничної лінії Джібутті — Аддіс-Абеба для перевозок усіх видів вантажу.   СТАТТЯ 4-а. Вказані в статті третій зони, які підлягають демілітаризації, повинні бути очищені від французських військ протягом 10 днів після укладення перемир'я, за винятком персоналу, необхідного для охорони і обслужування укріплень і казарм, воєнних складів і будинків, а також за винятком частин, необхідних для підтримання внутрішнього порядку, чисельність яких повинна бути визначена італьянською комісією по встановленню перемир'я.   СТАТТЯ 5-а. Крім випливаючих з статті десятої прав все рухоме озброєння і спорядження, яке належить до нього і знаходиться в демілітаризованих зонах на французськїй території і на території, що межує з Лівією, в тому числі і озброєння, що знаходиться в розпорядженні військ, які, як вказується вище, повинні очистити вказану територію, повинно бути усунуто протягом 15 днів. Нерухоме озброєння, встановлене в укріпленнях і весь запас боєприпасів повинні бути знищені протягом того ж часу. Те ж саме стосується до озброєння і боєприпасів всіх кріпостей, що знаходяться на цій території".   Далі німецьке інформаційне бюро передає у витягах дальші статті угоди.   СТАТТЯ 6-а встановлює, що доти, поки триватимуть воєнні дії між Італією і Британською імперією, воєнні і морські укріплення, а також морські опорні бази Тулон, Бізерта, Аяччо і Оран демілітаризуються до припинення воєнних дій проти Британії. Ця демілітаризація буде проведена протягом 15 днів таким чином, що всі воєнні і морські укріплення, а також морські опорні бази не будуть надалі використані як з наступальною, так і з оборонною метою.   СТАТТЯ 7-а і 8-а стосуються умов демілітаризації вказаних зон і всіх сухопутних та морських укріплень і морських баз.   СТАТТЯ 9-а вказує, що всі сухопутні, військово-морські і військово-повітряні сили у Франції повинні бути в певний строк демобілізовані і роззброєні, за винятком озброєних сил, необхідних для збереження внутрішнього порядку, чисельність і озброєння яких будуть визначені пізніше Італією і Німеччиною, у французській Північній Африці, Сірії і Сомалі італьянська комісія по встановленню перемир'я візьме до уваги особливе значення наявності тут необхідних сил для підтримання порядку.   В СТАТТІ 10-й Італія зберігає за собою право, як гарантію здійснення угоди про перемир'я, поставити вимогу часткової або повної видачі наявної зброї і спорядження, які були застосовані проти озброєних сил Італії або ж були приготовлені для цього.   СТАТТЯ 11-а встановлює, що все озброєння, спорядження і воєнні матеріали, які лишаються в неокупованих французських районах, будуть поставлені під італьянський або німецький контроль.   СТАТТЯ 12-а передбачає, що з'єднання французського військового флоту будуть демобілізовані. Виняток становлять ті з'єднання, які необхідні для охорони французських колоній. Всі воєнні кораблі, що знаходяться у віддалених портах, повинні бути повернуті у французські порти. Італьянський уряд заявляє, що він не має наміру використати під час нинішньої війни з’єднання французського військового флоту. Він не має наміру також пред'являти домагання на французський флот при укладенні миру.   СТАТТЯ 13-а передбачає, що італьянське командування дістане відомості про всі мінні загородження.   СТАТТЕЮ 14-ю французський уряд зобов'язується не вживати ніяких ворожих дій проти Італії і перешкодити втечі французських громадян з Франції для того, щоб взяти участь в ворожих діях проти Італії.   СТАТТЯ 15-а зобов'язує французський уряд перешкодити відправці за кордон воєнних кораблів, літаків, зброї і воєнних матеріалів.   СТАТТЯ 16-а і 17-а забороняють вихід французького торгового флоту з своїх гаваней і відповідають статті 11 німецько-французької угоди.   СТАТТЯ 18-а передбачає, що всім літакам, які знаходяться на французькій території, або на територіях, які перебувають під контролем Франції, заборонено стартувати. Всі аеродроми ставляться під контроль.   СТАТТЯ 19-а забороняє тимчасово радіо-передачі у Франції. Умови радіозв'язку між Францією, Північною Африкою, Сірією і Сомалі визначаються італьянською комісією по укладенню перемир'я.   СТАТТЯ 20-а передбачає забезпечення транзиту товарів між Німеччиною і Італією через неокуповану територію.   СТАТТЯ 21-а передбачає негайне звільнення всіх італьянських військових і політичних в'язнів.   СТАТТЯ 22-а наказує французькому урядові гарантувати передачу в доброму стані Італії всіх матеріалів.   СТАТТЯ 23-я доручає італьянській комісії по встановленню перемир'я здійснення контролю за виконанням угоди про перемир'я.   СТАТТЯ 24-а передбачає посилку французської делегації в резиденцію італьянської комісії по встановленню перемир'я.   СТАТТЯ 25-а застерігає, що угода про перемир'я набирає сили в момент її підписання.   СТАТТЯ 26-а вказує, що угода про перемир'я лишається в силі до укладення договору про мир.   Угода може бути розірвана Італією, якщо Франція не виконає своїх зобов'язань.   Угоду підписали маршал Бадоліо і армійський генерал Хюнтцігер.   [Вільна Україна] 