"Осторожно"

Колись, за студентських літ, жив я з одним диваком-товаришем, що заєдно лежав на ліжку, курив папіроси й глибокодумно запитував, чому має бути так, а не інак.   Одного разу якось, дивлячись на пачку з провізією, на якій було написано "осторожно", він запитав мене:   — Скажи, чому має бути "ост-орожно", а не "вест-орожно"?   Я здивовано ворухнув плечима.   A він:   — Або чому, скажи: "o!-сторожно", а не "ох!-сторожно"?   І далі:   — Чому "о-сто-рожно", а не "о-двісті-рожно"?   — Чому: "о-сторож-но", а не "о-вартовий-но"?   — Чому: "ос-торожно", а не "пчіл-торожно"?   А наприкінці:   — Чому: "осторож-но!", а не "осторож-птру!"?   Цей приятель частенько пригадується мені в житті. Пригадався він і недавно при такій нагоді.   *   Входжу до одної української установи.   На дверях висить якесь оголошення, а коло нього юрба людей.   Підходжу й читаю:   "Увага! Дня такого-то там-то відбудеться відчит на тему: Про нашу духову зброю."   Хтось перечеркнув чорним олівцем слово "зброю" і надписав над ним: "збрую". А збоку додав:   "Дбаймо про чистоту мови!"   А хтось інший перечеркнув усе це червоним олівцем і впоперек оголошення написав:   "Ідіоте! Коли хочеш, щоб була "збруя", то це відчит буде не для людей, а для коней. Розумієш ти, голово з вухами? "   Оголошення висіло, а коло нього товчились люди та спорили:   — А я таки кажу, що "збруя"! Біг-ме! Загляньте до словника…   — Це чуже, не наше. По українськи "зброя" має бути.   — Тільки "зброя"! — вигукнув інший. — Звідси: "озброєний", "зброїтися". Ніхто ж не скаже: "збруїтися", "озбруєний". Вчіться, люде, рідної мови!   — А коли хочете "збруї", — вплутався третій, — то створюйте собі окрему мову!   Заносилося на бунт, на скандал, на революцію.   Я відійшов із важким сумом у душі.   Маємо чудову мову. Замість триматися, плекати, розвивати її, комусь приходить до голови її перекручувати, вносити вульґаризми.   Маємо чудову українську натуру — соняшну, степову, широку, талановиту. Замість того, щоб розвивати її, на користь людства й на користь свою власну, ми викривлюємо її, вивертаємо й робимо все, щоб тільки не бути до себе подібними.   Бог дав нам чесних і порядних робітників на народній ниві. Замість підтримувати, шанувати їх, ми обкидаємо їх болотом, відвертаємось від них і йдемо за голосом тих, що не мають ні розуму, ні серця, а тільки широке горло й сильний лікоть.   Прикладів хочете? Подивіться навколо.   Пошануймо, люди, те, що дав нам Бог, і не дошукуймося того, що нам чуже й неприродне.   Не ломаймо голови над тим, чому є "ост-орожно", а не "вест-орожно", бо до нічого доброго ці дошукування не доведуть.   Буде тільки отаманія, гуляйпільство і анархія.   [Краківські вісті] 