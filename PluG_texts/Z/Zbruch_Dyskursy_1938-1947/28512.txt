Декларація про державну владу на Західній Україні

Панська Польща, яка трималась на пригніченні міліонів українців, білорусів та польського трудового народу, впала.   Червона Армія, виконуючи волю великого радянського народу, простягла трудящим Західної України руку братерської допомоги і звільнила їх спід гніту польських панів та капіталістів.   Перед трудящими Західної України відкрився вільний шлях до нового, щасливого життя. Звільнений народ дістав можливість вільно, як справжній господар своєї долі, рішати питання про те, яку державну владу встановити на своїй землі.   Досвідом всіх революцій, досвідом братерських народів Радянського Союзу доведено, що тільки Радянська влада є справжня виразниця і захисниця інтересів трудящих.   Всією багатовіковою історією людства доведено, що всяка інша влада являє собою неприховане панування та шалене свавілля купки експлуататорів. Так звані буржуазно-демократичні держави неодноразово виголошували рівноправність всіх громадян. Проте, всіляким шахраюванням та хитрощами вони усували трудящих від активного політичного життя, від керівництва державою, позбавляли їх усіх прав та свобод. Влада лишалася в руках тих, хто гнітив і робив рабами переважну більшість населення, в руках купки багатіїв і паразитів. Долею ж чесних трудівників були злидні й голод, канчук і тюрма, животіння і безправ'я.   Не може бути справжньої волі й рівноправності там, де є визискувачі й визискувані. Оборонити інтереси звільненого народу Західної України, звільнити його раз і назавжди від капіталістичного рабства, від панування і свавілля поміщиків та фабрикантів, заводчиків та банкірів, — це значить встановити владу Рад депутатів трудящих — Радянську владу.   Тільки Ради забезпечують владу більшості народу — трудящих над меншістю — купкою дармоїдів і експлуататорів. Ради — це влада робітників і селян.   Тільки Ради — найдемократичніша державна влада; тільки через Ради весь трудовий народ справді бере участь в керівництві державою, в будівництві вільного і щасливого свого життя.   В Радах здійснюється союз робітників і селян, союз, який зробив Радянську державу непереможною силою. Через Ради робітничий клас і його авангард — комуністична партія більшовиків керує будівництвом соціалізму.   Тільки Радянська влада утворює умови для розквіту народних талантів, для висування з народу керівників та організаторів різних галузей державного, господарського та суспільного життя.   Тільки Радянська влада спроможна знищити всякий національний гніт, міжнаціональний розбрат та ворожнечу і забезпечити співробітництво і дружбу трудящих всіх національностей.   ВИЯВЛЯЮЧИ ОДНОСТАЙНУ ВОЛЮ ЗВІЛЬНЕНОГО НАРОДУ ЗАХІДНОЇ УКРАЇНИ, ІДУЧИ ЗА ПРИКЛАДОМ НАРОДІВ РАДЯНСЬКОГО СОЮЗУ, УКРАЇНСЬКІ НАРОДНІ ЗБОРИ ПРОГОЛОШУЮТЬ ВСТАНОВЛЕННЯ РАДЯНСЬКОЇ ВЛАДИ НА ВСІЙ ТЕРИТОРІЇ ЗАХІДНОЇ УКРАЇНИ.   ВІДНИНІ ВСЯ ВЛАДА НА ЗАХІДНІЙ УКРАЇНІ НАЛЕЖИТЬ ТРУДЯЩИМ МІСТА І СЕЛА В ЛИЦІ РАД ДЕПУТАТІВ ТРУДЯЩИХ.   Українські Народні Збори заявляють про неподоланну волю народу Західної України захищати та відстоювати владу Рад від усіляких замахів, звідки б вони не виходили.   Українські Народні Збори висловлюють непохитну впевненість, що встановлення Радянської влади, керованої комуністичною партією більшовиків, приведе до розквіту виробничих сил, народного добробуту і культури народу Західної України.   ХАЙ ЖИВЕ РАДЯНСЬКА ВЛАДА — НАЙДЕМОКРАТИЧНІЩА ВЛАДА В СВІТІ, ВЛАДА ТРУДЯЩИХ!   ХАЙ ЖИВЕ СРСР — СОЦІАЛІСТИЧНА ДЕРЖАВА РОБІТНИКІВ І СЕЛЯН, НАДІЯ І БАТЬКІВЩИНА ТРУДЯЩИХ ЦІЛОГО СВІТУ!   ХАЙ ЖИВЕ ОРГАНІЗАТОР ПЕРЕМОГИ РАД — КОМУНІСТИЧНА ПАРТІЯ БІЛЬШОВИКІВ!   [Червона Україна] 