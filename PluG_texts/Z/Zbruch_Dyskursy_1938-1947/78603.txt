Хист до хімії

  Малий фейлєтон   В Т-ві "Зоря" у Львові виголосив проф. д-р І. Раковський науковий виклад про вплив алькоголю і нікотини на людський організм.   Що п. Дратва є добрим шевським ремісником, се кожний знає. В нього ж при вул. Березневій свій власний варстатик. Ніхто в цілому місті не потрапить так, як він, прибити дерев'яні золі до гумових черевиків. Та що п. Дратва має вроджений хист до хемії, про це я довідався щойно недавно. Дивне воно і не дивне. Психо-технічного інституту колись не було. Тому й бувають шевці, що їм би бути інженерами та професорами і... навпаки. Отак і з п. Дратвою. Просто фатально розминувся він зі своїм покликанням. І що тут дивуватись, що цю свою життєву трагедію старався він утопити в чарчині! Я і ви і ми разом це розуміємо. Та не зрозуміти цього пані Дратвовій, що їй чужа філософія, і психологія, і психотехніка, та що її горизонти не сягають поза обдерті дитячі штанята.   Як вчепилася вчора, як вчепилася! — А ти сякий, а ти такий! А ти не дбаєш, а тобі не в голові... А я обдерта, а діти обдерті... А я собі голову зав'язала!..   Ну, і що було робити? Для святого спокою мусів п. Дратва обіцяти, що й не подивиться більш на чарку. Та де, — ще й на цьому не кінець!   — А я, то ти так лише говориш, то ти так лише мене задурюєш, ти так лише, щоб мене зацитькати... — Жінко! Дивися, сьогодні в нас у "Зорі" протиалькогольний реферат. Хоч як мене крижі болять, хоч як би я полежав, а таки піду.   — А я, підеш! Ти коби з хати, я там компанію знайдеш. Я теж з тобою піду!...   І ось вони сидять разом і слухають викладу. Не звичайного, а наукового викладу. Про нікотину, про алькоголь, про організм, про хемічні процеси, про реакції. Спочатку, коли ще була мова про збіжжя, про самогон та про тютюн — то ще п. Дратвова розуміла. Та тих хемічних реакцій і процесів... А втім, пощо їй все те розуміти? Чи вона п'є, чи що?! Досить, що муж! А він аж сяє, мало зі шкіри не вискочить, так слухає. Боженьку, дякую тобі, що ти його врозумив!   — Жінко, чуєш? — аж за рукав сіпнув п. Дратва.   — Та що?   — Та слухай!   ...Прошу панів, хто хоче переконатися, як реаґує організм на алькоголь, хай зробить у хаті такий хемічний експеримент: Візьміть, розбийте яйце і на білок капніть кілька крапель алькоголю. Побачите, що білок зовсім зітнеться. А наш організм складається чейже у великій мірі з білковини. Або ще краще: Зміряйте собі пульс, почисліть удари. Потім випийте дві чарки доброї, міцної горілки і знову зміряйте пульс. Побачите, як наглядно приспішується темпо ударів, як збільшується праця серця...   Ще того самого вечора п. Дратва приніс дохати плящину горілки. Наперед розбив яйце, капнув кілька крапель на білок і білок збігається. А далі зміряв собі пульс і випив дві чарки, і знову зміряв пульс і знову випив дві чарки...   Жінка дивилася і мовчала. Помагала навіть міряти пульс: Чоловік робив хемічні експерименти!...   [Краківські вісті] 