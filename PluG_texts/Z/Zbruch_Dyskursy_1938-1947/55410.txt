Зелена границя

Ну, я вже не вірив, що вас побачу — оповідав Заплітний. — Два рази я вже був у руках совєтських прикордонників, два рази мені вже привиджувалися білі ведмеді. І лише завдяки глупоті "зорких часових совєтської родіни" ви бачите мене живим.   Зимою 1940 року серед найлютіших морозів я приїхав до Перемишля, щоб тут перекрастися до Німеччини. Я мусів спішитися, бо за мною вже шукали енкаведисти. Вони певно вже завважили мою відсутність дома, може вже повідомили про мене прикордонні станиці. Не розглянувшись добре в околиці, однієї ночі я вибрався в дорогу. Зі мною був ще один знайомий, якого я зустрінув у Перемишлі. Ніч була ясна, місячна, під ногами скрипів сніг, але ми йшли, не зважаючи на ніщо. У віддалі одного кілометра від Перемишля ми зійшли з берега в долину, в якій плинув Сян. Стоїмо на леді і пробуємо, чи він міцний, а на березі нагло: "Стой!" Прикордонник з'їхав до нас на лещетах.   — Ви куда?   — До Германії — кажу йому одверто.   — А у нас вам плохо?   — Та не плохо, товаришу, — відповідаю, — але в Германії моя жінка, діти...   — Наплювать тобі на них. У нас дєвушок много, бери, сколько завгодно. Вот у меня уже третяя. У нас жизнь хороша...   — Життя у вас хороше, це правда..., але я хочу до жінки.   А потім я з жінкою і дітьми вернуся до вас...   Він виглядав на добродушного дядька і я вже думав, що він нас відпустить, але він раптом повернув розмову на іншу тему.   — Я, товариші, не підкупний і ви пайдьотє за мною.   Ось куди він гне — подумав я — і дивлюся на свій годинник на руці.   — У вас єсть "часи"?   Я зняв й відчепив свій годинник і подав йому.   — Хороші часи. Сколько стоїт?   — Та беріть собі так... — кажу йому.   — А у вас тоже єсть? — запитав він мого товариша.   Він показав кишеньковий годинник.   — Цей мені не нравітся.   — То ми йдемо, товаришу, а я незабаром вернуся до вас, бо у вас дуже хорошо жити...   — Канєчно правильно.   В цій хвилині з'явився на березі другий прикордонник.   — То ти Гєрасімов? Ти з ким разгаваріваєш?   — Ето порушники кордону. Оні хотєлі мєня подкупіть і б'єжать.   — Давай їх на участок!   Новий прикордонник повів нас на станицю в Перемишлі, а Герасімов з моїм годинником залишився над Сяном. Ми прийшли перед будинок станиці. Конвоєнт пішов наперед, а нас залишив надворі. За хвилину вийшов якийсь другий прикордонник і, побачивши нас, запитав:   — А вам чево нада?   — Та ми так собі, стоїмо та дивимося.   — Здєсь нельзя стоять. Пашол вон!   Два рази нам не треба було казати. Ми дали ногам знати і щезли в місті.   На другий день ми знов пустилися в дорогу. Переходили в якомусь прикордонному селі. Але й цим разом нам не пощастило. Нас зловили і привели на станицю. Це був одноповерховий будинок з загратованими вікнами на першому поверсі. Тут ми застали вже біля 20 таких самих порушників кордону, як ми. Увечорі мали нас відіслати до Львова. Я рішив за всяку ціну втікати. Я підійшов негайно до грат та взявся до роботи. Незабаром одна грата була вийнята і я всунувся в отвір. Я пересунувся вже до половини, коли це двері відчинилися і до кімнати увійшов дижурний прикордонник. Але я був заслонений групою товаришів, і він мене не побачив.   — Богданович єсть? До командіра!   Коли вони вийшли, я перетягнув через отвір ноги і за хвилину лежав на долині в снігу. За мною пішли другі товариші, і ще цієї ночі ми були в Німеччині. Тільки бідний Богданович залишився. Не знаю, що з ним трапилося.   [Львівські вісті] 