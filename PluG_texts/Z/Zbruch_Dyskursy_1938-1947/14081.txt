Далі бють українські шиби.

  Протиукраїнські демонстрації ендецької молоді. — Здемольовані школи. — Напад на Академічний Дім та бурсу. — Летять шиби не тільки в установах, але й у приватних домах.   Ендецькі протиукраїнські демонстрації не те що вчорашнього дня не припинились, але ще й скріпились. Після віч ендецької молоді, які відбулися в середу 12. ц. м. в кількох точках міста, між іншим у політехніці та в університеті, ріжні групи польських студентів при участи міського шумовиння почали знову виливати свою ненависть до всього, що українське, на шильдах та вікнах українських економічних і культурно-освітніх установ. Мало цього, демонстранти не пошанували навіть шкіл та класичної бурси. В усіх випадках демонстранти били вікна та демолювали величезними каменями й цеглами внутрішнє уладження деяких будинків.   Напад на школу ім. Шевченка й на Академічний Дім.   Вечором коло год. 7.45 зявилася під будинком хлопчачої школи ім. Тараса Шевченка на вул. Супінського майже двотисячна юрба, яка прийшла вул. Мохнацького зпід польського студентського дому при вул. Лозінського. Юрба виломила ворота й понищивши пліт вдерлася на подвіря школи та українського Академічного Дому. Одна частина намагалася вдертися до Академічного Дому, друга демолювала за той час школу. В школі повибивали всі шиби на партері й на поверсі, а цим, що на партері повибивали вікна разом із рамами. В усіх партерних кабінетах юрба знищила шкільне улодження й виломила входові двері. Девастація школи тревала майже три чверти години. В міжчасі інша група била вікна в Акад. Домі й намагалася вдертися до середини, та отримала запеклий відпір мешканців дому, які боронили не лиш будинку, але теж власного життя перед розшалілою юрбою. Несподіваний відпір заломив демонстрантів, які почали втікати. Мешканці Акад. Дому прогнали теж юрбу зпід школи та врятували її таким чином від повного знищення.   Вже по всім зявилася поліція. Як довідуємося, поліція перевела вночі в Академічнім Домі ревізію.   Мабуть одна з ґруп демонстрантів, які демолювали школу ім. Т.Шевченка в Акад. Дому, утікаючи перейшла під ґімназію СС. Василіянок при вул. Длуґоша й обкидали її камінням. В ґімназії повибивали шиби й понищили частинно камінням уладження шкільних кімнат. Управа ґімназії повідомила про цей напад Шкільну Кураторію.   290 шиб в однім будинку   В год. 9.35 вечором зявилася під "Бібльосом" при вул. Японській ґрупа демонстрантів, приблизно 150—200 осіб. Демонстранти вибили шиби у сутеринах, на партері  й на першому поверсі, разом 290 шиб загальної вартости понад 500 зол. Демолювання тривало к. 10 хвилин. В год. 9.45 дир. Нагірний, якого повідомили про биття шиб, зателєфонував на поліційний комісаріят. Небавом приїхало поліційне авто, одначе за напасниками і слід застиг. Протоколу поліція не списала ніякого. Сьогодні рано звернувся дир. Нагірний до суду з домаганням забезпечити обєкт, щоб можна було устійнити шкоди. Проте зявився поліцай ч. 289, який домагався прочищення хідника зі шкла.   Українські вивіски можна відібрати від возьного Політехніки.   При вул. Сапіги здерли демонстранти українсько-польські вивіски лікарів: д-ра Філяса й д-ра Бурачинського. Сьогодні прийшов до д-ра Філяса поліцай і заявив, що його вивіска є на політехніці та що її можна відібрати від возьного. І справді, на інтервенцію д-ра Філяса возьний Політехніки приніс зірвану вивіску.   По давньому Маслосоюз, Центросоюз і т. д.   Одночасно ріжні групи демонстрантів гуляли в інших околицях міста та по давньому били шиби в ріжних українських економічних та культурно-освітніх установах.   Більше страт Маслосоюзу, за недавні дні такі: 25. 9. вибили демонстранти шиби у крамницях Маслосоюзу при вул. Косцюшка 5 шиб вартости 300 зол., при вул. Сапіги 2 шильди — 100 зол., при вул. Личаківській 1 шильд — 60 зол. Дня 11. X. вибили шиби та вивіски у крамницях: Ринок 2 шильди 30 зол., вул. Косцюшка 2 шиби — 20 зол. І виставова шиба вартости 180 зол., вул. Пілсулського 1 шильд — 60 зол., вул. Словацького 1 шильд — 60 зол., Ринок 2 шильди і шиби вартости 62 зол. Дня 12. X. вул. Зибликевича 1 шильд — 60 зол., вул. Потоцького 1 шильд 70 зол., вул. Томіцького 1 шильд — 60 зол.   В РСУК-у вибили 49 шиб на партері й на 1. поверсі вартости 400 зол.   Крім цього демонстранти вибили ще шиби в Земельнім Банку, Центробанку, в домівці Рідної Школи при вул. Сикстуській, в домівці Дружини ім. Княгині Ольги при тій самій вулиці, шильди у Пласті при вул. Руській (вдруге) та у крамницях Центросоюзу. Вибили теж шиби у школі ім. Бориса Грінченка та в багатьох інших українських установах, яких шкоди не вспіли ми досі устійнити.   Демонстранти не пощадили вчора теж і приватних українських мешкань. Між іншим вибили вони всі шиби в камяниці д-ра Дмитра Левицького, в канцелярії адвоката Е.Жизневського та в інших. Жертвою виступів упали теж вікна і шильди деяких приватних українських крамниць.   Намаганий напад на український Національний Музей.   Передучора група демонстрантів намагалася вдертись до українського Національного Музею при вул. Мохнацького. У звязку з цим намаганим нападом дир. Свєнціцький вислав до редакції "Слова Народового" лист, в якому повідомив про цю подію, зазначуючи, що в музею є ріжні цінні рукописи, різьби, портрети, рідкі видання давніх часів і т. д. Редакція "Слова Народового" признається, що коли начальний редактор вийшов в. год. 21. разом з одним співробітником із редакції, то справді стрінув під музеєм групу молоді. Одначе вона на інтервенцію редакторів "Слова Народового" розійшлася.   Реферуючи цей намаганий напад та підкреслюючи свою заслугу і вплив на демонстрантів, "Слово Народове" одночасно далі не вагається цькувати польської вулиці проти мешканців українського Академічного Дому та повторює нісенітніші про те, буцімто українські богослови з Академічного Дому вибили шиби в редакції "Слова Народового". При цій нагоді ще раз підкреслюємо, що в Академічнім Домі не мешкають ніякі українські богослови. Навіщо ендецький орґан такі сплетні поширює, не важко здогадатися.   Напад на українську бурсу при вул. Хшановської   Вчора вечором юрба напала теж на українську бурсу при вул. Хшановської і здемолювала її камінням. При цьому юрба намагалася здемолювати теж домівку і в середині, одначе стрінулася з оборонною поставою молоді. I в бурсі напасники накоїли чимало лиха, одначе покищо не вдалося нам їх ще устійнити. Довідуємося, що й у бурсі поліція зявилася вже після всього та перевела ревізію й арештувала управителя бурси проф. Зубрицького й кількох бурсаків.   Підчас демонстрацій юрба побила теж і на місті кількох українців. Сьогодні ендецькі студенти напастували в університеті українських студентів. Між іншим побили студента Івана Лисика.   [Діло] 