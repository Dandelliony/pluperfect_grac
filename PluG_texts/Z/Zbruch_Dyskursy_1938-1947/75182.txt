Йосип-Ірод

Вертеп у 3-х відслонах   ПЕРША ВІДСЛОНА   Перед палатою Ірода   (вартовий стоїть перед палатою. 1 ОПРИЧНИК надходить).   1 ОПРИЧНИК: Здоров, вояче!   ВАРТОВИЙ: А, вітай! Накрила нічка гори й доли, Дрімає ліс, заснуло поле, А ти не спиш? Відповідай!   1 ОПРИЧНИК: На серці в мене сум, неспокій, Чомусь не можу спати я... Он глянь, у темряві глибокій Незнана блиснула зоря.   ВАРТОВИЙ: Еге ж, пів неба освітила, Із ночі день ясний зробила... Яка у неї дивна сила!   1 ОПРИЧНИК: А зорі — це знаки пророчі, Віщують долю серед ночі, Царям, державам, людям всім. Піду, цареві розповім, Нехай учених поскликає, У зірки долі запитає.   ВАРТОВИЙ: Стрівай, он бачиш, цар іде!   ІРОД (вийшов з палати): Ти хто?   1 ОПРИЧНИК (упав навколішки): Слуга з Енкаведе... Чи пак... з прибічної сторожі. Слідкую, чи думки ворожі Не будиться між людом де Чи хто не тільки словом, вчинком, А й думкою одну хвилинку Напроти тебе не грішить.   ІРОД: Його велю спіймати вмить І катові віддати в руки, Нехай його бере на муки А жінку і дітей його Хай з дому вивезуть того У Казахстан... пробач, в пустиню. Туди, на схід, за Мертве море На каторгу, в яку твердиню, Де смерть навчила б їх покори.   1 ОПРИЧНИК: Ми втішно сповнимо всі враз Кожніський, царю наш, наказ.   ІРОД (побачив зорю): Небачена, незнана зоря З-за Мертвого виходить моря, На південь свій керує літ, Ясна, осяяла ввесь світ.   1 ОПРИЧНИК (схопився і показує рукою): І кедр вклонився їй, мов колос...   ІРОД: І здаля дивний чути голос...   (З далечини лунає колядка "Бог предвічній" і зараз же по перших словах звільна розпливається в просторах).   2 ОПРИЧНИК (вбігає): Поклін тобі, могутній пане!   ІРОД (неспокійно): Що сталося?   2 ОПРИЧНИК: Із-за Йордану Он там, від перської границі Ідуть якісь три чужаниці.   ІРОД: Ловити треба чужаниць І замикати до в'язниць!   2 ОПРИЧНИК: На них багатий, инший одяг... Вони самі сюди надходять.   (Три МУДРЕЦІ входять)    МУДРЕЦІ: Благословенний, царю, будь!   ІРОД (незадоволено): Куди провадить ваша путь?   1 МУДРЕЦЬ: На південь наша йде дорога За світлом зірки — дива з див, Вона провадить нас до Бога, Що десь в цю нічку народивсь.   ІРОД (до себе): У серці я почув тривогу... Ні, я не вірю цьому Богу!   2 МУДРЕЦЬ: З поклоном ми йдемо до нього Мале побачити Дитя Просити щастя у Малого, І долі на усе життя.   1 ОПРИЧНИК (до Ірода): Хто знає, що за хитку зраду Цей Бог малий тобі несе?   2 ОПРИЧНИК: Ти нам дозволь піти позаду Підглянути, почути все.   ІРОД (потакує їм головою, потім звертається до Мудреців): Ідіть і поклоніться Богу І я б із вами теж пішов За світлом зірки у дорогу, Та щось я дуже нездоров. А повертаючись додому, Зайдіть в мій дім, прошу я вас, Бенкетам перервати втому, Спочити хоч короткий час.   3 МУДРЕЦЬ: За ці слова тобі спасибі! Щасливий будь!   МУДРЕЦІ: Здоровий будь!   (Виходять)   ІРОД (до опричників): Готуйте тюрми, муки, диби, Великий нас чекає труд. Дивіться, як з усіх усюдів Ідуть за світлом зірки люди Вітати Бога і царя — (гнівно) Забули, що живу ще я, Я, Йосип Ірод, їх владика — Ух, кара буде злюща, дика Про правду мріють і про волю, Яку їм дасть цей Бог малий — Кажу ж, немов бурян на полю Я знищу мрії ті якстій. А ви, опричники, мерщій Біжіть-летіть за мудрецями, Перебігайте манівцями. До всього бачно придивляйтесь, До всього чуйно прислухайтесь, Про все мені ви доносіть! Чого ж стояти ще? Біжіть!   (ОПРИЧНИКИ вибігають) ІРОД (чванливо): Я, Йосип Ірод, Бога ворог Всю правду розітру на порох, А сміх і радість взагалі Я знищу на землі.   ЗАСЛОНА.   (Далі буде)   [Голос Підкарпаття, 27.12.1942]   ДРУГА ВІДСЛОНА   Біля вертепу   У вертепі в яслах лежить Ісус, над ним похилилась Божа Мати. Царі навколішках складають дари. Ангелики грають на скрипочках, інші танцюють перед вертепом поважний, але радісний танок.   Надходять ДІТИ.   1 АНГЕЛИК: Ви хто такі?   ДІТИ: Широкий степ Нас виростив, мов рідна мати.   1 ДИТИНА: Ідем побачити вертеп, Дитинку-Бога повітати.   2 ДИТИНА: Йому колядку заспівати.   3 ДИТИНА: Я без батьків сюди прибіг Крізь холод, вітер, лід і сніг. Було так прикро на морозі, Та ще й у мене... босі нозі.   1 АНГЕЛИК: А де ж твоя матуся, брате?   3 ДИТИНА: Ой, якже гірко це згадати! Прийшли опричники кати Від Ірода, царя лихого, Забрали батенька мойого, Поволікли кудись в світи. А опівнічною порою Схопили матір із сестрою — "Ви підлі зрадники!" — кричали — "Ви Ірода не покохали". А я сховався в буряни, Аж поки не пішли вони.   2 ДИТИНА: А я братів четвірко мала, І всіх голодна смерть забрала. Це Ірод нам таке зробив, Бо Богу щиро ми молились, Його наказам не скорились. "Ви батька-неньки не любіть!" Так слуги Ірода нас вчили — І обіцянками манили Нас, мов павук комах у сіть: "Хто рідний дім із вас забуде Тому за батька Ірод буде!" Та хто ж би ката полюбив? За те нас Ірод погубив — Я в полі ріпою жила, І смерть від мене відійшла.   ДІТИ (підносять руки): Ми всі без матері, без тата, Без сміху вянем, без краси... Спаси, Ісусе, нас від ката І нашу земленьку спаси!   АНГЕЛИКИ: Від гніву Божого і кари Не заховатися ніде — Вам блисне сохне з-поза хмари, Цар Ірод нині пропаде!   1 АНГЕЛИК (до Ангеликів): Сестриці, братчики, ідіть, Сиріт до серці пригорніть!   (Ангелики беруть за руки Дітей і приводять їх ближче до вертепу. ХОР Ангеликів і Дітей співає колядку).   1 і 2 ОПРИЧНИКИ придивляються збоку.   1 ОПРИЧНИК: В гніву посинів я, мов боз, Ти чув на Ірода донос? Оці малі бунтарські діти На Ірода прийшли жалітись.   2 ОПРИЧНИК: Я все списав — і хто, і де, Подам письмо... в Енкаведе.   1 ОПРИЧНИК: І мудреці у змові з ними, З малими ангелами тими, О, не минути їм вже мук! Не випустимо їх із рук!   2 ОПРИЧНИК: Біжім до Ірода щосили. Скажімо: "Зрада навісна!" (Погрожує в бік вертепу) Поломить вам цар Ірод крила А помста Ірода страшна.   ЗАСЛОНА.   ТРЕТЯ ВІДСЛОНА   Кара   Обстанова сцени, як у І-ій відслоні. Перед палатою Ірод, коло нього два Опричники.   1 ОПРИЧНИК: Були ми, царю, в Вифлеємі, Де народився Божий Син.   ІРОД: І що ж?   2 ОПРИЧНИК: Народ пливе без стриму До Вифлеєму з всіх сторін. Неначе повідь на ріці Ідуть царі і мудреці, Ідуть діди, батьки і діти, Несуть кадило, миро, квіти, Співають, моляться...   ІРОД: А як?   1 ОПРИЧНИК: Щоб рятувало їх життя Новонароджене Дитя Від Іродових посіпак...   ІРОД (гнівно): О, горе їм! В моїй країні Дитя це затіває бунт! Прочищу край від них ще нині Неначе від будяччя ґрунт. Я сотникам даю наказ Із військом виступити враз, Вертеп довкола обступити І всіх, що в ньому, половити І привести сюди до нас.   2 ОПРИЧНИК: Усім повяжемо ми руки І поведено їх на муки.   ІРОД: Не мук, а смерти треба їм! Ударю я на них, мов грім, Мов блискавка спалю і знищу, Розвію степом попелище. (Ще більш лютує)  Прелюта смерте! Гей, сюди Із того світу ти прийди, Прийди і стань. І подивися На помсту Ірода й жахнися! Пощади, ласки я не знаю — Самую смерть я налякаю.   (Над палатою схоплюється буря. Серед шуму і свисту з'являється на сцені СМЕРТЬ із двома ЧОРТИКАМИ).    СМЕРТЬ (глумливо): Яка для мене честь велика Сам Ірод-цар мене покликав! Ну я послухала, прийшла Ще й чорних хлопців привела, Бо в мене єсть до тебе справа.   ІРОД (вкрай заляканий): Не підступай! Геть, геть, лукава!   СМЕРТЬ: Ти ж сам мене призвав сюди.   ІРОД: Не хочу я тебе! Іди! Не вірив я, що справді ти На поклик можеш тут прийти.   СМЕРТЬ: Ха-ха! А я пришла сказати, Що вже твоїм знущанням край.   ІРОД (в розпачу): Ні, я не хочу умирати, Я хочу жити. Смерте, знай!   СМЕРТЬ: Вже досить крови ти напився, Червоний царю, дотепер, Знай, Бог Обнови народився, Над світом руки розпростер, І кожний серцем звеселився, Хто з рук твоїх іще не вмер. Гей, гинули батьки і діти З твоїх страшних неситих рук, А ти ще хочеш, кате, жити? Вже над тобою кряче крук.   1 ЧОРТИК: Ти засилав людей в пустині, Не дарував й малій дитині. Тепер поїдеш з нами ти.   ІРОД: Ні, я не хочу з вами йти! (до опричників) Рятуйте, служники, єдині!   СМЕРТЬ (ловить його): Дарма! Ти, друже, не крути! Згадай, як неодин ти рік На муки, смерть людей волік. Рятунку вже нема ніде, На тебе, друже, пекло жде! Чорти скучають за тобою, Пекельне все Енкаведе Пізнатись хоче страх з тобою, Все пекло втіхою гуде!   2 ЧОРТИК (ловить опричників): А й вам, поганці, не втекти, І нам за "батьком" треба йти!   СМЕРТЬ (вимахує косою): Перуни, бурі, загриміть, Проводьте ката на той світ!   (Всі виходять. Зривається громова буря. Грім ударяє в палату Ірода, вона розколюється надвоє і валиться наліво й направо, а з-за неї виходить хоровід ангеликів і дітей. — Лунає величне "Слава во вишних Богу...")   ЗАСЛОНА ЗВІЛЬНА ОПУСКАЄТЬСЯ.   В. п.   [Голос Підкарпаття, 03.01.1943] 