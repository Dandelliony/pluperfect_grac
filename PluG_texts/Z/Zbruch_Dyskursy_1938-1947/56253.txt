Катастрофальна повінь на Підкарпаттю

  Для населення організується допомога   Львів, 16 вересня. Кількаденний дощ спричинив грізний вилив підкарпатських рік. Лімниця, Бистриці, Прут і Черемош та Дністер з усіма притоками виступили з берегів, залляли поля, сіножаті, городи, понищили дороги, позривали мости, забирали з собою будинки, худобу, а навіть були жертви в людях. Тепер ще годі точно подати всі шкоди від повені, бо тільки що тепер можна обчислити всі втрати, коли води опали і життя стало вертатись до нормального стану.   Місто Делятин над Прутом. На передмістю Заріччя евакуували населення. Міст на Заріччю ушкоджений.   Пасічна коло Надвірної: Усунулася гора "На Буківці" до ріки і затамувала ріку, яка затопила пів села. Виевакуовано 15 господарств.   Пнівя: вода залляла долішню частину села, евакуовано 20 господарств.   Мости до Биткова і Молоткова цілком збурені. Остався тільки міст на шляху Надвірна—Станиславів. Битків: Копальні нафти в половині під водою і засипані частинно усуненою глиною. Дороги й мости знищені так, що нема ніякого зв’язку зі світом. Половину населення треба було евакуувати на піднесені місця. З браку газу перервано роботи в незалитих копальнях. В першім дні катастрофи занотовано одну жертву в людях. Матеріяльні шкоди дуже великі. Щоб їх усунути, треба великого вкладу гроша й багато часу. Населення не має харчів ні грошей. Положення робітництва розпучливе.   Назавізів: Ріка забрала лан селянських піль.   Волосів: Ріка Ворона вилляла і затопила село, забираючи господарські й мешкальні будинки. В селі перервана всяка комунікація. Шкоди в землеплодах над рікою дуже великі.   Надвірна: 2-го вересня вода нагло піднялася на вулицях міста до 1 і ½ м. висоти, внаслідок чого комунікація в місті цілком перервана. 3-ого вода почала опадати. 4-ого вулиці вже вільні від води, тільки засипані намулом.   В Микуличині: в долині ріки Пруту залита елєктростанція, яка постачала енергію на цілу долину Пруту аж до Надвірної. .   Залізничий шлях Надвірна-Станиславів ушкоджений в Тарнавиці лісній на трьох місцях, де вода підмила насип так, що рейки висять у повітрі. Лісна залізничка до Рафайлової і Зеленої теж ушкоджена; вода позривала мости.   В Станиславівщині також великі шкоди.   В Кузеві вода знесла на 50 га землю і відкрила бараболю, замулила кукурудзу і багато сіножатей. Підмила багато мешкальних хат, знищила сади і забрала багато будівельного матеріялу, призначеного на будову.   В Ячниці: залита поверхня около 100 га з кукурудзою, бараболею і пашою. Кілька хат розібрано. Є жертви в худобі.   Сілець: має великі простори залитих і замулених піль з бараболею і цукровим буряком. Бараболя на полях відкрита.   В Старій Лисці: вода знесла пів села, хати пішли з водою; є жертви в людях і худобі.   В Грабівці: вода знищила багато управних грунтів. Є жертви в людях і худобі. Населення в розпучливому положенню.   Болшівці: представляють собою суцільне море води. Те саме в селах Дубівці, Козина, Залуква, Блюдники. Люди вийшли з хат і тікають на підвищені місця в селі. Багато людей на дахах домів. В очі заглядає голод.   Великі шкоди нанесли ріки Лімниця й Луква, притоки Дністра. Води забрали з собою збір сіна, понищили і замулили управні поля, городи, понищили нижчеположені сади.   Два дні була соняшна погода, 7 вересня почав дощ падати знову.   На цілій території, навіщеній катастрофальною повеню, населення потребує допомоги в грошах, одежі, харчах і будівельних матеріялах. В Станиславові організується Український Допомоговий Комітет, який вже в короткому часі приступить до праці і дасть першу допомогу селам, навіщеним катастрофою.   Станиславів: Передмістя Княгинин, Бельведер, Рінь, Майзлі залиті водою. Міська електрівня не працює, місто 4 дні без світла і погонної сили. Місто відтяте від світа, комунікація на Львів, Стрий, Коломию перервана. Є жертви в людях і великі матеріяльні жертви.   [Львівські вісті] 