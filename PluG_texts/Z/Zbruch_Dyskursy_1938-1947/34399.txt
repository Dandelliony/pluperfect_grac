Від’їзд депутатів Верховної Ради СРСР в м. Москву

26 березня обранці народу, депутати Верховної Ради Союзу Радянських Соціалістичних Республік — Кирило Йосипович Студинський, Ванда Львівна Васілєвська, Василь Григорович Садовий, Маріан Іванович Панчишин, Марія Олексійовна Перепелиця виїхали в серце Радянського Союзу — червону столицю — Москву на засідання VI Сесії Верховної Ради Союзу РСР.   На вокзалі депутатів соціалістичного парламенту, обранців народу провожали представники міських організацій, фабрик і заводів міста.   Нашим виборцям   З почуттям великої вдячності нашому звільненому народові, славній більшовицькій партії і великому Сталіну ми дізналися про обрання нас депутатами найвищого органу радянської влади. Справді велике щастя служити своїй батьківщині, інтересам свого народу. Справді велике щастя працювати під проводом найгеніальнішої людини нашої епохи, творця найдемократичнішої в світі Конституції — товариша Сталіна.   Минуло тільки півроку з того часу, як над нашими землями замайорів червоний прапор щастя і свободи. Це щастя і свободу нам принесла любима Червона Армія — наша визволительниця від гніту польських колонізаторів. За цей невеликий період невпізнанними стають міста і села західних областей Радянської України. На ввесь свій зріст випростався звільнений народ, і робітник, і селянин, і трудовий інтелігент тепер знайшов свою справжню батьківщину, ім’я якій Союз Радянських Соціалістичних Республік.   24 березня 1940 року ввійде золотою сторінкою в історію українського народу як день нерозривної єдності трудящих всіх національностей, як день торжества великих принципів Сталінської Конституції на звільнених землях колишньої Західної України.   Для нас, кого народ наділив своїм найвищим довір'ям, висунувши наші кандидатури до верховних органів радянської влади, цей день був особливо пам'ятним, особливо радісним. Ми ніколи не забудем того всенародного свята, того величезного політичного піднесення, яке панувало в містах і селах нашого визволеного краю. Ми ніколи не забудемо тих теплих зустрічей з своїми виборцями, зустрічей, які виливалися в бурхливі демонстрації радянського патріотизму. Натхненні вказівками мудрого вождя про те, яким повинен бути депутат, ми докладемо всіх зусиль, щоб виправдати високе довір'я народу, служити йому так, як служив безсмертний Ленін, як служить йому великий Сталін.   Сьогодні ми від'їжджаємо до Червоної Москви на VI Сесію Верховної Ради СРСР, щоб разом з обранцями народів багатонаціонального Радянського Союзу, разом з товаришем Сталіним і його найближчими соратниками взяти участь у вирішенні державних справ.   Спасибі, товариші виборці, за високе довір'я. З вашою допомогою, з допомогою всього радянського народу ми будемо працювати над тим, щоб перетворити нашу Львівську область в передову область квітучої України, будемо невтомно працювати над тим, щоб ще більше міцніла і квітла наша соціалістична батьківщина, щоб ще щасливішим і радіснішим було життя трудящих.   К. Й. Студинський, Ванда Васілєвська, Д. Маріан Панчишин В. Г. Садовий, Марія Перепелиця   [Вільна Україна] 