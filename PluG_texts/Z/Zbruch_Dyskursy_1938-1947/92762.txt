Оповіщення

  польському і єврейському населенню, що проживає в західних областях України, про можливість і порядок евакуації на територію Польщі   На підставі Угоди між Урядом Української Радянської Соціалістичної Республіки і Польським Комітетом Національного Визволенню про евакуацію українського населення з території Польщі і польських громадян з території Української РСР від 9-го вересня 1944 року, Головний Уповноважений Польського Комітету Національного Визволення і Головний Представник Уряду Української Радянської Соціалістичної Республіки доводять до відома всіх поляків і євреїв, що перебували в польському громадянстві до 17-го вересня 1939 року, про початок роботи по проведенню в життя названої Угоди.   Згідно з цією Угодою умови евакуації такі:   Хто має право евакуюватися.   Евакуації підлягають громадяни польської і єврейської національностей, що проживають у західних областях Української Радянської Соціалістичної Республіки і бажають переселитися на територію Польщі.   Куди подаються заяви про бажання евакуюватися.   Бажаючі переселитися на територію Польщі, на підставі Люблінської угоди від 9-го вересня 1944 року, мають про це заявити усно або на письмі Уповноваженим Польського Комітету Національного Визволення і Районним Представникам УРСР, які діють спільно в зазначених у кінці цього оповіщення пунктах, або Головному Уповноваженому Польського Комітету Національного Визволення і Головному Представникові Уряду Української РСР, що перебувають в місті Луцьку.   Строк подання заяв про евакуацію.   Прийом заяв від громадян, які бажають у зазначеному вище порядку евакуюватися, буде провадились до 15 листопада 1944 року.   Умови розселення евакуйованих на території Польщі.   Евакуйовані на територію Польщі будуть розселені за їх бажанням. Професіональні землероби одержать землю в розмірах, передбачених законом про земельну реформу.   Селяни, якщо вони навіть і не мають землі на моменту евакуації, в разі їх бажання, будуть наділені землею на загальних підставах.   Пільги для тих, що переселяються.   Особам, oо евакуюються на підставі Люблінської Угоди від 9-го вересня 1944 року з території України в Польщу, надаються такі пільги:   а) з них будуть списані всі недоїмки, які лічаться за ними по натуральних поставках, грошових податках і страхових платежах;   б) якщо евакуйований здасть на Україні свій урожай Державі в пункті, звідкіль він виїздить, у Польщі, де поселиться евакуйований — йому буде повернуто врожай у тій же кількості;   в) всі переселені на територію Польщі господарства звільняються в 1944 і 1945 р. р. від усіх державних грошових податків та страхових платежів;   г) евакуйованим у місці їх розселення видається грошова позика на господарське влаштування та інші потреби в розмірі 5.000 злотих на одне господарств, з поверненням її на протязі 5 років;   д) евакуйовані, які засіяли на Україні озимий клин, одержать у місці розселення на території Польщі озимі посіви, по можливості в тій ще кількості.   Що, та в якій кількості дозволяється вивозити евакуйованим.   Евакуйованим дозволяється вивіз одежі, взуття, білизни, постільних речей, продуктів харчування, хатніх речей, сільсько-господарського реманенту, упряжі та інших предметів домашнього й господарського вжитку загальною вагою до 2 тонн на одну сім'ю, а також належної евакуйованому господарству худоби й птиці.   Особам спеціальних професій, як то робітникам, ремісникам, медикам, художникам, вченим і т. інш. — надається право вивозити речі, необхідні для їх професійної діяльності.   Розрахунки за майно, яке евакуйований залишає.   На майно, яке евакуйований залишає на Україні, на місці складаються спеціальні описи Районним Уповноваженим Польського Комітету Національного Визволення і Районним Представником Уряду УРСР. Вартість рухомого і нерухомого майна, яке залишається після евакуації, повертається евакуйованим за страховою оцінкою, згідно з законами, що існують в Українській РСР.   В разі відсутності страхової оцінки, майно оцінюється Районними Уповноваженими і Представниками договірних сторін.   Особи, що від'їжджають на підставі Люблінської Угоди від 9-го вересня 1944 року і майно, яке вони вивозять, звільняються від будь-яких оподаткувань, зв'язаних з від'їздом.   Перевезення евакуйованих з території Української РСР в Польщу бере на себе Уряд Української РСР, по можливості виділяючи транспортні засоби.   Кого з членів сім'ї може взяти з собою евакуйований.   Особам, що евакуюються на підставі згаданої Угоди, надається право в порядку спільного виїзду взяти з собою сім'ї, при чому в складі сімей, на підставі висловленого членами сімей бажання, можуть бути евакуйовані: дружина, діти, мати, батько, онуки, питомці, вихованці а також і інші домочадці, оскільки вони ведуть спільне господарство з евакуйованим.   За дітьми від 14-річного віку визначається право особисто визначити своє бажання лишитися або бути евакуйованими.   Куди звертатись з питаннями про евакуацію.   У всіх питаннях, зв'язаних з евакуацією, належить звертатися до Районних Уповноважених Польського Комітету Національного Визволення і Районних Представників Уряду Української РСР, які діють спільно в таких пунктах: Ковель, Володимир-Волинський, Луцьк, Рівне, Дубно, Кременець, Броди, Рава-Руська, Львів, Самбір, Дрогобич, Стрий, Ходорів, Станіслав, Тернопіль, Золочів, Кам'янка-Бузька і Чортків.   Адрес Районного Уповноваженого Польського Комітету Національного Визволення та Районного Представника Уряду Української РСР по Львівському району вул. Домбровського № 6.   Прийомні дні та години: понеділок, вівторок, середа, четвер, п’ятниця з 10 год. ранку до 3-х год. дня.   Головний Представник Уряду Української Радянської Соціалістичної Республіки.   [Вільна Україна, 11.10.1944] 