Втрачене щастя

Малий фейлєтон  
   Десь, мені дорослому та ще й холостякові, без жінки, діточок захотілося ялинки. А все це через ті сентименти, настрої, спогади з діточих літ.   Та пропало!   Приніс я на Свят-Вечір до хати смеречку, прибив цвяхом до стола, сів і задумався. Треба ж чимось прибрати.   Повисував усі шуфляди, повитягав, що було, навіть ложку до черевиків і щіточку до зубів та всього було замало.   Тоді вхопив ножиці, кусень колірового паперу, натяв янголів, янголиків, декілька звізд і став чіпляти. Здалибся ще скляні баньки... На щастя було у мене декілька порожних пляшочок з якихось ліків і вони заблестіли у ролі баньок.   Все це обкидав я ще пасками паперу, притрусив правдивим снігом (в кімнаті приморозок, то й не стопиться), почепив ще дві-три свічечки і сів вдоволений собою відпочивати.   Та втім вдарив себе в чоло:   — Як можна було забути — Ялинка без солодощів — це ж посміховище. Пуста форма без змісту.   Метнувся я до одної шафи, до другої, наново повисував усі шуфляди, перевертаю, шниряю, нічого. Зневірений пробую ще руною по шафі і щось торохнуло. Якась торбина. Втвираю, а це чоколядки на шлунок.   Врадуваний позакручував я чоколядки в бібулки, гарно понатинав беріжки і почепив. Хай радуються очі, їх і так ніхто не їстиме.   — От, коби так Ірчик кохана побачили цю ялинку, — міркую, — напевне вицілувала б мене за стільки фантазії.   На другий день під церквою, ще й добре не сказав до Ірчика "Христос Раждається", а вже й про ялинку.   Ірка сіяла на радощах!   — Що ви кажете — справді ялинку маєте?   — Ще й яку, — відповідаю, — коли ласка, зайдіть вечором подивитесь.   — Прекрасно — так сьогодні о шостій.   А ввечорі — стук, стук — це Ірчик…   Садовлю її на кріслі, засвічую ялинку, оповідаю, сиплю дотепами. Ефект повний. Ірчик захоплена ялинкою… но й мною…   Та мабуть від снігу повіяло холодом. Ірчик дістала дрощів. Але я зразу до кухні по чайок. Забарився я там хвилин десять, двадцять.   Вертаюсь із підносом і мало не обімлів: Мій Ірчик найспокійніше в світі халасує чоколядки з ялинки.   Кинувсь я до неї, вириваю з рук, кажу виплювати з уст. Та ледви чи це на що здалось. Встигла вже проковтнути з десять штук.   Я в розпуці. — Ах, Ірчик, чого ти накоїла. Хто ж вигадав таке їсти: Сьогодні чорт зна що можуть загорнути в папірець. Напийся швиденько чайку!   Випила Ірчик одну склянку, випила другу й я успокоївсь.   Починаємо колядувати.   Проколядували одну, другу, третю колядку й я успокоївся. — Ет. — думаю — певне нічого їй не буде — чоколядки довгенько пролежали то й звітріли.   Та нараз при словах "даруй літа щасливії тому господарю" Ірчик поблідла як полотно і стала витись у судорогах. Далі то вже і не питайте, що було.   На другий день я дістав післанцем записку:   "Забудьте про все, що нас вязало. Від нині ми чужі, більше не знаємось!"   Так то через свій сентимент, через спомини дитячі втратив я раз на все щастя...   [Краківські вісті] 