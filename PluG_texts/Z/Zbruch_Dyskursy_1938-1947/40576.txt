Львівські театри перед новим сезоном

Нові опери і балетні постановки   Львівський державний театр опери і балету відкриває свій сезон 15 вересня. Першою буде поставлена радянська опера "Тихий Дон" — видатного композитора-орденоносця Івана Дзержинського. Лібретто опери написано за романом відомого радянського письменника М. Шолохова. В романі змальовані події, що відбувалися на Дону в роки громадянської війни. Якою образною і барвистою є мова в романі Шолохова, такою ж повнокровною є й музика.   Оперу "Тихий Дон" ставить заслужений артист республіки орденоносець В. Д. Манзій, диригує головний диригент Львівського державного театру опери і балету М. Д. Покровський. Художнє оформлення опери — заслуженого артиста республіки орденоносця А. В. Хвостова.   Готуються також опери "Аіда" і "Травіата" — Верді, "Євгеній Онєгін" — Чайковського та балет "Дон-Кіхот" — музика Мінкуса. На черзі творча робота над операми "Мадам Беттерфлей" і "Богема" — Д: Пуччіні, "Циганський Барон" — Йогана Штрауса та балети "Лебедине озеро" і "Снігуронька" — Чайковського. Всі ці опери і балети будуть поставлені театром до кінця 1940 року.   На сцені українського театру   Трудящі Львова жваво цікавляться осінньо-зимовим сезоном в Українському державному драматичному театрі ім. Лесі Українки. Відкриття сезону відбудеться в другій половині жовтня 1940 року.   Колектив театру ім. Лесі Українки розпочав писати сторінки історії, своєї творчої праці постановкою п'єс "Платон Кречет", "Украдене щастя" і "Любов Ярова". На нас покладено почесне обов'язок — включитися у велику творчу працю, під керівництвом комуністичної партії, радянського уряду і великого Сталіна, для дальшого розквіту національної формою і соціалістичної змістом культури.   У цьому сезоні ми виступимо перед глядачем з новими п'єсами "Юрко Довбуш" — Первомайського, "Сірано де Бержерак" Ростана, "Еліта" — Корнійчука, "Лісова пісня" — Лесі України, "Ой, не ходи, Грицю" — Старицького і "Чужа дитина" Шкваркіна.   Одночасно починаємо готувати репертуар на 1941 рік. До нього ми ввели такі п'єси: "Пісня про свічку" — Кочерги, "Ромео і Джульєта" — Шекспіра, "В степах України" — Корнійчука, "Вороги" — Горького, "Сава Чалий" — Карпенка-Карого і "Рябина" — Івана Франка.   Наш репертуар   Державний польський драматичний театр незабаром почне осінньо-зимовий сезон. У репертуарі буде кілька нових радянських п'єс, ще невідомих львівському глядачеві. Серед них слід відзначити п'єсу Арбузова "Таня", що змальовує життя, побут і роботу радянської молоді.   Письменниця Ванда Василєвська закінчила для театру п'єсу "Оповідання про Бартоша Гловацького", де висвітлюється ряд історичних моментів з життя та боротьби польського народу проти реакції.   Крім цих вистав театр готує класичну п'єсу К. Гуцкова "Уріель Акоста".   В новому сезоні буде відновлена низка п'єс класичного польського репертуару. Першою спробою в цьому напрямку є робота над однією з кращих п'єс О. Фредро "Помста". Ця п'єса в панській Польщі підносилася глядачеві, як парадний показ польської шляхти з її контушами та оперетковою благородністю. Наше завдання — правдиво відбити думки та ідеї автора, який, користуючись реалістичними засобами, висміює польську шляхту, дріб'язковість її ідей.   Завдання стоїть нелегке, але саме ця трудність і розглядається колективом театру, як почесна робота, яку ми мусимо виконати, щоб завоювати собі нового широкого радянського глядача.   Е. Герман, заступник директора театру.   Творчий подарунок глядачам   Багато творчої енергії вкладав колектив Львівського єврейського драматичного театру, щоб добре підготуватися до зимового сезону. Глядач чекає від нас глибокоідейних, змістовних і високохудожніх постановок, які підносили б його свідомість, надавали ідейний напрямок його думкам.   Нещодавно відбулася нарада артистів, режисерів і художників театру. На ній докладно обговорювалися питання творчого напрямку театру і репертуару в цьому сезоні.   Під художнім керівництвом заслуженого артиста БРСР Л. М. Литвинова колектив артистів готує виставу Перец Маркіша "Пир", п'єсу Шолом-Алейхема "Якнегос", нову радянську комедію "Дівчина з Москви" — Губермана.   Відданою, наполегливою працею над повноцінним відтворенням на сцені намічених вистав колектив театру готується достойно відзначити пам'ятну дату визволення народів Західної України з ярма польської шляхти.   М. Похожієнко, директор театру   [Вільна Україна] 