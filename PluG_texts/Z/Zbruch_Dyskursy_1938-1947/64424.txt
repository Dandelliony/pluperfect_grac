Поезія

  (З недрукованої збірки).   ***   Неначе в ранній, опалевій млі Причулись дзвони в рідному селі. Летіла з вітром звуків завирюха, А я стояв, задуманий, і слухав...   Ось перший подих рідної весни І перші мрії, перші юні сни, І перше в серці виплекане слово Веснівкою розцвілося чудово. Гагілка перша, перший хоровід, Розспіваний, розсміяний похід В минуле наше, а може в майбутнє, Щоби здійснилось слово незабутнє, Пісень воскресних...   Наче завирюха Летіли звуки, я стояв і слухав, Як же далеко тії дзвони грали А як глибоко в душу западали, Ці срібні дзвони в рідному селі, Що гомоніли в опалевій млі.       [Краківські вісті]     