За орґанізацію українських учителів

Вже від самого початку Польщі почалось масове перекидання українських учителів із українських етноґрафічних територій на захід у корінну Польщу. Мета цієї акції добре нам відома — кинути українського учителя у чуже та вороже йому середовище, відорвати його від свого народу, від рідного пня, від усього того, що було йому дороге, зруйнувати його морально та матеріяльно і піддати повільній польонізаційній акції. З другого боку метою цієї акції було позбавити українські школи на територіях чисто чи в більшости українських, українського учителя, якого заступав учитель поляк, що працював серед української дітвори після добре відомих метод. Всі ці заточенці учителі, попавши серед чужий елємент, зустрінулись з різними життєвими перепонами, які залишали сильне пятно на їх душах. Багато з них, попавши у зневіру, відпало від своєї станової орґанізації, відріклось і від своєї віри, змінило обряд чи забуло за свою національність та перейшло у чужий і ворожий нам табор. Одначе багато з них, зі сильнішими характерами, тримались і на дальше своєї віри — народу, ждали лише на ту хвилину, щоб могли вирватись із корінної Польщі та вернутись між своїх, почути свою мову, пісню, побачити свій нарід при праці, чи теж мріяли, щоб хоч на час емеритури перенестись між своїх. Всі ті гордо тримались своєї національности та були карними членами своєї станової орґанізації. Головна Управа Т-ва "Взаїмна Поміч Українських Учителів" ще перед війною старалась про докладний список українських учителів заточенців, подала навіть їх число, але список був неповний. Тому може тепер вдасться нам перевести докладнішу статистику українців учителів, які живуть у межах Ґенерал-Ґубернаторства. З цією метою просимо українських учителів народніх шкіл та ґімназійних професорів, які тепер учать, чи теж є ще без праці, щоб відгукнулись на цей зазив та вписались в члени своєї станової орґанізації В.П.У.В., чи теж подали свої прізвища, щоб можна було знати докладно, скільки українських учителів є у Ґенерал-Ґубернаторстві. У всіх тих повітах чи менших округах, де є найменше 15 учителів українців, слід зорґанізувати Відділ Т-ва В.П.У.В., відбути орґанізаційні сходини, вписати всіх учителів у члени свойого Відділу, вибрати із них 5-ох членів до управи Відділу та 2-ох заступників, зібрати вкладки по 1 зол. місячно та вислати звіт на руки голови Відділу В.П.У.В. в Ярославі на адресу: Брусок Ілярій, Радимно ад Ярослав, чи теж на адресу: Український Національний Комітет в Ярославі, вул. Собіського ч. 11. Ця орґанізація сітки Відділів у Ґенерал-Ґубернаторстві є необхідна, щоб пізніше із початком нового шкільного року можна було скликати загальні орґанізаційні збори членів Т-ва В.П.У.В. в Ярославі, вибрати Головну Управу Т-ва, намітити плян праці та подбати про зареєстрування наших Відділів на терені цілого Ґенерал-Ґубернаторства. До часу скликання загальних зборів Т-ва В.П.У.В. Відділ цього ж Т-ва в Ярославі виконуватиме обовязки Централі, а Управа обовязки Головної Управи.   Управа Відділу В.П.У.В. в Ярославі, здаючи собі справу, із якими перепонами мусять боротися українські учителі у своїй фаховій праці під теперішню пору в українській школі (недостача українських методичних підручників, одної устійненої граматики, правопису української мови, підручників до навчання історії та ґеоґрафії України, устійненої української термінольоґії і т. д.) постаралась всі ці недостачі хоч частинно заступити уладженням для українських учителів вакаційного курсу українознавства від 10. до 30. липня ц. р. Цей курс відбудеться в українській народній школі в Ярославі при вул. Парковій ч. 1. На курсі будуть викладати такі предмети: українську мову, історію та ґеоґрафію України, рахунки та руханку в обємі теперішніх програм навчання в народніх школах. Оплата за курс 20 зол. Зголошення та оплату за курс слід пересилати на руки директора української народньої школи д-ра Маркіяна Терлецького на адресу: Українська Народня Школа ім. кн. Ярослава Мудрого в Ярославі при вул. Парковій ч. 1. (Паркштрассе 1). Для замісцевих буде зорґанізоване приміщення у місцевій українській бурсі та спільний харч при харчівні в цій самій бурсі. Рефлєктанти на приміщення в бурсі мусять привезти зі собою білля, постіль та сінник. Зголошуючись на курс слід зазначити, хто рефлєктує на приміщення в бурсі і чи буде там харчуватись, чи теж рефлєктує лише на саме приміщення, чи на сам харч. Кілька годин праці на курсі буде присвячених методиці позашкільної освітньо-культурної праці учителя. Передбачують теж краєзнавчі прогульки по Ярославі та околиці. Управа згаданого курсу доложить усіх зусиль, щоб курсанти мали якнайбільше користи із цього курсу, подбає про можливо найкращих прелєґентів та щоб і приміщення і харчівня були добре зорґанізовані і вдоволили друзів учителів, щоб могли приємно, здорово та дешево перебути 20 днів в Ярославі.   У звязку зі статтею в "Краківських Вістях" (ч. 40) про працю учительства в Ярославщині, де між іншим був поклик до учителів заточенців, щоб ті з них, які хочуть перенеслись до українських шкіл в Ярославщині, багато учителів внесло на подану там же адресу, на руки голови Відділу В.П.У.В. в Ярославі п. Брусака Іляріона відповідні письма з проханням приділити їх до української школи в Ярославщині. Управа Відділу В.П.У.В. в Ярославі подає ось що: В ярославському повіті є ледви 23 українські школи, з того 3 з 4-ма учительськими силами, 3 школи з 3-ма учительськими силами, а інші — це здебільше одноклясівки. Школи поділено так, що українські діти ходять до українських шкіл, а польські до польських, за виїмком тих місцевостей, де число українських дітей не доходило до 40 і не можна було відчинити окремої української кляси. Цей стан може в дечому змінитися в користь українських шкіл. Одначе посади всі вже заняті і то фаховими учительськими силами. Тому зголошення усіх заточенців на посади в Ярославщині неактуальні, але Управа Відділу В.П.У.В. приймає їх і якщо лише будуть вільні посади в Ярославщині, дбатиме про прихильне полагодження прохань, але лише тоді, коли петенти внесуть відповідне подання до українського шкільного інспектора в Ярославі і за його згодою. Тому відповідаємо усім учителям, які звернулись до п. Брусака Іляріона, ось що: Учителі, які працюють в чисто польських селах, хай вносять подання у справі посад в українських школах до поодиноких інспекторатів на Лемківщині, Перемищині, Холмщині, Чесанівщині, Грубешівщині, де як зачуваємо є багато нефахових сил і відчувається недостача фахових сил (спеціяльно на Холмщині). Віримо, що може вже скоро будете могли всі працювати на українських територіях і в українських школах.   Одночасно подаємо до відома всім українським учителям, що Управа Відділу Т-ва В.П.У.В. в Ярославі бере відповідальність за інформації в "Краківських Вістях" тільки тоді, якщо вони підписані головою та секретарем Управи Відділу Т-ва "Взаїмна Поміч Українського Вчительства" в Ярославі.    — Брусак Ілярій, голова; Волод. Ґрох, секр.   [Краківські вісті] 