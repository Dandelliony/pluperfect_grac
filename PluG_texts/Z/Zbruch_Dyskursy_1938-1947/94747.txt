З Різдвом Христовим!

  Вітаю вас, дорогі!...   Лист Кир Петра, Апостольського Візитатора і Адміністратора для гр.-кат. українців у Німеччині.   Щоб захоронити життя новонародженого Спасителя світу, Ісуса Христа, еміґрує св. Родина: св. Йосип і Пречиста Діва Марія, з рідного Краю в далеку чужину, до Єгипту. Жорстокий і лютий кат Ірод не зміг довершити свого окаянного задуму.   І Ти, Український Народе, переживаєш подібні, повні болю, печального суму й журби важкі дні еміґрації... далеко від рідних сіл і міст.   Але прийшла Божа кара на безбожного Ірода. Палець Божий діткнув його важко. А як його не стало в живих, вертає радісно св. Родина назад у рідні сторони, до Назарету.   Прастарим предківським звичаєм вітаю Вас, Дорогі Земляки, з цьогорічним празником Христового Різдва. Молю новонароджене Боже Дитятко, щоб у найтрагічнішу добу нашої історії післало Вам ВІРУ, що переносить гори, незламну, як криця й тверду, наче ґраніт. Благаю Ісуса, щоб скріпив Ваші душі й серця життєрадісною НАДІЄЮ на Боже Провидіння ü на краще завтра. Надусе ж умолюю Божу Дитинку, щоб подала усім нам ЛЮБОВ, яка сцементує нас в один моноліт, що його не розіб'є ніяка ворожа сила, не розжере партійна гризня, не надщербить розпука.   Бажаю Вам усім, Любі Земляки, кріпкого здоров'я й скорого та щасливого повороту з еміґрації у Вільну Рідну Землю.   «Просіть, а дасться вам.»   ХРИСТОС РАЖДАЄТЬСЯ.   Берлін, у грудні 1944 р. Б.   † ПЕТРО   З Різдвом Христовим!   З листа Кир Мстислава, Єпископа Переяславського, Представника Митрополита Української Автокефальної Церкви в Німеччині, до вірних.   ...Станьмо, українці, всі як один суцільною лавою, де поміж нас не було б найменших сумнівів чи вагань, чи розходжень. Єдність, цілковита єдність димки й чину, ось в чому наша справжня могутність і найповніша запорука успіху.   Хай Вифлеємська зірка окрилить вас, брати мої і сестри, ще яснішою подією, надхне ще глибшою вірою. Хай новий рік надасть вам нових сил у несхибному, тісно з'єдиненому простуванні до великої й величної мети.   Не за горами час, коли чорна згубна сила лежатиме потоптана під ногами християнського світу.   Буде день — і полегшено зітхне визволена Матір Україна. Тоді сяйвом вимріяного й вибореного щастя, сяйвом волі та незалежности опроміниться наша земля. І тоді під радісні дзвони золотоверхої Софії з грудей народу українського залунає могутньо та урочисто:   «Слава Богові на висотах, і на землі мир, між людьми благовоління!»   Потсдам, у грудні 1944 р. Б.   † МСТИСЛАВ   [Земля, 07.01.1945] 