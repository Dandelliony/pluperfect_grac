С. Т. "Україна" у Львові.

Спортова та тіловиховна діяльність С. Т. "Україна" на терені Галичини, де в 1911 р. це товариство ставило свої перші кроки, висуває його в перші ряди наших найбільш заслужених спортових товариств. Широка популярність "України" за Польщі, зокрема її футболістів, гаківкарів та наколесників, була заслуженим вислідом невтомної, щоденної праці всіх її членів. У ньому періоді свого розквіту CT Україна мало 3 дружини футболістів, по 2 дружини гаківкарів, боксерів, відбиванкарів та знамениту дружину наколесників. Крім цього працювали секції: спортових ігор, тенісова та шахова. Безперечно найбільше слави не лише "Україні", але й українському спортові взагалі придбала її перша дружина футболістів, яка успішно змагалася також з футбольними дружинами з-за кордону. Наприклад з ужгородською "Русею", з "Будафоком" із Будапешту і "Бочкаєм" із Дебречина та з "Довбушем" і "Драґош Вода" в Чернівцях. Не лишались позаду і дружини гаківкарів, боксерів та наколесників. Узагалі спортовці "України" твердо боронили добру славу українського спорту та були водночас добрими пропагаторами його серед широких мас українського населення Галичини. Зокрема у Львові, де "Україна" мала тисячі гарячих прихильників, мала вона величезний вплив на українське національне освідомлення нераз зовсім спольонізованих або індиферентних глядачів, які під впливом її гарної гри та її успіхів на зеленій мураві ставали свідомими й завзятими українцями. Цей вплив "України" сягав дуже далеко та глибоко в усі периферії міста та розтягався на всі круги львівського населення, головно ж на його низи. Притягнення його до українства це мабуть найбільша заслуга С. Т. "Україна".   Підчас большевицької окупації CT "Україна" перестало існувати. В домівці Т-ва большевики "навели" свій "порядок", — пограбувавши дочиста все його майно. Між іншим пропав архів Т-ва та бібліотека, яка нараховувала 300 томів. Багато членів "України" впало жертвою енкавидівських катів. Список їх появився давніше у "Крак. Вістях".   CT "Україна" відновило свою діяльність щойно після приходу німецької влади заг. зборами в дні 17. липня 1941 р. Тоді зорганізовано відразу секції: футбольну, гаківкову та боксерську. В дні 25. січня 1942 р. С. Т. "Україна" стало одною з клітин Секції Тіловиховання Відділу опіки над молоддю при Українському Краєвому Комітеті у Львові. Провідником CT "Україна" іменовано дир. Евстахія Нагірного, який і раніше очолював це Товариство.   Не зважаючи на короткий час, який минув від дня реактивування, С. Т. "Україна" зуміло розгорнути живу діяльність. У першу чергу незвичайно активною виявила себе секція футболістів, які за час від 1. 7. 1941 р. до 31. 12. 1941 р. розіграли 17 футбольних змагань з українськими та німецькими дружинами, в тому числі з ДТСҐ із Кракова. Беручи загально, футбольна дружина CT "Україна" виграла 12 змагань, а 5 програла. Провід Т-ва задумує в найближчому часі зорганізувати другу футбольну дружину (резервову) та дружину юніорів, щоб у цей спосіб забезпечити підбір талановитих молодих футболістів до 1-ої одинадцятки. Очевидно, футболісти "України" тренуватимуть під фаховим керівництвом спеціяльного тренера. Починаючи з перших місяців весни, футболісти "України" зустрінуться на зеленому грищі з одинадцятками спортових товариств Львова і краю, в рямцях футбольних мистецтв. Змагання ці будуть для футболістів "України" доброю заправою до товариських змагань із німецькими дружинами, які С. Т. "Україна" задумує спровадити до Львова. Незалежно від цього "Україна" розіслала недавно оферти на футбольні зустрічі до кращих німецьких дружин Відня, Будапешту та Братислави. Крім цього футболісти "України" розіграють на правах реванжу товариські змагання з ДТСҐ-Краків. У дальшому плановано також товариські змагання з німецькими футбольними дружинами Г.-Губернаторства та Горішного й Долішного Шлеська.   У зимовому сезоні ц. р. блискуче виявила себе дружина гаківкарів, які в змаганнях у Кракові та Криниці запрезентували високу клясу українського гаківкарського спорту. Крім цього деякі гаківкарі "України" брали участь у перших совгарських змаганнях, які відбулись у Львові на ледяній площі ставу "Світезь" 22. II. ц. р. В загальному гаківкарі CT "Україна" представляють собою сильну і добре змонтовану одиницю, яка успішно може змагатися з кращими гаківковими дружинами з-за кордону. На жаль, у цьому зимовому сезоні гаківкарі CT "Україна" не мали змоги зустрінутися з закордонними суперниками.   Дуже добре зорганізовано працю в секції боксерській, членами якої є знамениті репрезентанти українського боксу. Правда, по сьогоднішній день боксери "України" не зустрінулися ще на рінгу з противником, одначе не зі своєї вини. Просто на терені Галичини нема відповідної боксерської дружини, яка могла б виступити на рінґу проти боксерів "України", а звязків із закордонними дружинами з різних причин покищо наладнати не було змоги. В пляні праці секції боксерів на 1942 р. намічено змагання з німецькими дружинами в ГГ та відплатні змагання у Львові.   Крім згаданих секцій зорганізовано ще секції: наколесників, лещетарів, відбиванки, спортових ігор, столового тенісу та шахову. Новиною є недавно зорганізована секція рибацько-вудкарська, яка вже має до своєї диспозиції один із Дністрянських ревірів.   Усі секції разом, почавши від футбольної та скінчивши на шаховій, дбають не лише за високий рівень своєї спеціяльности, але також працюють як пропагатори спорту серед українського громадянства. Крім того провід CT "Україна" постійно дбає про спортове виховання своїх членів та строго придержується засад внутрішньо-організаційної спортової дисципліни. CT "Україна" є товариством чисто українським, членами його можуть бути лише українці.   [Краківські вісті] 