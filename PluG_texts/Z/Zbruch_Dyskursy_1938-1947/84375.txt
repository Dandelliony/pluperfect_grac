Як наголошувати наші прізвища на - енко?

  Дуже прикметні для української мови прізвища на - енко викликують у нас сумніви щодо того, де класти наголос: чи на передостанньому складі, себто, на першій частині цього цікавого наростка, чи на третьому від кінця складі, при чому деколи цей останній наголос збігається з наголосом слова, з якого цим наростком утворене прізвище. Інших, крім цих двох, наголосів тут не буває. Це питаня, цікаве саме для себе, важне для мовознавця, не меншу вагу має і в практиці, з ним доводиться нам часто зустрічатись, то й варто нам над ним спинитися і попробувати дати декілька практичних указівок.   *   Треба сказати, що поважних спроб вияснити це явище не було. Різні наголоси в таких прізвищах зводили з відміною слів, що лягли в основу таких прізвищ: на який, мовляв, склад пня такого прізвища падає наголос у родовику однини, то такий наголос і має прізвище на - енко. А отже воно не так. Безліч прикладів указує на те, що це справи не пояснює. Треба шукати іншого пояснення.   Попереду хочемо коротесенько спинитися над тим, звідкіля взялися такі прізвища.   Повстали вони з форми середнього роду прикметників, а саме так званої іменної форми (у нас, за російською граматикою, звуть її "скороченою"), і то прикметників здрібнілих, із наростком -енький (середній рід іменної форми - енко, з відм'якшенням "н", як воно часто буває у прізвищах), при чому, як ця форма вказує, значення такого наростка є здрібніння, він означає щось менше, ніж ім’я, з якого утворене слово на - енко, а далі "сина", "походження" і т. д. Сліди таких прикметників залишилися з нерідких у нас іще й досі прізвищах, таких, як: Миленко (пор. миленький), Сухенко (пор. сухенький), Чорненко, Босенко, Зленко, Зелененко, Лісенко (пор. лісний), Чубатенко, Понятенко (пор. понятий) і т. д. Вже з цього неважко установити первісний наголос таких прізвищ. У здрібнілих недовгих прикметників на -енький він падає на передостанній склад, і такий наголос у названих прізвищах не викликує в нас ніяких сумнівів, усі ми кажемо: Миленко (у Празі звали кол. артиста театру Садовського — він там жив — з-російська "Мілєнко", пор. рос. міленькій!), Сухенко, Чорненко, Босенко, Понятенко 1) і т. п. Отож із історичного становища беручи, у прізвищах на - енко повинен би наголос падати на передостанній склад. А проте так воно не є. Велика кількість таких прізвищ пропарокситонова, має третій від кінця наголос, тим то ми хочемо саме з цього приводу докинути декілька своїх думок і спробувати зв'язати наголос таких прізвищ з якимись структуральними мовними явищами.   *   На наш погляд, справа ця тісно в'яжеться з кількістю складів слова чи власного імени, з якого утворилося прізвище на - енко. Виходячи з того, що первісне значення таких прізвищ вимагало парокситонового (на другому з кінця) наголосу, то неважко буде зрозуміти, що прізвища з односкладових слів зберегли і зберігають наголос на передостанньому складі, отже:   горб — Горбенко кіт — Котенко зуб — Зубенко лис — Лисенко2) швець — Шевченко гринь — Гриненко Проць — Проценко Стех — Стешенко Гнат — Гнатенко Луць — Луценко Кость — Костенко і т. д.   Ніяких винятків тут ми не найдемо. Коли в нас наголошують "Лисенко", і дехто вперто доказує, що такий наголос правдивий, то ми на це вкажемо на деякі видання, де наш композитор ставив наголос на "е". А втім, тут можливий, підо впливом інших прізвищ, про які говоримо далі — новіший вже пересув наголосу, який ми побачимо і в інших випадках.   Двоскладові окситонові (з наголосом на останньому складі) слова творять теж прізвища на - енко з наголосом — на передлстанньому складі, пор.:   ведмідь — Ведмеденко губар — Губаренко кушнір — Кушніренко кравець — Кравченко чабан — Чабаненко стовбун — Стовбуненко сова — Совенко Іван — Іваненко Петро — Петренко Мусій — Мусієнко Явтух — Явгушенко Петрусь — Петрусенко Кузьма — Кузьменко і т. д.   Те саме треба сказати про двоскладові парокситонові слова (з наголосом на передостанньому складі). І тут прізвища на - енко, утворені з таких слів, мають наголос на передостанньому складі, і то без огляду на те,чи слово кінчається приголосівкою, чи голосівкою:   винник — Винниченко писар — Писаренко титар — Титаренко Дорош — Дорошенко Конон — Кононенко Сидір — Сидоренко тесля — Тесленко шельма — Шельменко чайка — Чайченко чапля — Чапленко і т. д.   але ж тут уже часто можна помітити, що наголос хитається: в деяких околицях можна добачити пересув наголосу з наростка на наголос імени, з якого утворено прізвище, напр.:   Юхим — Юхименко і Юхименко Мартин — Мартиненко і Мартиненко Дем'ян — Дем'яненко і Дем’яненко Свирид — Свириденко і Свириденко Макар — Макаренко і Макаренко і т. д.   Є це явище пізніше. Тут уже грало більшу ролю саме ім’я, з якого утворено прізвище, аніж значення наростка, а саме — здрібніння чи походження.   Те саме бачимо у трискладових словах, де слово, з якого утворено прізвище на - енко, має більшу вагу для народної свідомости, ніж наросток із його первісним значенням. Тим то у трискладових словах помічуємо тенденцію зберігати у прізвищах наголос на наголошеному складі слова, напр.:   підкова — Підковенко Самійло — Самійленко Микита — Микитенко Сенюта — Сенютенко Ярема — Яременко і т. д.   хоч можливі, і живі ще й досі такі наголоси, як:   Микитенко, Яременко, Самійленко, Підковенко і т. д.   Цікаво, що двоскладові слова, поширені здрібнілим наростком -ко, -ка, -ок, -ець, -це мають у прізвищах пропарокситоновий наголос, хоч у прізвищах без того наростка вони парокситонові, пор.:   любий — Любенко, але                        любко — Любченко Іван — Іваненко, але                        Іванко — Іванченко Василь — Василенко, але                        Василько — Васильченко Сава — Савенко, але                        Савка — Савченко Феся — Фесенко, але                    Феська — Фещенко і т. д. —   себто вони зберігають наголос слова, з якого утворилися, таким чином ми маємо наголоси, як:   Терещенко, Іващенко, Семенченко, Омельченко, Онищенко, Малаченко, Паращенко, Одарченко, Орищенко і т. д.   Це торкається й односкладових слів, з яких утворено прізвище на - енко, пор.:   Лев — Левенко, але Левко — Левченко зуб — Зубенко, але зубець — Зубченко Федь — Феденко, але Федько — Федченко і т. д.   Тільки ж не в усіх прізвищах той новий наголос обов'язує, бо ж ми говоримо тільки: Гринченко, Тимченко, Зінченко, Грищенко, Гнатченко, Журченко, але ж тенденція до наголошування на третьому складі і тут видна.   Із усього цього видко, що тут ми мусимо рахуватися і з деякими наростками. Ось, наприклад, трискладові імена, що кінчаться на -ило і в нашій мовній свідомості асоціюються із згрубілими словами з нароском на -ило, у прізвищах на - енко, з них утворених, мають наголос усе на наростку, на передостанньому складі, пор.:   копило — Копиленко барило — Бариленко Кирило — Кириленко Данило — Даниленко Гаврило — Гавриленко і т.д.   Але ж і тут ці імена поширені наростком -ко, це, мають у прізвищах, утворених із них, наголос на третьому складі, пор.:   Даниленко, але — Данильченко (пор. Данилко) Гавриленко, але — Гаврильченко (пор. Гаврилко) Бариленко, але — Барильченко (пор. барильце) Кириленко, але — Кирильченко і т. д.   Зате прізвища, утворені зі слів із наростком -ик, -ник, усе парокситонові без огляду на число складів, і в первісному слові, і в прізвищі, напр.:   різник — Різниченко колісник — Колісниченко мірошник — Мірошниченко Михайлик — Михайличенко і т. д.   Як придивитися до всього цього процесу, то кількість складів, так узагалі, мусіла передусім вплинути на пересув наголосу з наростка на наголошений склад слова, з якого прізвище на - енко утворено. Це до деякої міри помітно вже й на двоскладових словах парокситнових, таких, як: винник, Дорош і т. д. (за ними пішли згодом і слова окситонові, напр., кушнір — Кушніренко). У чотирискладовому прізвищі, утвореному з таких слів чи імен (Винниченко, Дорошенко), відчувається два наголоси: побічний — на четвертому складі від кінця, і головний — на другому. Первісний наголос слова, з якого утворено прізвище, все ж зберігся, хоч не з такою силою — і тут бачимо той пересув наголосу з наростка на наголошений склад слова, з якого повстало прізвище. Коли ж прізвище на - енко мало мати ще більше складів, напр. п'ять, то ті п'ятискладові прізвища, всі без винятку, діставали вже наголос на третьому від кінця складі, той наголос збігався з наголосом слова, з якого прізвище на - енко утворилося, пор.:   удовиця — Удовиченко веретено, веретенце — Веретененко, Веретенченко Маріян — Маріяненко Миколай — Миколаєнко Никодим — Никодименко Солопій — Солопієнко Опанас — Опанасенко Халимон — Халимоненко і т. д.   Ясна річ. що всі складні слова, які мають багато складів, теж зазнали такого пересуву, і ми тепер, не вагаючись, наголошуємо такі прізвища на третьому з кінця складі, бо тут наголос збігається з наголосом слова, з якого прізвище повстало:   макогін — Макогоненко скоробреха — Скоробрешенко криворотько — Криворотченко гнилошкур — Гнилошкуренко гнучкоший — Гнучкошиєнко Стародуб — Стародубенко Суховій — Суховієнко і т. д.   Що число складів грало і грає тут важну ролю, пізнати ще й із того, що і в більшескладових здрібнілих прикметниках на -енький, з яких повстали прізвища на - енко, наголос падає на третій від кінця склад, а не на другий, і, ясна річ, такий наголос мають і прізвища на - енко, з таких прикметників утворені, пор., напр.:   кучерявий — кучерявенький — Кучерявенко кострубатий — кострубатенький — Кострубатенко лепетливий — лепетливенький — Лепетливенко і т.д.   Сюди належать, за асоціацією, і такі наголоси, як: Коротченко (короткий), Садівниченко (садівничий), Стариченко (Старицький), Головатенко (і взагалі всі прізвища, утворені з прикметників на -атий, -яний, - який у здрібнілій їх формі), Загородненко, Недобитенко і інші, утворені зі складних прикметників.   З усього сказаного, здається, ясно, що в наголошуванні прізвищ на - енко, де, властиво, наголос повинен би падати на передостанній склад прізвища, заважила таки кількість складів, і що чим їх більше, тим частіше наголос пересувається на третій від кінця склад. Так само з усіх міркувань і з прикладів видно, що до деякої міри тут заважили й деякі наростки в поодиноких словах, з яких прізвища на - енко утворилися.   1) Замість ставити наголос, ми зазначуємо його грубшим, півтовстим письмом. 2) Такий наголос буде, як і виводити це прізвище від прикметника "лисий", як на це вказують наші перші міркування.   [Наші дні, 01.11.1943]   