Нота радянського уряду

з приводу провокаційного обстрілу радянських військ фінляндськими військовими частинами   26 листопада, ввечорі, Народний Комісар Закордонних Справ СРСР тов. В. М. Молотов прийняв посланника Фінляндії пана Іріє-Коскінен і вручив йому ноту уряду СРСР з приводу провокаційного обстрілу радянських військ фінляндськими військовими частинами, зосередженими на Карельському перешийку.   Приймаючи ноту п. Іріє Коскінен заявив, що він негайно зв'яжеться з своїм урядом і дасть відповідь.   Пан посланник!   За повідомленням Генерального Штабу Червоної Армії сьогодні, 26 листопада о 15 годині 45 хвилин наші війська, розташовані на Карельському перешийку на кордоні Фінляндії коло села Майнила, були несподівано обстріляні з фінської території артилерійським вогнем. Всього було зроблено 7 гарматних пострілів, в результаті чого вбито троє рядових і один молодший командир, поранено 7 рядових і двоє з командного складу. Радянські війська, маючи суворий наказ не піддаватися провокації, утримались від відповіді на обстріл.   Радянський Уряд, доводячи про це до вашого відому, вважає за потрібне підкреслити, що він вже під час недавніх переговорів з п.п. Таннером і Паасіківі вказував на небезпеку, яку створює зосередження великої кількості регулярних фінляндських військ коло самого кордону і під Ленінградом. Тепер, в зв'язку з фактом провокаційного артилерійського обстрілу радянських військ з фінляндської території, Радянський Уряд змушений констатувати, що зосередження фінляндських військ під Ленінградом не тільки створює загрозу для Ленінграда, але і являє на ділі ворожий акт проти СРСР, що вже привів до нападу на радянські війська і до жертв.   Радянський уряд не має наміру роздувати цей обурливий факт нападу з боку частин фінляндської армії, можливо, погано керованих фінляндським командуванням. Але він хотів би, щоб такі обурливі факти більше не мали місця.   Зважаючи на це Радянський Уряд, заявляючи рішучий протест з приводу того, що трапилось, пропонує фінляндському урядові негайно відвести свої війська подалі від кордону на Карельському перешийку на 20—25 кілометрів, і тим самим попередити можливість повторних провокацій.   Прийміть, пан посланник, запевнення в цілковитій до Вас пошані.   Народний Комісар Закордонних Справ СРСР В. Молотов.   [Вільна Україна] 