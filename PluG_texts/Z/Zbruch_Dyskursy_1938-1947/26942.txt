До робітників і селян Західної України

Дорогі брати і сестри!   На полях Європи спалахнуло зловісне полум'я німецько-польської війни. Не минуло і кілька днів, як Польща зазнала воєнного розгрому. На фронті розброд. Польські генерали, які не раз бундючно розмахували шаблюками, оказались бездарними тупицями і блазнями. Розсипається, як картонний домик, польська держава, що трималась на насильстві, обмані і національному гнобленні 11 міліонів не польського населення — українців і білорусів.   Настав час, коли свою долю повинен вирішити сам народ. Годі терпіти голод, злидні, національне безправ'я і поневіряння. Годі терпіти канчуки і катування. Годі носити на своїх згорблених нуждою плечах польських панів. Розігни свою могутню спину, підійми свою міцну мозолисту руку, народ Західної України!   Зброєю, косами, вилами і сокирами бий одвічних ворогів твоїх — польських панів, які перетворили твою країну в безправну колонію, які тебе ополячували, в болото затоптали твою культуру і перетворили тебе і дітей твоїх в бидло, в рабів.   Не повинно бути місця на землі Західної України панам і підпанкам, поміщикам і капіталістам. Забирайте в свої руки панську землю, випаси, луги і вигони. Скидайте владу поміщиків, беріть владу в свої руки, вирішуйте самі свою долю.   Дорогі брати українці, я, командуючий Український фронтом, від імені всього народу Радянської України запевняю вас, що ми не залишимось глухими і сліпими до вашої долі. Ми повним голосом заявляємо, що не можемо дивитись на ваші мука і поневіряння.   Ми йдемо до вас, наших братів, щоб допомогти вам звільнитися від гніту польських панів, щоб звільнити вас від загрози розорення і вбивства з боку ворогів.   В новій, вільній країні українські, білоруські і польські трудящі будуть друзями, а не ворогами. Серцем і душею ми з вами, дорогі брати і сестри. Наслідуйте наш приклад розплати з ворогами, який подав нам російський народ на чолі з ЛЕНІНИМ і СТАЛІНИМ.   До зброї, товариші! Ми йдемо вам допомогти, ми подаємо вам руку братської допомоги, піднімайтесь проти панів — одвічних ваших ворогів. Ми вам допоможемо, а разом з нами і весь багатонаціональний вільний народ Великого Радянського Союзу.   До зброї, наші брати, ми з вами!   Хай живе великий вільний український народ!   Командуючий Українським фронтом Командарм І рангу   Семен Тимошенко   [Червона Україна] 