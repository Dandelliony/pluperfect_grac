Нищать українські установи.

  Крамниця "Фортуни Нової" при вул. Личаківській.   У середу 2. ц. м. коло год. 7. вечором невеликий гурток польських студентів вдерся до крамниці "Фортуни Нової" при вул. Личаківській ч. 36 і знищив її до кількох хвилин зовсім при помочі залізних молотків, ломів, палиць і нафти. Користаючи з того, що у крамниці не було тоді нікого, лише службовичка п-на Ткачуківна, один з "героїв" схопив масивну автоматичну вагу і кинув нею на безборонну дівчину, що тяжко заробляє собі на прожиток. Якби п-на Ткачуківна не схилила голови під прилавок, згинулаб на місці. Одночасно інші напасники знищили молотками і ломами скляний буфетовий прилавок, габльотки, скляні тафлі, виставові шиби і т. д. Доконавши свого подвигу, один з напасників облив нафтою прилавок і товар та підпалив його і тоді всі напасники втікли. До пожежі не дійшло лише тому, що стероризована службовичка останками сил загасила якимсь чудом вогонь. "Фортуна Нова", що уладила модерно цю крамницю щойно у вересні ц. р., має поверх 5 тисяч зол. шкоди. Поліція, яка зявилася у крамниці на телєфонічний заклик, списала протокол.   Крамниця зі шкільним приладдям.   Одночасно інша боївка польських студентів напала на крамницю "Вогні" зі шкільним приладдям і паперами при вул. Сапіги (напроти української ґімназії). Вбігши до крамниці, напасники стягнули за собою жалюзії і коли один з них приложив службовичці револьвер до грудей, інші обляли нафтою ціле уладження крамниці та підпалили її. Втікаючи, напасники стягнули жалюзії так, що нещаслива службовичка лишилася на поталу вогню. Рятуючи своє життя, службовичка останками сил піднесла жалюзії і вибігла з моря полумені на вулицю. Не минуло і пів години, як пожежа знищила цілу крамницю. Шкода сягає понад 4.000 зол.   Крамниці "Маслосоюзу" і "Центросоюзу".   Менш-більш у тому самому часі інші боївки напали з молотками і ломами на крамницю "Маслосоюзу" і "Центросоюзу" при вул. Зибликевича та знищили їх зовсім. Крім того польські студенти розбили вивіски і вікна ще у двох крамницях "Маслосоюзу": при вул. Пілсудського і Кохановського.   Шкоди дуже великі і сягають до 10.000 зол.   Напад на Ревізійний Союз.   Сьогодні (3. XI.) вполудне напали ендецькі боївки на будинок Ревізійного Союзу Українських Кооператив при вул. Технічній, вдерлися на подвіря та здемолювати внутрішнє уладження бюр, обкинувши його зізовні каменюками. До самого будинку напасникам не вдалося вдертися. Зате вони здемолювали ґараж і підпалили його. Пожежу вгасила пожежна сторожа, яка прибула одночасно з поліцією.   Як довідуємося в останній хвилині напасники вдерлися таки на партер до 2 кімнат, здемолювали уладження, 6 машин до писання і числення, повикидали на вулицю й поломили їх. У кімнатах знайдено 10 кг. каменюки. Напасники вживали до нищення брукових кісток.   Напасники стріляли ввесь час до вікон із револьверів.   Напад на Богословську Академію.   Сьогодні (3. X.) к. год. 1.55 пополудні погромники обкидали, при акомпаніяменті несамовитих вересків і свистів, спершу партерові вікна греко-католицької Богословської Академії, відтак крізь неократовані вікна "розмовниці" вдерлися до середини і здемолювали до тла уладження розмовниці та двох мешкань, викинувши при тому на вулицю меблі, подушки і т. д. Довершивши знищення погромники втекли. Підчас нападу боївкарів питомці були, на щастя, на проході, тому теж не було жертв у людях. Погромники гуляли зі залізними ломами довший час ніким не непокоєні.   Нові крамниці здемольовано.   Бандити здемолювали теж зовсім крамниці Маслосоюзу біля Головної Почти та при вул. Томіцького.   Слід згадати, що ані "архикатолицьке" "Слово Народове", яке послідовно підбехтує громадянсьво проти українського, ані проурядовий "Дзеннік польські", ані ніяка інша польська ґазета у Львові навіть словечком не осудили цього плянового нищення майна українських установ та варварських нападів на безборонних службовичок.   [Діло] 