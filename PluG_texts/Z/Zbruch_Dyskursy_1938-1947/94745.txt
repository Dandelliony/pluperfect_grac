Уривок з поеми.

  Потоку світлий первісних вражінь! Мої дитячі спогади далекі! Лягає від кислиць гілляста тінь, А десь на стрісі клацають лелеки. Байрак, де схилами ростуть кульбаби, І люціон, який над тином цвів, Та ліс на обрії, що в далеч вабив. А очерет, високий очерет, Де у воді я бродив аж по груди! Мій очерете! Жадний ще поет Не оспівав це Амазонське чудо. А туга, туга кликала: «Полинь!» Мої легені владно роздимала, Бо десь безмірно-синя далечінь Очам незнану радість обіцяла. А потім юности ясні часи: Дніпро, Аскольдова могила, Київ, Кадетський гай і Дарницькі ліси (Хто давнішні чуття у серці виїв?). Вночі з Слобідки плинемо човном, Гаї, церкви і кручі — невидимі. Та на горі запаленим хрестом Вітає нас над містом Володимир. Чи о весняній радісній порі Ви їздили колись до Межигір'я І ночували в драному шатрі, Де крізь дірки просвічують сузір'я? А чи ви знаєте, товариші, Як над водою вогко пахнуть верби? З яким тремтінням дивним у душі Тепер я тої радости зачер би! Та хтось у грізний час заніс меча, Життя ударом надвоє розкраяв. Чиї ж то злочини до хмар кричать, Що нас Господь і досі ще карає? Розріжеш червака — і поповзуть У ріжні сторони дві половини, І кожній з них лягла вже інша путь. Так і життя у нашу темну днину: Воно розтяте надвоє мечем. Між половинами розчахлась прірва. Нехай хтось заклене його вогнем, Та вже минулого із надр не вирве...   [Земля, 07.01.1945] 