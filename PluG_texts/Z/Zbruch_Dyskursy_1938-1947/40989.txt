Про обов'язкову участь населення в будівництві і ремонті шляхів

Обов'язкова постанова Львівського обласного виконавчого комітету від 31 серпня 1940 р.   З метою кращої організації будівництва і ремонту шосейних та грунтових шляхів з трудовою участю населення, яке працює у сільському господарстві, та на підставі постанови РНК УРСР від 20 серпня 1940 року за N°1138, Львівський обласний виконавчий   комітет постановляє:   1. До обов'язкової участі в будівництві і ремонті шляхів притягається населення сіл, селищ і міст, яке працює в сільському господарстві як колгоспники, так і одноосібники.   2. Встановити такі норми участі в шляхових роботах:   а) для колгоспників — 6 днів безкоштовної особистої праці;   б) для одноосібників — 6 днів безкоштовної особистої праці з потрібним для роботи інвентарем та інструментом, а також надання на цей час в розпорядження шляхових органів живої тяглової сили та транспортних засобів;   в) господарства, що мають нетрудові прибутки, або оподатковані прибутковим податком за розписом №3 Інструкції Наркомфіну СРСР від 23 грудня 1938 року №709/240, притягаються до трудової участі в шляхових роботах протягом 12 днів на рік.   3. Колгоспи беруть участь в шляхових роботах в порядку надання в розпорядження шляхових органів протягом 6 днів на рік живої тяглової сили, гужових транспортних засобів та інвентаря, з обслуговуючими їх колгоспниками. При чому робота цих колгоспників зараховується їм, як трудова участь в шляхових роботах.   Примітка: Рекомендувати колгоспам організовувати свою участь в шляхових роботах в такий спосіб: виходячи з розрахунку кількості днів, що їх мають відпрацювати колгоспники даного колгоспу, виділити окрему шляхову бригаду, яка постійно працювала б на будівництві шляхів і праця якої зараховувалась би як участь всіх членів колгоспу. Особовий склад бригад затвердити загальними зборами членів колгоспу з тих колгоспників, які мають досвід роботи по будуванню шляхів. Бригаду забезпечити тягловою силою, необхідним інвентарем та інструментами.   4. Зобов'язати начальника облшляхвідділу розробити план шляхових робіт і не пізніше 15 вересня довести цей план до кожного колгоспу, під розписку особисто голови колгоспу, або члена правління. Цей план затверджується загальними зборами членів колгоспу та включається до виробничого плану колгоспу; правління колгоспу, не пізніше 1 жовтня ц. р., оповіщає про це облшляхвідділ.   5. Від обов’язкової трудової участі в шляхових роботах звільняються:   а) особи, молодші 18 років;   б) чоловіки віком 45 років і більше;   в) жінки віком 40 років і більше;   г) інваліди праці і війни;   д) особи, що через хворобу або тимчасово втратили працездатність (до відновлення працездатності);   е) вагітні жінки за 35 днів до пологів, породіллі протягом 28 днів після пологів, жінки, що годують грудних дітей, а також одинокі жінки, які мають дітей віком до 8 років, коли за останніми немає кому доглядати;   ж) робітники і службовці державних, кооперативних та громадських підприємств, МТС, радгоспів та їх утриманці;   з) викладачі і учні учбових закладів;   і) громадяни, що перебувають на дійсній військовій службі в РСЧА, а також ті, що відбувають збори і навчання в частинах РСЧА та Флоту (на час зборів) та їх утриманці;   к) члени місцевих Рад, уповноважені сільських Рад по окремих селищних пунктах, голови правлінь колгоспів, керівники добровільних пожежних організацій, візники пошти, листоноші, сільські виконавці (на час, протягом якого вони виконують покладені на них обов'язки), члени промислових кооперативних артілей і товариств, які працюють у загальних майстернях, або на підприємствах цих артілей і товариств, а також члени будівних, транспортних і грабарських артілей, при умові, якщо всі ці артілі і товариства входять до системи промислової кооперації і члени їх одержують нормований заробіток;   л) інші особи, за окремими постановами районних виконавчих комітетів і міських Рад.   6. На шляхових роботах забороняється використовувати:   а) робочу худобу, молодшу 3-х років;   б) племінну худобу, зареєстровану в племінних книгах;   в) робочу худобу з гострим захворюванням, що перешкоджає проведенню робіт на шляховому будівництві, а також саму робочу худобу, яку треба ізолювати на час хвороби через її заразливість;   г) робочу худобу тих сіл, де встановлено карантин (на час карантину) за межами карантинної зони.   7. Заборонити притягати до участі в шляхових роботах одноразово більше половини працездатних членів однієї родини.   8. Працю жінок обов'язково використовувати на менш тяжких роботах.   9. Колгоспників і одноосібників на шляхових роботах можна використовувати тільки в межах 15-кілометрової смуги від місця мешкання; живу тяглову силу в межах 30-кілометрової смуги, а вантажні автомашини — в межах 60-кілометрової смуги в обидва боки відповідного шляху.   10. Зобов'язати облшляхвідділ встановити норми виробітку на підставі розпорядження Головного Управління Шляхів при РНК УРСР.   11. За ухилення від трудової участі у шляхових роботах окремі колгоспники, одноосібники і колгоспи сплачують грошові внески в розмірі подвійної кошторисної вартості невиконаних робіт.   Господарства, що зазначені в пункті "в" §2 цієї постанови за ухилення від трудової участі в шляхових роботах, сплачують грошові внески в розмірі подвійної кошторисної вартості недовиконаних робіт, а при злісному ухиленні — притягаються до кримінальної відповідальності за ст. 58 КК УРСР.   12. Нагляд за виконанням цієї постанови покладається на облшляхвідділ.   13. Ця постанова набуває чинності з дня її оголошення і діє до її скасування.   Голова Львівського обласного виконавчого комітету М. Козирев Секретар Львівського обласного виконавчого комітету М. Дриль   [Вільна Україна] 