Зміна обряду у світлі церковного і державного законодавства.

До сумних явищ належать між іншим масові в деяких околицях відступства від нашого обряду. Недавно нпр. писала польська преса ("Дзєннік Польскі" ч. 354), що в Самборі в 1937. р. 76 греко-католиків перейшло на римо-католицький обряд, а в 1938. р. це число зросло до 200 осіб. Чи дійсно аж 200 осіб перейшло на римо-католицький обряд у Самборі, напевно не знаємо, але зовсім цього не вважаємо неправдоподібним. Кілько їх перейшло цього року у цілій Галичині і кілько їх перейшло взагалі за ввесь час від 1919. до 1939. р. — це дійсно дуже цікава справа, але на превеликий жаль ніяк про це докладно не можна довідатись. Правдивої і повної статистики цих переходів ще нема і мабуть швидко не буде. Знаємо лиш добре те, що таких переходів є багато, дуже багато. Якщо в Самборі було за рік 200 випадків зі зміною обряду, то кілько — розмірно до числа населення — мусіло їх бути по інших більших містах Сх. Галичини, нпр. у Львові?   Але міг би хтонебудь спитати, чи не було також переходів з римо-католицького на гр.-кат. обряд? Безсумніву, мусіли бути, але в порівнанні з нашими втратами, напевно мінімальні. Одначе ми не розглядаємо тут цього питання під "білянсовим" оглядом — кілько ми втратили вірних греко-католицького обряду, не розглядаємо теж причин, що доводять до змін, бо ті не від нині нашому громадянству відомі. Тут розглядаємо лише правні вимоги лєґального переходу з одного обряду на другий обряд. Основне знання цих справ у нас чимраз конечніше, головно тому, що користуючись законом про переходи з обряду на обряд, можна успішно боронитися проти "ревіндикації". Потрібне воно й тим, які хочуть змінити обряд з римо-католицького на наш обряд, але їм роблять при цьому ріжні труднощі, кажучи, що це гріх і т. і.   Справа обряду є реліґійною справою і послідовно вирішують її в першій мірі церковно-правні постанови. На терені Галичини тим церковним правом, що мало б обов'язувати і греко-католиків і римо-католиків є виключно конкордія, себто договір, заключений в Римі в 1863. р. про взаємини між католиками грецького і римського обряду. Отже про переходи з одного обряду на другий конкордія постановляє буквально ось-що: "Кожний повинен залишитись при свому рідному обряді; самовільний перехід, осуджений уже численними постановами і рішеннями, ще раз і найгостріше заборонений; якщоб якимсь способом трапився — є неважний. Тому не вільно нікому переходити з одного обряду на другий без одержаного дозволу Апостольської Столиці.   А що деколи вимагає нагла потреба або промовляють розумні причини за тим, щоб перейти з одного обряду на другий, у таких випадках можлива зміна обряду, але треба придержуватись совісно ось такої процедури. Той, що хоче перейти з одного обряду на другий, має внести прохання до власного дієцезального єпископа і подати докладно та вірно причини, що його спонукують до зміни обряду. Свою думку про прохання і причини єпископ предложить на письмі єпископові другого обряду; цей теж висловить свою думку на письмі і вишле все те до св. Престола, що сам або через свого відпоручника вирішить, чи можна перейти з одного обряду на другий чи ні. В наглих випадках єпископ нового обряду вислухає при збереженні вище згаданої процедури єпископа дотеперішнього обряду і дозволить на перехід тимчасово та зі застереженням, що Апостольська Столиця цей перехід затвердить. Якщо хто затаївши свій рідний обряд злучився б з вірними другого обряду, просив і діставав від священника другого, самовільно принятого обряду духовні послуги, то такий хитрий поступок, хочби викрито аж по багатьох роках, є неважний." Крім цього в іншому місці з натиском зазначує конкордія, що приняття будьяких св. Тайн не може спричинити переходу з одного обряду на другий.   Новий кодекс канонічного права вирішує цю справу майже таксамо. Канон 98, § 2 каже: Духовним не вільно ніяким спосібом спонукувати вірних до переходу з римського обряду на східні, або навпаки. § 3. Нікому не вільно без дозволу Апостольського Престола переходити на інший обряд ні по завершеному правному переході вертатися до давнішого обряду. § 5. Навіть довший звичай принимання Пресв. Євхаристії в чужому обряді не спричинює його зміни." Ці постанови кодексу подав я тут радше для орієнтації, бо формально вони не обовязують у Галичині (поза Галичиною — так!).   Державні правні постанови про зміну обряду обіймає той самий закон, що й про реліґійне віросповідання та унормування дітей, себто закон про унормування міжвіроісповідних відносин громадян держави з 25 травня 1868 р. Отже закон постановляє про зміну обряду ось-що:   "Ст. II. Реліґійного віросповідання, означеного для дитини згідно з попередньою статтею, не можна з правила доти зміняти, доки воно з власного вибору не переведе такої зміни. Батьки, які згідно зі ст. І. мають право умовитись щодо реліґійного віроісповідання дітей, мають право змінити його щодо цих дітей, які не скінчили ще семого року життя.   На випадок зміни реліґії одного або обоїх батьків, чи пак нешлюбної матері слід уважати дітей, які не скінчили ще семого року життя, щодо реліґійного віроісповідання без огляду на умову, заключену перед зміною реліґії так, немовля були уроджені щойно по зміні реліґії батьків чи пак нешлюбної матері. Лєґітимованих дітей перед семим роком життя слід уважати щодо реліґійного віроісповідання згідно зі ст. І. (себто що сини йдуть за батьком, доньки за матерю і т. д.)   Ст. III. Батьки й опікуни та реліґійні слуги є відповідальні за точне зберігання повищих постанов. На випадок їх нарушення найближчим своякам та зверхникам Церкви і реліґійних союзів прислугує право зажадати допомоги влади, що має провірити справу і доручити все, що наказує закон.   Ст. IV. По скінченні 14. року життя кожний, без огляду на пол, має право свобідного вибору реліґійного віроісповідання згідно зі своїм власним переконанням, а влада повинна боронити на випадок потреби цієї свободи вибору.   Одначе підчас вибору не може він бути у такому стані духа чи ума, що виключає свобідне власне переконання.   Ст. V. Внаслідок зміни реліґії покинута Церква чи реліґійний союз тратить усі корпораційні права до того, який виступив; таксамо гаснуть претенсії цього останнього супроти покинутої Церкви чи реліґійного союзу.   Ст. VI. Одначе щоб виступлення з Церкви чи реліґійного союзу мало правні наслідки, той, хто виступає, мусить зголосити його політичній владі, що повідомить про це настоятеля чи душпастиря покинутої церкви чи реліґійного союзу. Вступлення до новообраної церкви чи реліґійного союзу мусить вступаючий заявити особисто відповідному настоятелеві чи душпастиреві.   Тут виринає настирливо питання: який закон у практиці важніший? Якого закону треба придержуватися, щоб перехід мав правні наслідки? Відповідь проста, вирішним законом є державний закон. Церковний закон є церковним, справедливим та й у наших міжнаціональних відносинах для нас навіть дуже корисним, але він має одну прикмету, — його друга сторона, що заключувала цю угоду (цей закон є свого роду угодою) ніколи не придержувалася й не буде придержуватися. Крім цього він міг би обовязувати вірних тільки у совісти, а це для практичного життя не вистачає. Зате державний закон безоглядно обовязує вірних, як громадян держави, а можлива зміна обряду, довершена згідно церковним законом, без формальностей, означених державним законом, була 5 супроти цього останнього закону без значіння. Справді колись, за Австрії, ординарії усіх трьох обрядів демонстрували в австрійському міністерстві віроісповідання та освіти проти цього закону вважаючи, що перехід з обряду на обряд тої самої католицької Церкви є її внутрішньою справою, отже вирішним повинен бути лише церковний закон. Одначе міністерство віроісповідання та освіти відповіло, що у цих питаннях громадяни мають безоглядну свободу і держава мусить боронити цієї їх свободи, отже згаданий закон мусить обовязувати (Р. М. В. і О. з 7, II. 1870, ч. 184 та обіжник Намісництва з 27. III. 1870, ч. 7.465). Ось так справу зміни обряду по нинішній день нормує згаданий основний закон та деякі виконні розпорядки австрійського міністерства віроісповідання та освіти.   Цей закон такий виразний, що не багато вимагав коментарів. До 7. року життя дитини батьки можуть змінити обряд дитини, від 7—14. року її життя ніхто не може змінити її обряду, по 14. році може вона сама це зробити. До зміни обряду особи, яка скінчила 14 літ, не вимагає закон нічого більше, крім зголошення у повітовому старостві місця замешкання або побуту (у Львові в маґістраті!) устно або на письмі, що виступає з такої і такої церкви. Слід зазначити при тому, що це не є прохання чи пак подання, отже нема тут ніякої стемплевої оплати. Це вирішили ще австрійські трибунали і міністерство скарбу видало в слід за тим відповідний рескрипт (з 28. XII. 1868, ч. 37.375). Таксамо засадничо не вимагає закон якихось спеціяльних документів до цього зголошення, нпр. на доказ, що хтось скінчив уже 14 літ або що не є умово недужий. По думці виконного розпорядку міністерства віроісповідання та освіти до згаданого закону з дня 18. І. 1869. р. (В. Д. 3. ч. 13) влада лише тоді повинна розслідити тотожність особи, чи вона скінчила 14. рік та який її умовий стан, якщо виринули б оправдані сумніви. Але у практиці все таки потрібний якийсь документ тотожности, зрештою при зміні обряду ориґінальна метрика уродження й так мусить перейти від одного парохіяльного уряду до другого, тому до такого зголошения можна залучити тільки метрику. Щодо самої форми зголошения, то вона найпростіша. Вистане написати так: До повітового староства в X. На основі ст. IV. закону про унормування міжвіроісповідних відносин громадян держави з 25. V. 1868. р. зголошую виступлення з такої і такої церкви. Я записаний у книгах метрикальних такого і такого парохіяльного уряду в X. На доказ сповнених вимог закону долучую метрику уродження. Вкінці — місце замешкання, дата і власноручний підпис. Ці подробиці слід подати у зголошенні, бо так каже згаданий виконний розпорядок; далі влада мусить повідомити і дотеперішнього пароха і того, який виступає, отже мусить знати їхні адреси. По зголошенні у старостві той, хто виступає, мусить особисто зголоситися в парохіяльному уряді цього обряду, до якого хоче вступити, бо на осн. рішення австрійського Адміністраційного Трибуналу з 22. V. 1899. р. виступлення з одного віроісповідання без одночасного вступлення до другого, не вважається зміною віроісповідання.   Дещо інакше виглядає справа зі зміною обряду дітей нижче 7 літ. У зголошенні про виступлення з даного обряду такої дитини мусять бути підписані батько й мати. Якщо одне з них не живе, другому це право вже не прислугує. Так вирішив австрійський Адміністраційний Трибунал 27. IX. 1879. р.   Вкінці треба зазначити, що тут зовсім нема т. зв. свобідного признання влади, себто, що влада може поступати в цих справах, як хоче. Навпаки, кількакратно з натиском підкреслює і сам закон і виконні розпорядки, що влада має точний обовязок передовсім берегти свободи вибору віроісповідання громадян, застереженої цим законом. Отже не треба звертати, уваги на можливі труднощі, хто б там їх не ставив, а послідовно домагатися пристосування постанов закону.   На основі цього закону ми втратили величезну кількість наших вірних, головно по усіх галицьких містах та містечках, тратимо їх і нині немало, але спеціяльної причини жалю за ними нема. Ці вірні і так для нас невірні, отже хай собі з Богом йдуть. Без порівнання цінніші для нас ті римо-католики, які завжди були українцями і тепер, щоб узгіднити свої реліґійні відносини зі сноїми односельчанами цілого села, формально зміняють обряд. Не можна поручати, щоб користувались цим законом усі українці римо-католики, мовляв, хай усі переходять на греко-католицький обряд, бо це не вказане з ріжних оглядів. Одначе там, де льокальні відносини за цим промовляють, головно коли двох-трьох римокатоликів українців (не поляків!) на ціле село греко-католиків, там можуть скористати з постанов цього закону.   [Діло] 