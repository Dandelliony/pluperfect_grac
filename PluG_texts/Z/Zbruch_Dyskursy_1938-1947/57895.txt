На слідстві в НКВД

Йшов важким кроком, під наганами енкаведистів.   Чорні постаті чітко вистукували закаблуками по вулицях безлюдного міста. Прямували у вузький проулок, де містились казамати НКВД, що жахливою плямою гіганта спирались на сусідних будівлях.   Тут ще не спали.   Чиясь темна голова визирала з-поза ясно освіченого вікна. Здавалося, неначе би тут виглядали дорогого гостя.   На коридор вибіг начальник тюрми з веселим вигуком:   — Вот і єсть пташечка... га-га-га, харашо... а вам комнатка нужна.., да? — звернувся до вязня, затираючи радісно руки — спать хатітє, да?   Вязень кинув на нього сердитий погляд і мовчки спрямувався до дверей. А начальник і дальше весело приготорював, глумливо посміхався.   — Ну, да... у нас в Совєтском Союзє челявєк — ета самая большая цєнность, за нєм нада ухажівать... да.., і — відчиняючи великі дубові двері, ковані залізом, пропустив вязня у вузьку вогку нору... Заки вязень вспів опамятатись, стягнув з нього шлийки, витягнув шнурівки з черевиків та повитягав з кармана гроші й годинник.   — Даа — вот єто вам нє нада здєсь... а пока — до свіданія, спакойной ночі!   Пронизливо заскриготів ключ з дверях і все втихло.   На причах хропіли вязні.   Якась розчіхрана голова цікаво піднеслася з-під покривала і знову закрилась.   Новий льокатор критичним оком глянув на брудну долівку, але по кількох хвилинах зрезиґновано поклався на тверду причу, запихаючи під голову вузолок із біллям.   Почалось нове життя, сіре, одноманітне — без вигляду на краще.   На коридорі розносився радієвий голосник, який на всі способи захвалював, що ніде в світі немає щасливішого життя, як в совітському союзі.   Вязні признавали, що "ніде немає такого життя" і розказували собі, як страшенно надоїло воно їм. Господарі із сіл, які противились колєктивізації, йшли в тюрми й на заслання. Новий вязень піддержував всіх на дусі і не оглядаючись на небезпеку підслухання, розжарював всіх ще більшу ненависть.   Одної ночі його стягнули з причі і повели на допит.   Привиклий до тьми у вогкій вязничій камері, довго протирав очі заки привик до яркого освітлення розкішної салі, де в мякому кріслі розсівся "слєдоватєль".   Неприязним оком змірив вязня і гукнув: "Ну, вот, паймалі, значіт..." — і довго, довго став обяснювати вязневі, який то він злочинець, бо працює дроти совітської влади як націоналіст, займається шпіонажею в користь фашизму і врешті радив до всього признатись, бо "вони" і так про все вже знають.   Уважно вислухав все це обвинувачення і схвильований закричав:   — Усе неправда! Кажете, що я націоналіст. Як смієте закидувати мені націоналізм, уважати це за злочин, як ви самий більший націоналіст!   — Ось тут, погляньте: протокол московською мовою — і де? Тут, що називаєте Україною та українським урядом?.. Чи так виглядає на практиці ця дружба народів у вас?   "Слєдоватєль" важко дихав, йому в голові не могло поміститися, щоби вязень посмів так відповідати. Він затиснув зуби і замітив, уже українською мовою.   — Уважайте, все те буде протоколоване, вас судитимуть за §54, де передбачена кара 10 літ заслання, при тому вивезення ще й родини, ну й конфіската майна!   Хвилина мовчанки, при чому "слєдоватєль" обкинув вязня значучим, тріюмфальним поглядом від ніг до голови:   — Значить, я можу вже "вільно" говорити... більше мені вже "ніщо" не грозить? — почав вязень. — Сказати можу більше ніж ваші славні "орденоносці" поети й письменники, бо їх уста замкнені "орденом", який обовязує їх тільки до прославлювання "рідного батька" Сталіна і переспіву програми партії!..   — Слушайте! Замалчіть! — гукнув "слєдоватєль"...   — Думав я — продовжував вязень, — що за ціну заслання можна мені висловити вільно свою думку і думав, що говорити-му з вами, як з інтелігентною людиною...   — Слухайте — спокійніше й по українськи перебив "слєдоватєль" — мене дуже дивує, чому ви не вивтікали, якщо не могли погодити своїх поглядів з нашими?   — Чи міг я сподіватись, що тов. Молотов так обманить нас? Адже ж ви ішли "визволяти" нас...   — Гм, гм — відкашельнув "слєдоватєль". Ви належали до УНДА? "Діло" передплачували?...   — До УНДа ні. Не погоджувався з його політикою. А "Діло" передплачував як свідомий українець...   — Цього не заперечите, що вели переговори з німцями 1939 року в Інституті?   — Переговори... — ах так, але не політичні, а чисто господарські: провадив їх з німецькими старшинами в справі Інституту.   — Ха-ха-ха! — зареготався "слэдоватєль", може б вам за те ордена почіпити?   — На ордени ваші я не ласий. Сповнив тільки свій обовязок, як голова установи.   "Слєдоватєль" спустив голову над бюрком і про щось думав. Не звертав більше уваги на вязня. Один із енкаведистів, які досі спокійно стояли при дверях, підійшов до вязня і дав знак до відходу...   [Краківські вісті] 