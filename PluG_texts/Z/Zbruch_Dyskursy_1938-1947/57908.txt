Найкращий подарунок

Сьогодні був я вже на межі повного заломання фізичних і духових сил. Саме, коли шукав я за якимсь закутком, щоб у глуші скритись від людського ока, перегородив мені дорогу найменше побажаний у цій хвилині мій знайомий.   — Здоров, друзяко!   І з питомою собі нахабністю він безцеремонно підбив дашок мого кашкета.   — Ов! Міна квасна і піт на чолі? Щось не повезло?   Спершу хотів я, викрутившись на закаблуку, без слова відійти від нахабного розмовника, але й не зчувся, коли він у короткому часі видобув з мене моє нещастя! (У цьому моменті навіть Сократ міг би позаздрити йому духової акушерії).   — Так кажеш, ні духу по радянських "духах"...   — Ще є, але я знаю, що Люся крім "Бєлої ночі" інакших не вживає.   — Бєлої ночі... Так... Добре... Ну й що?   Товариш недбайливим рухом вийняв цигарку й затягнувся пахучим димком. Мене випроваджував з рівноваги його спокій, але я не переставав розповідати.   — Потім подумав я про солодощі... Це було б так прекрасно... Чепурна коробочка, повна пахучих помадок у блискучому кольоровому стані олю...   В прижмуреному оці мого знайомого світилась іскорка недоброї усмішки.   — Ну, так, злагіднив я якстій свій максималізм, я знаю, то це надто думати про щось таке... але все ж таки я мав надію роздобути хоч кілька деко звичайних цукорків. Люся пропадає за солодощами.   — Кілька деко... Люся пропадає... Я слухаю тебе дальше.   В моєму нутрі знов відізвався притаєний спротив на тон мого товариша.   — Китиця квітів була б найкращою розв'язкою справи, але тут також не проста історія. Дві надмерзлі галузки й це вже з переоцінкою на маркову валюту. Зрештою хризантеми... Так, що...   — Потім тобі, певно, захотілось палестинських помаранч, каліфорнійських яблук, бананів, тістечок, печеного леду і птичого молока. Як бачу, ти дальше не страждаєш від надміру здорового розсудку... Я — далеко скоріше і з успіхом поладнав справу подарку і то весільного, не якогось там іменинного.   — Весільного!   — Так. Саме тепер поспішаю з гратуляціями до щасливої пари.   Мої очі забігали по випханих череватих течках. З цікавості я дослівно вискакував із шкіри.   — Кортить побачити? Будь ласка!   Товариш із повною свободою відчинив течку. Побіч себе лежали дві паперові коробки. На одній з них виднів напис: Молодій парі на новій дорозі життя", на другій: "Многая літа". Написи з посмаком весільних тортів випровадили мене з рівноваги. Я не втерпів заглянув до середини і... остовпів. Потім протер очі і ще раз заглянув до коробок. Не могло бути ніякої омани. В одній коробці була найординарніша в світі проста бульба, а другій цибуля.   З непорозумінням поглянув я на товариша.   — Ти, що витріщився? Не подобається? Замало елегантне?   Товариш самопевно поплескав мене по рамені.   — Запевнюю тебе, що молода пара вважатиме цей подарок за королівський жест. За азбукою їх право на картоплю припадає аж на кінець місяця, а цибуля... Пхі! Навіть чар найсолодших медових місяців не заступить їм миски картоплі з присмаженою цибулькою...   Мій товариш з бравурою стрибнув на східці переїжджаючого трамваю, вимахуючи мені на прощання весільними подарунками.   [Львівські вісті] 