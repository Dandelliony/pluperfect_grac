Цікавий музей

(Унікуми музею книги при Львівському філіалі бібліотеки Академії наук УРСР)  
   В минулому році весь світ відзначав 500-річчя книгодрукування. П'ять сторіч тому уродженець невеликого німецького містечка Майнца Йоган Гутенберг вперше почав друкування рухомими літерами, відкривши нову еру в історії людської культури.   "Винахід книгодрукування, — писав Віктор Гюго, — найбільш видатна подія в історії. Це основа революції... Завдяки книгодрукуванню людська думка стає, як ніколи, вічною".   Чи міг Гутенберг, роблячи свої досліди, думати, що книгодрукування обслужуватиме всі області людської мислі і праці!   До нас не дійшла перша книга, надрукована новим способом. Але в 1445 році з друкарні Гутенберга вийшла знаменита граматика Доната, один уцілілий екземпляр якої зберігається тепер в Парижській Національній бібліотеці. З того часу до кінця XV сторіччя в Європі були видані гутенбергівським способом 40 тисяч першодрукованих книг — інкунабул, які являють велику наукову і художню цінність.   Колекції інкунабул є тепер оздобленням всіх світових бібліотек. Одною з найбагатших колекцій є ленінградська публічна бібліотека ім. Салтикова-Щедріна, в якій зберігається дорогоцінний екземпляр 42-сторінкової біблії Гутенберга, та відділ першодрукованих книг бібліотеки Академії наук УРСР, в якому є понад 800 інкунабул.   Львівський філіал бібліотеки Академії наук УРСР має 300 інкунабул. Постановою президії Академії наук УРСР у Львові створено єдиний на Україні музей книги. Мета музею — показати не тільки шлях книги, починаючи від рукописної епохи середньовіччя до зразків сучасної поліграфічної техніки, але й культурно-освітнє та революційне значення книгодрукування. Багаті фонди Львівського філіалу бібліотеки Академії наук УРСР, на базі якої організовано музей, дають змогу повністю здійснити намічені завдання.   Оглядаючи музей, ми знаходимо рідкісні екземпляри рукописних і першодрукованих книг — інкунабул. Ось рукопис "Трагедії" Сенеки (XIV сторіччя), виконаний на пергаменті і оздоблений прекрасними мініатюрами. Не менш рідкісними є рукописи XII сторіччя "Екскамерон" Амброзіо та італьянський "Службовник" з 1372 року. З слов'янських рукописів великою цінністю є збірник XV сторіччя "Ізмарагд", який в свій час належав ротмістрові військ Яна Казимира Шумлянському, потім першому уніатському митрополітові. Виключний інтерес у зв'язку з прекрасним українським орнаментом являє рукописне "Євангеліє", написане у Львові в 1477 році.   Гутенбергівських "колискових" книг у Львові немає, зате в музеї зберігається одна з рідкісних слов'янських першодрукованих книг "Тріодь" 1491 року, видана друкарем Швайнольтом в Кракові, та "Службовник" 1487 року, надрукований в Майнці учнем Гутейберга Шефером. На стендах музею представлені інкунабули, надруковані в усіх більших світових центрах книгодрукування: в Парижі, Празі, Лімі, Страсбурзі, Берні, Лейпцігу, Нюрнберзі, Антверпені і т. д. Прекрасно зберігся екземпляр "Божественної комедії" Данте, надрукований в 1481 році у Флоренції. Дуже цікаві "Коментарі до теорії планет" польського ученого Брудзевського, видані в 1495 році, перша книга на Чеській мові "Хроніка Троянських війн" (Прага, 1488 р.), книга легенд "Історія 7 мудреців" і інші.   Дальші розділи музею показують розвиток книгодрукування в Московській державі, на Україні, в Польщі і Білорусії. Великими культурно-освітніми центрами були Київ (Печерська Лавра), Острог, Крем'янець і Львів.   У Львові книгодрукування почалося з приїздом сюди першого російського книгодрукаря Івана Федорова. В 1564 році він надрукував "Апостол" — першу друковану книгу у Львові. Друкарня Федорова містилася в будинку Василіанського монастиря. В музеї зберігається ця історична книга Федорова, зберігають також "Псалтир" 1580 року і "Біблія" 1581 року, надруковані Федоровим в Острозі. Після від'їзду Федорова з Львова книгодрукування зосередилося в руках Ставропігійського братства, яке зібрало федоровські шрифти. Одна з перших книг, випущених братством, була греко-слов'янська граматика "Адельфотес" (1591 року). В музеї є перша книга, надрукована на народній українській мові "Учительське євангеліє". Вона була надрукована в селі Крилос, біля Галича, в 1606 році.   З стародрукованих книг польських і білоруських друкарень цікава перша книга на польській мові актора Миколи Рея (1560 р.), перша книга письменника Яна Кохановського (Варшава, 1578), а також багате видання "Статуту Литовського князівства" надруковане в Вільнюсі в 1588 році на білоруській мові.   В розділі сучасної книги велику увагу приділено показу класичної спадщини. В музеї є майже всі першодруки класиків марксизму-ленінізму — К. Маркса, Ф. Енгельса, В. І. Леніна, Й. В. Сталіна, класиків художньої літератури — Шекспіра, Пушкіна, Л. Толстого, Міцкевича, Байрона, Гюго і т. д. Серед них є чимало рідкісних видань. Велике враження справляють документи, які змальовують боротьбу реакції і попівщини з освітнім характером книгодрукування.   Книги — це скарби людської мудрості, великий досвід наукових і технічних знань багатьох поколінь людей. Кількістю і ступенем розповсюдження друкованих творів ми вимірюємо культурність кожної країни і народу. Музей книги дає нам широку картину розвитку книгодрукування і демонструє, з яким піклуванням трудящі нашої великої країни ставляться до книги — цієї безсмертної цінності людської думки.   [Вільна Україна] 