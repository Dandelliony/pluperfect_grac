От, так собі...

До редакції написав один інжінєр лист, в якому радить, як то редаґувати ґазету, літературний додаток і т. д., причому зазначує, щоби з коштами не числитись, бо — мовляв — усі люди мають тепер гроші.   — Ви маєте гроші? — питаю товариша по пері, що сидить поруч.   Понишпорив у мошонці.   — Не маю, а чому питаєте?   — Бо ви належите також до людей, а не маєте.   — Проїв... Не доїш, а проїш! А ви маєте?   — Маю два золотих.   — Цікаво. Я не можу нічого відложити на ощадність...   Ми вийшли опісля з редакції та довго дебатували ще на ці теми. Вкінці попрощалися і дальше я йшов самий і самий роздумував. Був гордий на свою ощадність і почувався самопевно, коли доторкнув мимохіть кишені.   Ішов так і до решти потонув у думках. На гадку прийшли ще всякі редакційні клопоти. Що дня звідомлення, що дня доводиться писати і не знати як: чи Намір, чи Намюр, чи Брісель, Брюсель, чи Брукселя, Сена, чи Секвана?...   — Гальт! — і хтось цупнув мене за руку.   Дивлюсь, я на роздоріжжі. Авта, люди, трамваї. Вахмин у бронзовім кабаті питає за документи.   — Я з редакції...   — Бачу, але заплатите два золоті...   — Чому? Я ж...   — Бо мішаєте порядок: не дивитесь на знаки!   — Задумався... Загалом я, задумчивий часами...   — Пропало, вже записав, а вам так залежить на тих двох золотих?   — А так. Знаєте, журналіст...   — Шкода, що ви до мене не зголосились, я був би вам порадив якийсь склеп: мало жидів на місті! Не журіться ще собі відібєте, Европа велика!   Дав я тих два золотих і в очах потемніло. З жалю занудило під серцем.   Вже вирішив ніколи нічого не думати. Так найпоплатніше. Підняв голову, закусив зуби і йду просто себе. Аж тут, як на диво — Придніпрянський!   — Ах, вітайте! Де це ви дівались? Стільки часу не бачив!.. Як зимували?   — Та зимував якось і про вас заєдно допитував.   — Їздив багато, так би сказать. По світі. Цікаво поглянути. От, гарно, що й казать. А чому це ви такі сумні та невеселі?   — Пригоду мав. І то погану: останні два золоті...   — Пустяки! Два золоті?... Це ж глупота, мовляв і плюнуть не стоїть!...   — Добре вам казати.   Придніпрянський зареготав:   — От, ходімте чайку попить, заспокойтесь, ви, так би сказать, нервозні стали в тім то й річ. Хто вигадав: два золотих, хе-хе-хе...   На силу затягнув у каварню.   — Сідайте, поговоримо, я заскучив за вами. Стільки подій прогуло. Ще взимку доводилось бачитись...   Нагодував мене як шпака. І потішив, розважив, навіть раду дав, як писати.   — Що за глупості? — каже — Як писати? Писать, як попаде, бо не в тому діло, як написане, а що написане. От, у нас бувало писали й таке, що нині, коли роздумаєш, дурачество виходить. Писали прим. Мюнхен, а я розпитував німців, а вони кажуть — Мінхен. Хто ж це краще знає, ясно, що вони, бо то їх місто. Росіяни залюбки говорили, а то й наші за ними: "бутєрброд". Чорт ма — я тепер уже і самий знаю — який бутєрброд, коли в ньому не має ні бутєра — масла, ні броту — хліба, тільки це булка з ковбасою. Багацько, мовляв, таких глупостей.   Ми вийшли з каварні я аж не той став. На добавок, десь на плянтах Придністрянський відскочив на мент та, ніби шукаючи щось біля паркової лавки, скрикнув:   — Ось, пять злотих. Це для вас...   — Чому для мене?   — A так, ви втратили два, маєте пять. Справедливість мусить бути.   — Цікаво, як ви це завважили?   — А так, завважив; мене гроші тримаються, а вас ні.   Дивно, подумав я: захмариться небо, а тут уже сонце. Тільки ціла та історія неясна: чи то добряга Придніпрянський не затіяв таку штуку. Десь я ходжу ввесь час по вулицях і ніколи нічого не найшов…     [Краківські вісті]     