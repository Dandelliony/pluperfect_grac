Оголошення Львівського облфінвідділу про порядок реєстрації приватних підприємств і промислів

Доводиться до відома всіх громадян, що на підставі інструкції Наркомфіна Союзу РСР по промисловому податку, затвердженої Раднаркомом Союзу РСР від 19 березня 1940 р., встановлюється такий порядок реєстрації приватних торгових і промислових підприємств, а також кустарних і ремісницьких занять.   1. Власники торговельних і промислових підприємств та особи, що займаються кустарними й ремісницькими промислами, візництвом та обслужуванням господарських потреб підприємств і особистих господарсько-побутових потреб населення, зобов'язані не пізніше 31-го травня 1940 р. одержати в міському або райфінвідділі реєстраційне посвідчення на право проведення дозволеної законом торгівлі, промислів. По м. Львову реєстрація буде провадитись за окремими об'явами райфінвідділів міста.   ПРИМІТКА: Якщо громадяни починають провадити торгівлю або промисли серед року, реєстраційні посвідчення треба одержати до відкриття підприємства або промислу.   2. Реєстраційні посвідчення треба одержувати в міському або райфінвідділі за місцем знаходження підприємства або промислу. Особи, що займаються пересувними промислами повинні одержувати реєстраційні посвідчення в міському або райфінвідділі за місцем постійного проживання.   3. Для одержання реєстраційного посвідчення власники підприємств і промислів подають до міського або райфінвідділу писану заяву (одержати таку можна в фінвідділі), прикладаючи свою фотографічну картку, та пред'являють паспорт або документ, що свідчить особу.   4. Звільняються від промислового податку:   а) кустарі і ремісники, які провадять свої промисли особисто з членами родини, але без застосування найманих робітників,   б) інваліди війни і праці І і II групи інвалідності, що мають право на спеціальне забезпечення в порядку соціального страхування, які займаються кустарними й ремісницькими промислами з допомогою не більше одного найманого робітника.   Зазначені в п. "4" особи одержують реєстраційні посвідчення на свої промисли безплатно.   5. Звільняються від промислового податку та одержання реєстраційних посвідчень:   а) селяни, що займаються кустарними й ремісницькими промислами та візництвом, прибуток від яких оподатковується сільськогосподарським податком,   б) особи, що займаються обслужуванням домашнього господарства населення (різання і рубання дров, прання білизни без застосування спеціальних пралень, догляд за дітьми та хворими);   в) особи, що продають продукти свого сільського господарства без використання окремих приміщень для торгівлі.   6. Власники підприємств та особи, що займаються промислом, крім перелічених в п. п. 4 та 5, сплачують податок до банку за розрахунком, зробленим податковим інспектором, до одержання реєстраційного посвідчення. Видача реєстраційного посвідчення провадиться райфінвідділом після подання документу Держбанку про сплату промислового податку.   7. За видачу реєстраційного посвідчення береться єдина державна пошлина в розмірі 10 крб.   8. Власники підприємств і промислів повинні мати реєстраційні посвідчення в місці знаходженні підприємства або промислу.   9. Особи, які займаються торговою, промисловою або іншою діяльністю, що за законом оподатковується промисловим податком у процентах до обороту, повинні до 31 травня, одночасно з поданням заяви на одержання реєстраційного посвідчення, подати до міського або райфінвідділу заяву про розмір обороту за час існування в 1940 році та окремо вказати розмір обороту за квітень 1940 р.   10. Нововідкриті підприємства і промисли, що оподатковуються податком в процентах до обороту, заяви про оборот за перший місяць діяльності подають до фінвідділу в 5-ти денний строк після закінчення місяця з дня відкриття.   11. Підприємства і промисли, що закриваються, заяви про оборот за час існування в поточному році подають за 15 днів до закриття, з зазначенням у заявах обороту за весь час існування та окремо орієнтовного обороту за останні 15 днів.   12. Громадяни, які в 1940 р. займалися торгівлею, або промисловою діяльністю, але до початку реєстрації припинили таку, зобов'язані подати до міського або райфінвідділу до 31 травня 1940 р. заяви про розмір обороту за час існування торгівлі або промислу.   На громадян, які своєчасно не одержать реєстраційні посвідчення, або не подадуть заяви про оборот, накладаються грошові стягнення в розмірах, що передбачені законом.   Облфінвідділ.   [Вільна Україна] 