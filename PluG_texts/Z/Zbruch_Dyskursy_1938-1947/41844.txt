Перша обласна конференція комсомолу

Ранкове засідання 22 вересня   Один за другим на трибуну виходять промовці. Більшовицькій критиці піддаються найрізноманітніші ділянки багатогранної роботи комсомолу. Делегати з хвилюванням розповідають про величезні зміни в житті молоді, про досягнення молодих ще комсомольських організацій, про великий потяг молоді до ВЛКСМ. Поступає багато цінних пропозицій, розкривається цікавий досвід.   Секретар Городокського РК ЛКСМУ тов. Ружицький критикує обком комсомолу за недостатнє керівництво роботою постійних комісій, які створені після Пленуму ЦК ВЛКСМ. Необхідно, на думку промовця, скликати наради голів комісій, допомогти їм обмінятися досвідом.   — Куркулі намагаються чинити опір заходам радянської влади, — говорить секретар комсомольської організації села Побужани, Буського району тов. Коваль. Треба підвищувати пильність. У нас дуже погано працювала сільрада, було багато скарг на безладдя в кооперативі. Ми зв'язалися з районними організаціями і з їхньою допомогою покращили роботу і сільради, і кооперативу. Негідних працівників селяни самі зняли.   Завідуючий клубом, не зважаючи на те, що він закінчив спеціальні курси, не хотів працювати. Комсомольська організація разом з молоддю домоглася зняття цієї людини з роботи. Керувати клубом почала комсомолка Бодрій Марія і справи пішли зовсім інакше. Молодь охоче відвідує клуб, бере активну участь в роботі гуртків художньої самодіяльності.   Так сільські комсомольці завойовують у масах великий авторитет.   Просто і щиро говорить делегатка Ляшківського району тов. Копська про зміни в своєму особистому житті. "Хороше життя" — каже вона.   Дочка бідняка, нині вчителька села Голочари тов. Кулик з гордістю говорить про свої життєві успіхи за один рік радянської влади.   — Нам залишилось тільки дякувати великому Сталіну за його турботи про молодь, — каже тов. Кулик.   Вона критикує краснянський райком комсомолу за те, що він не зумів активізувати роботу постійних комісій і за відсутність роботи з учителями. Із 120 молодих, активних учителів району до комсомолу залучено тільки одного.   Цікавим був виступ тов. Резніка із Бібркського району, який показав досвід роботи новоствореної первинної організації ЛКСМУ в селі Вдовиків за 15 днів. Насамперед, комсомольці знайшли вільну хату, відремонтували її і відкрили в селі клуб, куди молодь сходиться тепер послухати бесіди агітаторів, почитати. Життям комсомольської організації цікавляться не тільки молоді селяни, а й всі трудящі села.   Багато уваги приділяють промовці питанням ідейно-теоретичного озброєння комсомольців. Гостро критикувала тих, хто не хоче працювати над собою тов. Марія Перепелиця — депутат Верховної Ради СРСР, делегатка Рава-Руського району.   — Одна комсомолка, — каже тов. Перепелиця, — виступила на районній конференції ЛКСМУ і заявила, що вона не працює над собою тому, що райком "не штовхав її на це..." Яка ж з неї комсомолка, коли її треба "штовхати", щоб вона вивчала історію партії? Нам, молодим патріотам, молодим комсомольцям треба міцно взятися за підвищення свого ідейно-політичного рівня, щоб успішно йти до вершин комунізму!   Марія Кіх — студентка університету, заступник секретаря Львівського міськкому ЛКСМУ значну частину своєї промови присвячує питанням виконання Указу Президії Верховної Ради СРСР від 26 червня ц. р. Обком комсомолу не своєчасно реагував на факти порушення комсомольцями трудової дисципліни.   У звіті обкому ЛКСМУ майже нічого не було сказано про роботу в вищих і середніх учбових закладах. У Львові 7 вузів і 18 технікумів. Сюди приїжджають вчитися тисячі юнаків і дівчат із всіх областей України. Серед студентської молоді треба провадити велику виховну роботу. Тепер комсомольські організації учбових закладів працюють ще слабо. Керівні комсомольські органи повинні зважити на це і домогтися покращення комсомольської роботи серед студентської молоді.   З особливою увагою вислухали всі делегати промову секретаря обкому КП(б)У тов. Грищука, який говорив про найголовніші хиби та недоліки в роботі обласної комсомольської організації. Виконання рішень XI Пленуму ЦК ВЛКСМ проходить незадовільно. Через це незадовільний і зріст комсомольських організацій. Тов. Грищук звертає увагу делегатів на те, що сільських організацій ЛКСМУ в області надзвичайно мало. Навіть половина колгоспів залишається до цього часу без первинних організацій. Потрібно різко поліпшити роботу серед селянської молоді, потрібно добиватися того, щоб комсомольські організації були в кожному селі, в кожному колгоспі.   Погано працюють комсомольські організації в школах і в учбових закладах. Вузівські первинні організації дуже малі по чисельності, слабо залучають в ряди ВЛКСМ передову молодь. Зовсім нестерпним є те, що навіть у деяких дитячих будинках, не кажучи вже про школи, немає піонерських загонів.   Виховну роботу серед комсомольців треба негайно поліпшити. Зараз не всі комсомольці знають навіть програму і статут ВЛКСМ. Політшколи працюють в більшості незадовільно.   Тов. Грищук закликає комсомольців ширше розгорнути політичну агітацію в масах, будуючи її на живих, конкретних місцевих фактах, кріпити братерські, інтернаціональні відносини серед молоді, сміливіше залучати передових юнаків і дівчат до наших лав.   Питанням роботи комсомолу в школі, в піонерських загонах були присвячені промови тт. Чеснокова (Буський район) і Жарченка — завідуючого обласним відділом народної освіти.   Тов. Іванченко — голова обласного комітету в справах фізкультури і спорту, — критикував комсомольські організації за те, що вони мало цікавляться роботою фізкультурних колективів і зокрема на селі. Фізкультурна робота в школах проводиться зовсім незадовільно і тут особливо багато доведеться попрацювати.   Наприкінці засідання виступив з промовою завідуючий військово-фізкультурним відділом ЦК ЛКСМУ тов. Міронов. Після цього конференція вирішила припинити дебати. Всього висловилось по звітній доповіді обкому 29 чоловік.   Конференція визнала роботу обкому ЛКСМУ за звітний період задовільною і намітила конкретні завдання організації на найближчий час.   З великим піднесенням послала конференція привітальні телеграми керівникові більшовиків України товаришу М. С. Хрущову і Народному Комісару Оборони СРСР — Маршалу Радянського Союзу товаришу С. К. Тимошенку.   ***   Мандатна комісія доповіла про склад конференції. Всього присутніх 185 делегатів. Багато з них відомі всій країні. Серед делегатів колишня батрачка, а тепер депутат Верховної Ради СРСР М. Перепелиця, колишня батрачка, а тепер начальник цеху Винниківської фабрики Ірина Кирилейза, колишня батрачка, а тепер трактористка — Ганна Кучер. Серед делегатів 3 депутати Верховної Ради СРСР, три депутати Верховної Ради УРСР, Герой Радянського Союзу тов. Артемов.   106 делегатів вперше обрані на обласну конференцію. 62 делегати — комсомольці з 1939—1940 року.   Факти і цифри самі за себе красномовно промовляють.   Вечірнє засідання   Організовано обговорювала конференція кандидатуру до нового складу пленуму обкому, ревкомісії і делегатів на XII з'їзд ЛКСМУ.   Голова лічильної комісії тов. Овчаренко доповів про наслідки таємного голосування. Кращих із кращих людей обрано до керівництва. Серед членів пленуму обкому ЛКСМУ — секретарі обкому КП(б)У тт. Грищук і Мацко, голова облвиконкому Козирев, стахановець паровозо-вагонноремонтного заводу тов. Крестінецький, студентка Марія Соляк, начальник цеху Винниківської фабрики І. Кирилейза, Герой Радянського Союзу тов. Артемов. Всього до складу пленуму обрано 41 чол., до ревізійної комісії — 7 чоловік.   Делегатами на XII з'їзд ЛКСМУ обрано 9 чоловік.   — Першим делегатом на XII з'їзд ЛКСМУ конференція одностайно обрала вождя народів всього світу Йосифа Віссаріоновича Сталіна, — оголошує тов. Овчаренко.   В єдиному пориві всі присутні в залі встають і влаштовують в честь товариша Сталіна бурхливу, довготривалу овацію.   Знову гримить овація, коли голова лічильної комісії доповідає, що делегатом на з'їзд від Львівської комсомольської організації одностайно обрано найближчого соратника великого Сталіна — Микиту Сергійовича Хрущова.   В числі делегатів — секретар обкому КП(б)У тов. Грищук, секретарі обкому ЛКСМУ тт. Олексієнко та Єфіменко.   На цьому обласна конференція комсомолу закінчує свою роботу.   [Вільна Україна] 