Посмертні згадки. Андрій Марцинюк.

Тихо та непомітно відходять від нас старі діячі та плугаторі твердого перелогу нашого національного життя останньої чвертки минулого століття. Один із них — Андрій Марцинюк, селянин-інтеліґент, невтомний орґанізатор Збаражчини на склоні 19. століття. Він умер 16. м. м. у рідному селі Добромірці, де й відбувся його величавий похорон.   А.Марцинюк уродився в 1865. році в незаможній родині селянина-коваля. Ранні, молодечі роки — це важка цілоденна праця в кузні, а пізніми вечорами та ночами при слабкій лоєвій свічці — книжка, при якій часто заставав його білий ранок. Вже молодим хлопцем пробує пера. Спершу вірші на громадянські та суспільні мотиви, дальше, найчастіше під псевдонімом "Андронюк", статті на актуальні теми в "Народі", "Хліборобі", "Гром. Голосі" та інших. Великого розголосу набрала була свого часу його стаття про причини масової еміґрації населення Поділля та Покуття на Бесарабщику, що її передрукували були всі часописи українські, численні славянські та німецькі давньої Австрії; її епільоґом була посольська інтерпеляція в австрійському парляменті. Марцинюк був співробітником передвоєнного "Літературно-Наукового Вістника", в якому поміщував під псевдонімом Грицько Сумовитий оповідання з побуту подільського села. У цьому часі вів він оживлене лисгування з М. Грушевським, В. Гнатюком, М. Драгомановом та І. Франком, який і згадав його у своєму нарисі Історії української літератури.   Марцинюк був теж основником перших читалень та крамниць у Збаражчині, пізніше пропаґатором кооперативної ідеї. Великі заслуги поклав теж у поборюванні москвофільства у Збаражчині.   Незвичайно скромний та знаний із криштальної чистоти характеру,  до останніх хвилин життя не покидав праці. У посмертній теці залишилася збірка Його оповідань із повоєнного села.   [Діло] 