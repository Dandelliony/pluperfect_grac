Гра життя

  Аркадій Тименко запалив світло та, підійшовши до вікна, спустив тяжкі, дерев'яні жалюзії.   Потонув у глибині старовинного фотелю. Перед очима стелилась у мінливих відтінях колірів безкордонна просторінь. В далечіні бреніли тони якоїсь нечутної музики.   "...в далечінь лягла тінь... Смутку мій".   Пригадувались поезії з "Фіолетних арій" Ніхтинського.   Впивався красою мрій, які взористими килимами стелились у тиші самоти.   Підійшов до шахвочки, взяв у руки новокуплену книжечку та вдивлявся в неї.   Якими прекрасними видались звичайні чорні ковіньки букв.   З захватом деклямував вірш за віршем. Голосні, різьблені слова гомоном віддзвонювали від мальованих стін.   За вікнами царила таємна ніч.   А ранком, як звичайно, стукіт до дверей.   — Аркадію, ходіть — уже сніданок на столі.   Ніхто не входив до його кімнати. Навіть дружина. Це була його "святая святих", приміщення його найкращих мрій.   — Вже йду — відповідав, складав рівненько ранній одяг і входив до їдальні.   Сніданок випивав дишком. Не міг довго сидіти при столі, на якому побіч кави та масла дитяча панчішка і будильник. Не міг дивитись на розчепірене волосся пані Галі та замурзане, заспане обличчя малої Данки, що безпереривно схлипувала.   Вмішувався в товпу людної вулиці. Повільно серед думок проходив пішоходом.   — Чи так вічно треба йти утоптаним до зануди шляхом? Чи ніколи не доведеться вийти поза лаштунки, які вкривають справжній чарівний світ, щоб направду жити?   Думав. Чоло морщилось. Очі дивились тупо в далечінь.   У бюрі — як завжди — розквітла квітка на столику та сум, що за вікнами тремтять пахощі тисячей цвіток назустріч прозорій блакиті. Пересічний будень проходив повільно і нудно.   — Чи людина не мусить знайти у житті свій ідеал? — питався Івановича.   — Так буває найчастіше — відповідав товариш, вкутуючи свою сухорляву постать у сіре пальто.   Йшли пішоходом, по якому каплі дощу вистукували свою німу журбу.   — Це таке звичайне! Душа прагне життя, свободи — а нам лише дано виконувати вивчені ролі. Щодня там і звідтам, зі спокійним, безбарвним виглядом. І так завжди: тепер і потім — говорив, прощаючись, Іванович.   Тименко впав обезсилений на фотель. "Так завжди, так тепер і потім. Там і звідтам. Мов машина. Бачити ті самі лиця, ніби рідні, а такі обоятні. Ті самі дні, скриті від сонця брудними мурами. Не знать життя, лиш мріяти про нього".   Груди роздирала звіряча жадоба гнатись у далечінь. Здавалось, що стіни придавили живу істоту, що ще дише і хоче бодай раз іще бачити синяву небес.   Мов навіжений, біг вулицями, похнюпивши голову.   Двірець пах чадом і посмаком винної далечі.   У вагоні глітно. За вікнами кучерявились поля, ліси й сам день.   Золотими стопами ступало по запашній землі величне сонце.   Приспішеними кроками йшов по лісній дорозі. Пам'ятав її добре від тоді, коли після вінчання Слави вештався поблизу її дому в цьому лісі.   Ліс шумів свіжою зеленню. На лісничівці гавкали собаки.   — Аркадій? — скрикнула здивовано Слава. — Аркадію, що вам?   Великі, чорні очі — розхилені широко застигли в непорушности.   Впялився гарячими губами з її уста. Міцно обнімав її стан нервовими руками.   — Ар — Аркадію. Що вам? Ви хворі.   — Слава, Славчик, Славонька — любувався ніжним іменем. Перед собою бачив лише сяйливі очі — дорогоцінні камені.   Довкруги стояв заслуханий ліс.   — Це все минулось — говорила повільно Слава, коли йшли вже дорогою на лісничівку. — Минулось, як наша молодість. Я замужня — ви жонаті. Ми вже маємо своє окреме життя.   — Та серце бунтується; не хоче того, що є.   — Треба погодитись з дійсністю. Прийняти її, як одиноку конечність, якої ніяк змінити не можна.   — А, Аркадій Тименко. Вітаємо, вітаємо — кликав лісничий Савчак йдучи напроти гостя. — Що ж, на відпустку?   Тименко скривав свою розгубленість.   — Так, на відпустку — говорив він. — До вас, бо тут заховані мої найкращі спомини.   — Просимо дуже.   В кімнатах біла чистота. Радісна тишина обіцювала приємне затишшя.   — Навіть гарно, що ви саме тепер приїхали. Я завтра зі Славою їду до міста, то може зволите трохи заопікуватися нашим домом.   Тименко згодився несвідомо. Перед очима бачив якийсь цвітистий край, залитий ніжними мелодіями — немов розплюсканий сонячними бризьками.   Мріяв.   На гранатовому пляфоні неба дзвеніли зорі.   Лісничий з дружиною вибрались у місто дуже рано. Щойно родився день.   — Щасливої дороги — кидав їм у слід Тименко. А сам сумний. Знову та сама самота. Знову ці безконечні думки.   Згадував молодість, як безжурним хлопчиком бігав сюди, у ліс.   Так само, як тепер,  стояла тут лісничівка, в ній високий бородатий дід Охрім.   Ну і Слава. Обоє ходили з дідусем у глибінь лісу. Там і страх, і незбагненна тайна, і їх прив'язання до себе. Потім народилась любов.   Ось цей самий тінник. Скільки тайн ховає він у своїй запашній тіні; як багато міг би він сказати.   І все це проминуло. Прийшов хтось, хто зі серця — мов зі скарбниці — вкрав прискладане довгими роками золото, залишаючи пустку і тугу.   Пристанув. Від думок розтріскувався череп. В серці молотили молоти.   Бачив у мріях цю давню, прекрасну Славу. Хотів викликати її благальним, розпучливим криком з темнозеленої тиші.   Почав бігти.   Перед очима бачив незабутній образ: роздзвонене сміхом обличчя, приманливо осяйні очі та золоті кучері.   Гнав, мов нестримний вітер.   Сонце крізь густу зелень кидало золоті плями на дорогу...   Знайшли його під вечір на лісній поляні з розбитою головою.   — Здається, пані, що у хворого крім рани в голові ще й інша хвороба. Чи не треба буде прикликати ще й лікаря нервових хворіб — говорив до Слави Савчак лікар — може це лише стрясення мозку від удару, а може...   Слава задумалась.   Пригадався їй той день, коли дідо радив вийти за Савчука. "Тамтой десь у світі — не знати, чи вернеться. Я старий — хто ж заопікується тобою?" — говорив.   Пригадалась їй перша зустріч зі Савчуком і сльозами зайшли їй очі.   Хто ж у тебе, доле, жадав би сповнення думок недодуманих мрій недомріяних? Хто вірив би, що життєвий шлях можна застелити пухнатими килимами?   Тименко приходив до здоров'я. Рішив знову взяти себе в рямці щоденного життя, яке сам на себе наложив.   — Пам'ятай, Славо, що я одружився з Галею лише наперекір тобі. Тому я такий нещасливий.   В далекому сірому морі за обрієм топився день, забираючи зі собою радість, світло і щастя.   Тименко перейшов через їдальню. Обоятним поглядом зустрів дитячу панчішку на застеленому столі. Замкнувся у своїй кімнаті.   Яка розкіш віддати себе мріям. Тоді гине свідомість змарнованого життя, гинуть понурі тони буденного гамору а далечінь стелиться барвистими килимами.   За вікнами бігла зоряна ніч. В очах стояли образи зеленого лісу. І не знати було, чи це той ліс який покинув учора, чи це спомини з дитинства, чи це картини мрій, що прикрашують життя щоденно і невпинно.   [Львівські вісті, 04.05.1944]   