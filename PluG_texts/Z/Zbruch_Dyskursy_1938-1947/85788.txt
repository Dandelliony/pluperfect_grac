Що пекти і варити на свята

      Львів, 30-го листопада   КРУХИЙ ТОРТ З КРЕМОМ ДЛЯ ДІТЕЙ   12 дкґ. масла, 12 дкґ. цукру, 12 дкґ. змелених оріхів, 4 дкґ. муки, 4 білка. На крем: 4 жовтка, 10 дкґ. цукру, 6 дкґ. муки, ванілія, ¼ л. молока.   Втерти масло на сметану, додати змелених оріхів і мілкого цукру, вимішати з піною і мукою, спекти два клужки.   Крем: Зварити молоко з ванілією або ванільковим порошком, жовтки втерти з цукром, вливати потрохи молока до розтертих жовтків, мішаючи, додати муки, розколотити, варити на огні мішаючи, аж буде густий крем. Вистуджений крем наложити на спечений кружок, приложити другою половиною, полюкрувати, або посмарувати кремом з муки, з білків, або битої сметани з цукром.   ДЕШЕВІ БЛИНЦІ   ½ л. молока, 2 яєць, розколотити. Додати муки якоїнебудь, може бути і фасована на картки. Розколотити на густе тісто і додати З дкґ. дріжджів. Хай підросте. Тоді брати на ложку тіста і смажити на олію на оба боки. Вибирати вилкою на таріль, посипати цукром, до якого домішаємо ванількового цукру для милого запаху.   ЛЄҐУМІНА З САҐО   Зварити саґо на воді або молоці. Мало засипувати, бо гусне і накипає як риж. Розтерти 2 жовтка з цукром, збити сніг з 2 білків, вимішати все разом, дати запаху ванілії або цитринової скірки і спечи в рурі. Ринку висмарувати маслом і посипати мукою або тертою булкою. По спеченню висипати на таріль і обляти звареною мармелядою або подати до того компот. Легка на жолудок і добра для дітей, делікатна страва.   ЛАКУМИНА З ХЛІБА і ЯБЛУК   ½ кґ. меленого хліба, гвоздики, цинамон, цитринова скірка, ⅛ л. вина, коняку або горілки, 6 дкґ. масла, 1 кґ. яблук, 12 дкґ. цукру. Коли робимо для дітей, замість вина, дамо молока.   Потовчений хліб звогчити вином або іншим алькоголем для острого смаку, дати коріння, масло, пошатковані яблука, цукор. Пекти у висмарованій блясі. Хліб добре є звогчити на ніч вином, а на другий день дати пообирані і пошатковані яблука, всі додатки і вимішати.   АЛЬБЕРТИ ДЛЯ ДІТЕЙ   26 дкґ. пшеничної муки, 6 дкґ. бульб'яної, 3 дкґ. масла, 1 яйце, 12 дкґ. цукру, ⅟ ₁₆ сметани (3 ложки), 1 ложочка соди, ванілія. Зробити тісто, розтачати, вирізувати круглі колісцятка, пекти в легкій рурі.   СОЛЕНІ ПАЛЬЧИКИ З КМІНОМ   ¾ кґ. муки, 7 дкґ. масла, ложочка соли, ⅛ л. сметани, 1 жовток, 1 ціле яйце, 2 дкґ. дріжджів, 1 ложка молока, кмін, до смарування білок.   Пересічи на стільниці масло з мукою, дати розроблені дріжджі, яйця, сметани, замісити тісто, розтачати ½ пальця грубо, краяти у вузькі пояски. Хай постоїть у теплі, як виросте смарувати білком, посипати кміном і сіллю, притиснути легко кмін, щоб не злетів і пекти 10—15 мінут.   [Львівські вісті, 31 грудня 1943 р. — 3 січня 1944 р.]    