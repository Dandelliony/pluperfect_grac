Один за всіх і всі за одного.

  Чижиків найкращий зразок громадянської солідарности. Несемо вам вінок... Вчора, тобто в четвер, Чижиків був свідком справді дуже відрадного прояву громадянської солідарности. Громадяни спільними силами вижали збіжжя Касперських, що впали жертвою бандитського нападу й не можуть самі працювати, і вчора принесли вінок старій матери Касперських, що не тільки пережила жахливу ніч з 17-го на 18-го липня, але тепер ще залишилася на гарячий час жнив безпомічна, бо її сини і невістки лікуються. Громадяни несли вінок з традиційними піснями і передали його з традиційними побажаннями матері Касперській. Не треба додавати, що це була дуже зворушлива хвилина, коли женці бажали матері, щоб вона та її діти якнайшвидше прийшли до здоровля. ПОГРОЗИ. Та все-ж тривога, що нависла над Чижиковом, не проходить. На паркані Андрія Пухальського причіпив хтось картку з такою погрозою у польській мові: „Пане Пухальський, якщо ви до 14-ти днів не вернетеся до того, чим ви були, то чекає  вас таке весілля, як Касперських‘‘. Андрій Пухальський, один з тих, що перейшли на греко-католицький обряд. На цій самій картці було ще й письмо з погрозами до колишньої голови кружка „Союзу Українок" в Чижикові, Розалії Гнатишин. Не диво, що громадяни Чижикова у постійній тривозі, що котроїнебудь ночі когось іншого може стрінути те саме, що стрінуло родину Касперських. Але гадаємо, що компетентні чинники займуться тими письменними погрозами. ГРОМАДСЬКА КРИНИЦЯ. Ми вже писали про те, що громада Чижиків мусіла відступити площу під „Дом Людови”. Приїздило вже кілька комісій, що ту площу раз-у-раз вимірюють. Останнім разом якась комісія так виміряла ту площу, що захопила до неї і громадську криницю та станула на становищі. що її прийдеться засипати. Ясно, що громадяни, які з цієї криниці користали, запротестували проти цього. І за цей протест їх притягають тепер до відповідальности. НА ДОПОМОГУ РОДИНІ КАСПЕРСЬКИХ. На допомогу жертвам бандитського нападу в Чижикові зложили в Адміністрації “Діла“ дальше: Володимир Тарновецькнй, Львів, 2 зол., Константина Малицька, Львів, 5 зол., С.Берковська, Львів, 10 зол., Невідома, Львів, 5 зол., Михайло Таранько, Львів, 5 зол. і кличе Всеч. о. мітрата Базюка, проф. Михайла Осінчука і д-ра Романа Осінчука з Черча.     ДИВИСЬ ТАКОЖ: * Бандитський напад у Чижикові. // Діло, ч. 162, 27.07.1938 * Чижиків будує „Народній Дім". // Діло, ч. 163, 28.07.1938 * Після нападу на родину Касперських у Чижикові. // Діло, ч. 164, 29.07.1938 * Після нападу на родину Касперських у Чижикові. // Діло, 31.07.1938   