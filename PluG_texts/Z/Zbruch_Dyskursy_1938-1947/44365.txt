Всенародна шана

Вся культурна громадськість, всі трудящі Радянської України вшановують сьогодні свою талановиту дочку Ольгу Юліанівну Кобилянську з нагоди 55-річчя її літературної діяльності. Після смерті "буковинського соловія" — Юрія Федьковича, вона орлицею змайнула над зеленими верховинами Буковини і прикрасила українську літературу чудовими творами, в яких виступила за правду і справедливість на землі, на захист жінки-трудівниці, на захист людини. За це і шанує її наш народ.   Львів   В клубі письменників відбудеться вечір, присвячений 55-річчю літературної діяльності Ольги Кобилянської. З доповіддю про творчість і громадську діяльність письменниці виступить професор М. Рудницький. Марія Деркач зробить доповідь на тему: "Листування Лесі Українки з Ольгою Кобилянською". Професор Сімович на вечорі виступить із спогадами про зустрічі з видатною письменницею. Ірина Вільде розповість про свою нещодавню зустріч з О. Кобилянською в м. Чернівцях.   Артисти Кривіцька і Лісненко виступлять з художнім читанням творів Ольги Юліанівни. Поети Петро Карманський, Уляна Кравченко і Гай-Головко прочитають свої вірші, присвячені видатній письменниці українського народу.   Клуб письменників разом з філіалом бібліотеки Академії наук УРСР організували виставку, присвячену творчості О. Кобилянської.   Вечори, присвячені 55-річчю літературної діяльності Ольги Кобилянської, відбудуться в школах і вищих учбових закладах міста.   Чернівці   Широко відзначає ювілей своєї землячки громадськість молодого радянського міста Черновець, де довгі роки жила і працювала, і де зараз живе Ольга Кобилянська. У міському театрі відбудуться багатолюдні урочисті збори. Серед гостей будуть присутні герої твору О. Кобилянської "Земля" — селяни с. Димка. На свято до Черновець виїхала бригада письменників в складі: Петра Панча, Юрія Яновського, Іцика Фефера, Андрія Малишка і Дмитра Косарика.   Вечір з міського театру транслюватиметься на квартиру Ольги Кобилянської. Вона по радіо виступить з словом-відповіддю на привітання.   Виходить з друку альманах "Вільна Буковина", в якому вміщено три неопубліковані новели Ольги Кобилянської.   [Вільна Україна]     