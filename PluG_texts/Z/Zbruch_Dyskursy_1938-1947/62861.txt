Новітні катони

— Панове, у нашій спілці так дальше не може бути! Загніздилось черв'я, яке мусимо вимести з нашого культурного життя!   — Друже, хто це такий, що так гримить, наче сам Перун?   — Якась молода людина; не знаю її.   _________   — Добродію, та що це за газета? Чому інші можуть писати цікаві речі про це і те, тільки ваша така суха і нецікава?   — Пане! Ті ж самі вістки в одній і другій! У нас навіть далеко-далеко їх більше і — наші.   — Та що говорите, дійсно?   — Хіба ж самі бачите!   — Ні, я не читаю вашої газети, волію вже тамту.   _________   — Панове, чи ви не бачите, як впала у нас мораль, дисципліна, самоповага! Розпаношилось самолюбство, спекуляція, моральна гниль...   — Мудро говорить! Такий молодий, та видно чесна людина.   — Ви його не знаєте?   — Ні!   — Розвівся з власною дружиною, живе на віру з другою, спекулює солониною і ніколи не дасть на народні цілі.   _________   — Упав у нашому народі патріотизм, національна свідомість зійшла на нівець! Нема у нас героїв, на кожному кроці самі тільки кар'єровичі, опортуністи, хруні...   — Хто це такий, що так кричить на цілу губу?   — Приїхав з еміграції! Був у різних угрупуваннях, тепер є тройгендером.   _________   — Наша політика зійшла на пси! Де ми сьогодні опинились? Мусимо змінити теперішніх головачів іншими, що виведуть нас з цього багна!   — От, він надається!   — Та що говорите, він навіть матури не має!   _________   Новітні Катони... Вилізе один з другим на національну трибуну і кричить на ввесь голос. Нарікають, вимахують пястуками, накивують пальцями... Критикують всіх і вся, всюди...   Одна тільки в Бога надія: пережили ми різних людей, переживемо і новітніх Катонів, яких ніхто не покликав, які нікому невідомі і за ніщо не відповідають...   [Львівські вісті] 