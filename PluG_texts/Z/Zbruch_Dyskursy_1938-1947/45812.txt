Перспективи

Приміщення міськради. Кабінет головного інженера "Діпроміста". Це лабораторія, де виробляється план соціалістичної реконструкції Львова. План в основному вже закінчений і тепер розробляються окремі його деталі. На стінах кабінету багато планів. На одному до найменших дрібниць визначені території для будівництва нових підприємств, житлових кварталів. На другому — нові напрямки вулиць. Цей план дуже цікавий і передбачає зміну розташувань багатьох будинків. Багато жителів Львова, будучи в тих самих квартирах, переїдуть жити на інше місце.   Інженер тов. Лейбер і співавтори планів — інженери тт. Пєньковський і Каль оглядають контури майбутнього Львова. Вони зупинились біля "зеленого плану". Майбутні парки. Місто купається в зелені. До них увійшов архітектор Цехмістро.   — Ось тут закінчується головний басейн, — промовив він, показуючи на продовгуватий блакитний кружечок між зеленими квадратами.   Розміри басейну можуть точно уявити львів'яни. Цей басейн проектується побудувати на місці теперішнього стадіону "Динамо". Де було вкрите травою футбольне поле і асфальтові велодоріжки, там вилискуватиме тиха блакить води.   Та це не єдиний басейн у центральному парку культури і відпочинку. Автор плану цього парку, архітектор Цехмістро, закінчив планування й інших 9 басейнів. Шість з них — для всіх трудящих Львова, три — для щасливої дітвори, а головний — для республіканських, всесоюзних і міжнародних змагань.   Якщо досі трудящі Львова в літні дні виїжджали до Личаківського парку і лише мріяли про воду, про пляж, то тут же, біля Личаківського парку, який ввійде у великий центральний парк культури і відпочинку, тисячі трудящих заповнять широкі пляжі. Це вдень. А надвечір розмістяться тридцять тисяч глядачів на новому стадіоні. Ввечері до їх послуг — Зелений театр на три тисячі чоловік, літній кінотеатр на три тисячі чоловік. Незлічима кількість алей і бесідок зможуть помістити все населення майбутнього Львова.   Такі перспективи.   Центральний парк культури і відпочинку порівняно з теперішніми парками буде справді гігантський. Досить сказати, що площа найбільшого зараз у Львові Стрийського парку — коло 40 гектарів, а Личаківський всього 4,5 гектара. Центральний же парк матиме площу в 400 гектарів.   Кожна деталь плану соціалістичної реконструкції Львова розрахована на поліпшення добробуту трудящих.   Підійдемо до карти, на якій багато жовтих плям. Кожна пляма — це визначені місця для будівництва нових житлових кварталів. Де будуть ці квартали? Головний напрямок — на південь — на вулиці Зелену, Енгельса і Стрийську. Тут житлові квартали будуть розташовані між зеленню, в мальовничих місцях, на твердому грунті, де багато сонця і де завжди чисте повітря. Біля річечки Полтви жоден будинок не буде збудований.   Підійдемо до другої карти, на якій позначено нові маршрути транспорту, реконструйовані, перспективні вулиці. Тут передбачено перенесення багатьох будинків з одного місця в інше.   Які будинки будуть перенесені, можна бачити з таких прикладів. Щоб проїхати зараз до головного вокзалу з вулиці Комсомольської, треба робити кілька крутих поворотів по вул. Городецькій. Ці повороти заважають нормальному рухові, призводять до аварій і жертв. Цього не буде в майбутньому. Комсомольська вулиця виходитиме прямо до головного вокзалу.   Інший приклад. Щоб доїхати зараз з Зеленої в центр міста — до Академічної, Першотравневої, треба зробити багато крутих поворотів по вулицях Червоноармійській, Зиблікевича і Романовича. В майбутньому з Зеленої до Академічної шлях ітиме по прямій через вулиці Миколая і Романовича. Отже частині будинків доведеться поступитись і дати дорогу вулицям.   Перейдімо ще до одного цікавого плану: плану перспективних забудов і залишення таких незабудовуваних місць.   У самому центрі міста, точніше навколо центру, будуть споруджені перспективні побудови — громадські будинки. Ці споруди будуть видні далеко з тих місць, які не забудовуватимуться і з яких відкриваються на місто мальовничі краєвиди. На цих місцях будуть квітники, бесідки.   Кілька прикладів. Ріг вулиць Яблоновських і Софії, де гора на лівому боці. З цього місця відкривається красивий краєвид у напрямку до центру міста і на захід. Це місце не буде забудовуватись. Або між вулицями Яновського і Золотою. Тут теж гірка, в напрямку на схід видно центр міста і вид на Високий замок. Це місце також не буде забудовуватись.   Таких місць у Львові дуже багато. Напроти кожного з них вдалечині виднітиметься перспективна побудова. Все це враховано для того, щоб Львів був якомога красивішим.   І, нарешті, ще один дуже цікавий план.   Зараз у Львові немає великої площі. Народні торжества відбуваються на Першотравневій вулиці. В майбутньому у Львові буде велика площа. Вона знаходитиметься за Великим театром і театром ім. Лесі Українки, між вулицями Краківською і Пелтевною, на місці маленьких, нетривких будинків, збудованих наспіх.   План соціалістичної реконструкції Львова — грандіозний. Вся робота розрахована на 20 років, за дві черги. Перша черга — щоб місто мало площу в 11 тисяч гектарів, друга черга — щоб місто мало 20 тисяч гектарів (зараз місто має 6.700 гектарів). Головний напрямок плану — включити в місто більше зелені з Брюховичського і Винниківського лісів.   З 13 тисяч гектарів площі, на яку виросте місто, під забудови піде 2,5 тисячі гектарів. Решта — зелені масиви.   Це — план розквіту міста.   [Вільна Україна] 