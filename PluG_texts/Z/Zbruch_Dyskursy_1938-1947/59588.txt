Добра партія

Малий фейлєтон   — Можеш бути вдоволена, мамочко! Твоя доня врешті починає поважно думати про світ і життя. А тут і докази на те, коли не віриш.   — Знов щось нове придумала? Знову свіжий наклад фантазії?   — Ніякі фантазії, тільки найоб'єктивніша, найреальніша в світі дійсність. Ну, що ти така байдужа, так без захоплення все приймаєш? Не бачиш? Це ж той "Когутик" на твою мігрену, за яким так вічно зітхаєш, тут волічка на теплі рукавички, а тут... бачиш? Оригінальний цейльонський чай! А тут... Але, стрівай, я боюся, щоб надмір зворушень не схвилював надто твого химерного серденька. Тільки краєчок покажу. Пізнавай.   — Та що? Це ж мило...   — Мило, мило... Ах, мамцю, яка ти якась дивна. Думаєш, проста історія. Це ж не будьщо, а справжнє 60%-ове мило! А тут... Тепер, я певна, розтає і твій незрозумілий холод, бо на вигляд такого скарбу й камінь зворушиться.   — Ов! Шкіра! А це відки?   — Ну, врешті, усміх! Бачиш, моя недобра, байдужа мамочко! А тут...   — Що ти, Стефцю, якийсь магазин розбила? Сиплеш, як з рога обильності...   — А бачиш! І тобі цікаво. Кортить довідатись, відки. Ну, скажу, скажу, щоб довго не мучити тебе. Настав ушко і добре слухай: це від твого майбутнього зятя.   — Петрусь?   — Петрусь! Xі! Ще що! Цей недотепа?!   — Але ж, дитино! Петрусь поважний хлопець, на становищі.   — На ста-но-ви-щі! І як тобі не сором таку абсолютну нужду називати становищем? 350 зол. у місяць це становище?   — Так, може, Ромко?   — Хто? Цей філософ з брудним ковнірцем? Цей автор сотень незреалізованих планів і повної теки недрукованих поезій? Ні, ні! Наша прекрасна доба, повна розмаху й сили, давно перейшла до порядку денного над такими типами. Твій майбутній зять — це людина… Але, пожди, ти ж не оглянула ще всього.   — Уважай, Стефцю, щось мокре, знищиш сервету.   — Лиши дурощі з серветами. Важніше те, що на серветі. Маєш уже врешті ту капусту, до якої виголошуєш дитирамби кожного обіду. А цю суконку ти оглядала? Прекрасний колір, правда? Я давно мріяла. А на св. Миколая, уяви, який у Нуся жест, маю обіцяне хутро. Чудові кримські лапки...   — Чекай, Стефуню. Мені аж у голові крутиться від цих твоїх здобутків.   — Що? Не подобається?   — Не те, але знаєш... Якби то сказати... Відки цей твій знайомий... Може він... гм... спекулянт?   — Ах, чому зараз так перебільшувати! Який спекулянт! Мій Нусьо людина з купецьким хистом...   — Так, дитино, але ж не може купець...   — Ну, направду, мамочко, ти так дивно задивляєшся на світ. І твої поняття про купецтво. Ну, скажи: чи тільки той купець, хто годинами вистоює за прилавком? Треба мати розмах, уміти кинутися за справами, мати вичуття догідливої конюнктури, не боятися риску, уміти найтися в кожній ситуації. Ні, не заперечуй, бачу, ти знов...   — Та я нічого, тільки...   — Ніяких "тільки". Тим разом мусиш признати, що твоя доня направду робить добру партію!   [Львівські вісті] 