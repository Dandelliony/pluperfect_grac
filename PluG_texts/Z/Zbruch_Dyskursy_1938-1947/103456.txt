Вечірня пісня.

  За вікнами день холоне, У вікнах — перші вогні... Замкни у моїх долонях Ненависть свою і гнів!   Зложи на мої коліна Каміння жорстоких днів, І срібло свого полину Мені поклади до ніг.   Щоб легке, розкуте серце Співало, як вільний птах, Щоб ти, найміцніший, сперся, Спочив на моїх устах.   А я поцілунком теплим М'яким, мов дитячий сміх Згашу полум'яне пекло В очах і думках твоїх.   Та завтра, коли простори Проріже перша сурма — В задимлений, чорний морок Зберу я тебе сама.   Не візьмеш плачу з собою — Я плакати буду пізніш! Тобі ж подарую зброю: Цілунок гострий, як ніж.   Щоб мав ти в залізнім свисті — Для крику і для мовчань — Уста рішучі як вистріл, Тверді, як лезо меча.   [Наш шлях, січень-лютий 1946, ч. 1–2] 