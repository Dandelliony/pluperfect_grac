Патентований патріот

  Ану, вгадайте, що це таке: копа напушистих слів, спільних собі великою кількістю води, дві копи вимахів руками, три копи таємничих і грізних поглядів. До того додайте велику дозу рухливости і хитрости.   Не пізнаєте? Та ж це галицький патентований патріотизм!   — Що ж, ти, голубе, сьогодні такий перетомлений?   — Ех, що, ти, знаєш, жіночко!? Напрацювався я сьогодні, ледве дихаю.   — Певно, певно! Ти, такий усе активний патріот!   — Як може бути інакше? Таж у нас нема людей, правдивих патріотів. Усе тільки хотіло б вилігуватися і... добре заробити.   — Ой, ти мій солодкий патріоте! Я дуже щаслива жінка, що маю дійсно такого активного діяча...   — Но, скажи сама, чим може почванитися такий Фіркевич, Тичинський, Трудевич... Що ж вони в порівнанні зі мною?.. От!.. Не варто й говорити.   — Свята правда!.. Але, що я хотіла тебе запитати? Ага! Як там справа з моїм костюмом і тим лисом, про який я тобі говорила передучора?..   — Буде, напевно буде! Я сьогодні сподівався більших грошей.. Траплялася знаменита нагода так дещо заробити...   — Но, і що?   — Ще усе буде... Будь спокійна! Залиши мені цю справу... Ти знаєш уже мене!..   — Я певна того, що ти умієш... подумати і... покрутити...   Вигідно розложився патентований патріот на м'якому фотелі, відпочиваючи заслужено після "трудового" дня, та роздумуючи над усіма напушистими словами, що їх так щедро розсівав на усі боки.   — Ні, таки сьогодні, не стільки заробив, скільки думав — щось підшептує у закутку серця. — Хабазник мав більше сьогодні щастя, — думка думку гонить. — Завтра треба щось нове придумати...   — Слухай, голубчику! — перебила солодкі мрії дружина. — Приходив сьогодні Мірошко і просив, щоб ти поїхав з ним на села з рефератами...   — Що? На села? Нема дурних!.. Зрештою не маю часу на таку роботу!.. Бр... бр... бр... Ще що? У мене тут ціла навала праці... Це хай другі уже роблять, вони тільки і до цього надаються... Я до важніших діл... призначений...   ________________   О, бідна галицька земле! Як довго ще по тобі будуть ходити патентовані патріоти?!   [Львівські вісті] 