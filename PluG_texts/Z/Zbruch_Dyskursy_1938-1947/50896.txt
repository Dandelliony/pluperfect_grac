Плоди багаторічних шукань

Протягом тисячоліть народи страждали від заразних хвороб. Низький рівень санітарної освіти сприяв поширенню носіїв важких недуг.   Людей нещадно косили тифи, особливо висипний тиф. Цілі покоління стогнали від хвороб, шукаючи порятунку.   Перед вченими світу давно вже постало завдання — знайти шляхи боротьби з заразними  комахами, врятувати людей від вимирання.   І ось в різний час, в різних країнах світу видатніші вчені робили експерименти, шукали, досліджували, але довгий час всі їх намагання не давали потрібних наслідків.   З того величезного листування, яке ведуть наукові співробітники Львівського інституту епідеміології і мікробіології з ученими ряду країн Європи, Америки, Азії і інших частин світу видно, що питання боротьби з заразними хворобами, як і раніше, стоять на порядку денному і є найактуальнішими.   Але те, чого не розв'язали в інших країнах, частково вже розв'язано нашим Львівським інститутом епідеміології і мікробіології.   За часів радянської влади значно розширилися роботи нашого інституту. Науковий колектив з великим піднесенням і натхненням працює над складними проблемами боротьби з заразними захворюваннями і домігся вже чималих успіхів.   В чому саме полягає робота кафедри загальної біології, якою я керую?   Головною темою роботи моєї школи є — висипний тиф і інші заразні недуги, що належать до тифозної групи і мають загальну назву "рікеціоз".   Проблеми епідеміології, етіології, імунології та серології, досліджувані одночасно з заразними хворобами, мають значення не лише для цієї групи недуг, але стосуються також інших проблем. Зокрема, ми працюємо також над відносинами бактерій неспостережених, як наприклад, "хлямидозоа" і "стронгільоплазм" до Рікеція.   Вивчаючи біологію людських паразитів, і особливо біологію вошей, працюємо над удосконаленням процесу великої штучної годівлі паразитів. Це потрібне для того, щоб збільшити одержання самої рідини для протитифозного щеплення. Ми встановили, що вплив ультракоротких променів на життя заразка (віруса) висипного тифу великий.   Колектив наукових працівників кафедри загальної біології наполегливо працює над розв'язанням ряду тем з ділянки цитології, регенерації і трансплантації.   Робота над переліченими питаннями складна і величезна. Щоб далі провадити досліди, нам потрібна велика кількість морських свинок, на яких ми робимо експерименти. На жаль, недостатня кількість цих видів тварин до деякої міри обмежує поширення дослідницьких робіт.   Головним плановим завданням нашого інституту в цьому році є, передусім, робота експедиції під керівництвом лікаря Мосінга. Колектив експедиції виїхав в Турчанський район для цілковитого прищеплення населенню протитифозною щеплянкою, так званою, вакциною Вайгля. Робота цієї експедиції повинна ствердити, чи можливо, вживаючи вакцину, ліквідувати епідемію висипного тифу, і не тільки ліквідувати, але і знищити епідемічні вогнища висипного тифу, які панують тут від незапам'ятних часів. Перші досліди Мосінга підтверджують позитивність праць нашого інституту, які ми раніше провадили в ряді інших районів, як, наприклад, в Яворівському і Сокальському.   Практичне запровадження в життя перших дослідів експедиції інституту відкривають перед нами величезні можливості для оздоровлення трудящих нашої великої країни, дають змогу запровадити також ряд профілактичних заходів, які позбавлять людей від тяжких захворювань. Наш інститут проведе оздоровлення в ряді районів, де є хоч найменше поширення епідемії шляхом щеплення вакциною Вайгля.   Характерна особливість роботи нашого інституту полягає в тому, що ми працюємо цілим колективом і одночасно кожний науковий працівник має широку можливість розвивати особисту ініціативу, досліджувати і вишукувати можливості для боротьби з заразними хворобами. Кожному членові колективу створені всі умови для його плодотворної роботи. Вільно працює творча думка.   Виключний інтерес являють наукові праці співробітника інституту лікаря Герціг. Вона працює над невідомими захворюваннями у людей, які появляються в завошивлених осередках. Лікар Герціг ствердила, що причиною виникнення хвороб є зараза з групи "Рікеція". Ця зараза живе в людському організмі як невинний симбіонт, але досить стало, і набирає в деяких випадках з'їдливість. Заразу передають людям воші через кров, вона розмножується і викликає епідемію. Лікар Герціг працює також над "ретікульоцитами" крові вертибратів і над відношенням загадкової сітки тілець до коміркових "органеллі".   На величезну увагу заслуговує наукова праця лікаря Стажика. Ного досліди заразків висипного тифу, які він провадив в лабораторії інституту і безпосередньо на територіях, де поширені захворювання, остаточно змінили дотеперішній погляд на висипний тиф. Вже встановлено, що заразок висипного тифу за своєю властивістю дуже вразливий, вражає зовнішні чинники людини, але одночасно має властивість легко гинути. Науковий працівник Стажик довів, що цей заразок у відповідних умовах, передусім, в засушенім стані в мертвій воші і в її відходах може жити й розповсюджувати заразу протягом кількох місяців.   Величезна цінність дослідів тов. Стажика визнана всією науково-медичною громадськістю. Тов. Стажик докладно пояснив, звідки, і протягом якого часу можливе нове виникнення епідемії висипного тифу.   Вже надруковано цілий ряд праць лікаря Райс, працівника нашого інституту. Тепер вона працює над так званими співчинниками, які спричиняють метаморфозу у плазунів. Також видано цілий ряд праць і в цій галузі.   Над темою "відношення внутрішно-коміркових заразків на структуру тих комірок" працює лікар Стухлі, який успішно розв'язує дуже важливу проблему.   Боротьба з заразними хворобами і, особливо, з висипним тифом — основне, над чим працює наш інститут. Кожний науковий співробітник працює над окремою темою, працює уперто і наполегливо. Але слід відмітити, що поширення обсягу роботи до деякої міри стримується тіснотою приміщення. Для нашого інституту вже відбудоване і устатковане велике багатоповерхове приміщення по вул. Пушкіна. Частина колективу вже перейшла в нове приміщення і там працює над продукцією моєї протитифозної вакцини.   Щоб і надалі продовжувати успішне розв'язання проблеми боротьби з заразними захворюваннями, нам конче потрібно допомогти, насамперед, в придбанні певної кількості морських свинок. Ця тварина дуже потрібна нам для проведення кількох експериментів.   Робота радянського медика — благородна робота. Що може бути краще за почуття, що ти своєю працею допомагаєш людині соціалістичного суспільства ще краще жити, відчувати повноту нашого радісного буття.   Нас, працівників медицини, захоплюють великі перспективи, які перед нами відкриває радянський уряд, заохочуючі кожного з нас до плодотворної наукової праці на користь нашої великої соціалістичної батьківщини,   м. Львів.   Професор Рудольф Вайгль, завідуючий кафедрою загальної біології Львівського педінституту, науковий керівник Інституту епідеміології і мікробіології.   [Вільна Україна] 