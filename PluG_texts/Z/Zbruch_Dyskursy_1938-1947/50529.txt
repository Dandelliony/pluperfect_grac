Страсті. Плащениця. Великодні дзвони

Шибки у вікнах, мов безсонні очі, Мигтять крізь мряку. В церкві люда повно. Стоять покірно, тихо, молитовно. Замовкли дзвони.                      Глухо тарахкоче Калатало біля дзвіниці. Наче Говорить щось і сердиться, — не плаче. Не плаче, знає: тут одно — "не впасти! Хоч світ дрижить, не похитнутись!..." Страсті...   Плащениця   Не знаю, дійсність це, чи тільки сниться На відшибі від битої дороги Старенька церква. В церкві плащениця, На ній Христос. Пробиті руки й ноги, Вінок терновий голову стискає, На зимні плити кров з тих ран спливає.   Крізь двері вітер забіжить від гаю, Розсіє запах зораної ниви, Крізь вікна зорі з неба зазирають, Туман снується долом сивогривий, А в тумані тім — привиди чи люди? Ідуть, і каються, і бються в груди:   "Прости нам, Боже, — о, прости нам, Христе. Що Ти за нас перетерпів ці страсті. А ми обличчя Твоє промінисте Затьмарили й воно тепер імлисте, Не сяє вже, не світить, мов огнистий Дороговказ, — прости, прости нам, Христе!"   ________   На відшибі від битої дороги Старенька церква, біла плащениця, Ніч оповила Божі руки й ноги, — Та ночі край, на день благовіститься!... Не знаю, дійсність це, чи тільки сниться — Ця церковця й ця біла плащениця?   Великодні дзвони   Неначе в ранній, опалевій млі, Причулись дзвони в рідному селі. Летіла з вітром звуків завирюха, А я стояв, задуманий, і слухав... Ось перший подих рідної весни І перші мрії, перші юні сни, І перше в серці виплекане слово Веснівкою розцвілося чудово. Гагілка перша, перший хоровід, Розспіваний, розмріяний похід В минуле наше, а може в майбутнє, Щоби здійснилось слово незабутнє Пісень воскресних...?               Наче завирюха, Летіли звуки, я стояв і слухав. Як же далеко тії дзвони грали, А як глибоко в душу западали, Ті срібні дзвони в рідному селі, Що гомоніли в опалевій млі!!!   [Краківські вісті] 