Карпати.

  Пил доріг в Черемоші обмию, Як прийду в Гуцульщину мою!.. Я пройшов Яремче, Коломию У воскреслім з Вересня краю.   Поцілую землю Кобилиці, Довбуша, Федьковича, Франка, — І мені розкриються криниці, Де безсмертна сила протіка...   Ой, ви гори — смарагдові шати, В цілім світі найрідніші ви, Не схиляли у віках Карпати Перед ворогами голови.   Крізь пожари, крізь дороги люті, — В новому відродження маю Я пройшов од Вижниці по Кути Молоду Гуцульщину мою;   Я пройшов од Космача по Жаб’є, Як в дощі травневому намок; Пив я шум смереччини і граб'я, Коломийки лісовий струмок.   З Снятина гукав нам Черемшина, А Федькович із Буковини; Довбуша розкрилася стежина Невмирущим словом давнини...   Бо й сьогодні в спільному поході Правнуки його устали знов, — До зорі, що зводиться на Сході Гулом танків, сяйвом корогов.   Над гірською продзвеніла ніччю Срібна шабля сина-вояка, Мов з'єднались браття у сторіччі — Довбуш із загоном Ковпака...   Ой, ви гори, гори українські, Стоїте ви казкою в очах: Скільки слави на дорогах війська! Скільки сонця блиска на мечах!   Оживають села в ясних шатах, Наша слава зводиться гірська. В рідних горах, по гуцульських хатах Бачив я Шевченка і Франка.   Там гуцул сторіччями молився До ікон у рідних рушниках — Щоб з Дніпром його Черемош злився, Львів до Києва навіки прихилився Витязем незламним у віках!   [Вільна Україна, 26.12.1944]   