Зведення командування німецької армії. Промови Чемберлена і Рузвельта

Зведення верховного командування німецької армії   БЕРЛІН, 9. (ТАРС). Верховне командування німецької армії повідомляє: Операції по зайняттю Данії і норвежського побережжя відбувались протягом 9 квітня планомірно. При вступі в Данію не відбувалось ніяких сутичок. На побережжі Норвегії більш-менш значна сутичка відбулась коло Осло. Ввечері опір норвежських військ був зламаний, і німецькі війська вступили в Осло".   БЕРЛІН, 10. (ТАРС). Німецьке інформаційне бюро передає таке зведення верховного командування німецької армії: "До кінця дня 9 квітня всі важливіші опорні пункти Норвегії були в руках німецької армії. Зайняті міста: Нарвік, Тронгейм, Берген, Ставангер, Крістіансунд і Осло. Там, де норвежські війська чинили впертий опір, як наприклад, в Осло і Крістіансунді, він був зламаний. Німецькій авіації вдалось на захід від Бергена ввечері 9 квітня провести атаку на англо-французські з’єднання військово-морського флоту і завдати їм великих втрат. За наявними попередніми даними, в результаті нальоту німецьких літаків, дістали тяжкі пошкодження два лінкори і два важкі крейсери ворога".   БЕРЛІН, 10. (ТАРС). Верховне командування німецької армії опубліковало таке зведення: "На західному фронті — ніяких особливих подій.   Воєнні заходи в Данії і Норвегії були проведені вчора в тісній взаємодії частин армії, флоту і авіації під головним командуванням генерала фон Фалькенхорст. Воєнно-морськими силами командував генерал-адмірал Заальвехтер і адмірал Карльс. Численними повітряними з'єднаннями командував генерал-лейтенант Зейслер. Мото-броне-мехчастини під командуванням генерала Каупіша ранком перейшли німецько-датський кордон і, швидко просуваючись вперед через Апенраде і Есб'єрг, зайняли Ютландію. Під час цього просування мали місце окремі сутички з датськими військами. Ці сутички були припинені, коли датські війська одержали наказ свого уряду не чинити ніякого опору. Одночасно з зайняттям Ютландії, німецькі війська, підтримані воєнно-морським флотом і авіацією, висадились в протоці малий Бельт поблизу Міддельфарга, (острів Фюн) і у великому Бельті поблизу Корсера і Нюборга, а також в Гедсері для зайняття островів. Копенгаген був зайнятий ще рано вранці без бою. Німецька авіація провадила розвідувальні польоти протягом усього дня над датською територією, забезпечуючи таким чином просування німецьких військ.   Під час зайняття найважливіших стратегічних опорних пунктів Норвегії на різних ділянках німцям був поставлений опір. Німецькі озброєні сили протягом дня зайняли форти в Осло-Фіорді. В руках німців знаходяться Нарвік, Тронгейм, Берген, Ставангер, Егерзунд, Крістіанзунд, Арендаль і Осло. Німецький воєнно-морський флот виконав, таким чином, поставлене перед ним завдання забезпечення операцій, спрямованих проти набагато перевершуючого його англо-французського флоту і полегшення підходу транспортів і висадки десантів. Висадку німецьких військ удалось провести майже в усіх пунктах, починаючи від Осло і до Нарвіка. Під час заходу в порти німецькому воєнному флотові довелось зламати опір. Німецька морська артилерія заставила замовчати норвежські важкі берегові батареї, встановлені коло Осло. Під час бою з однією норвежською батареєю, що складається з 28 сантиметрових гармат, німецький крейсер "Блюхер" дістав тяжкі пошкодження. Просуваючись вперед, крейсер натрапив на норвежські мінні загороди і пішов на дно. Крейсер "Карлсруге" після висадки десанту був сильно пошкоджений під час бою коло Крістіанзунда і затонув. Більша частина команди обох кораблів врятована і доставлена на берег. Операції на морі тривають.   Передбачене Англією зайняття найважливіших норвежських опорних пунктів повинно було відбутися зараз же після встановлення мінних загород в норвежських водах. Німецькі дії випередили цю спробу англійців.   Призначені для цієї мети англійські воєнно-морські сили і транспорти військ були виявлені німецькою повітряною розвідкою вчора пізно ввечері і атаковані. Майже всі ворожі воєнні судна дістали пошкодження від важких бомб. Пошкоджені 4 лінкори, 2 лінійні крейсери, 2 важкі крейсери. Один важкий крейсер загорівся. Пошкоджені також два транспорти.   Патрулювання німецькими ескадрильями винищувачів західного побережжя Данії і Норвегії, а також внутрішньої німецької бухти забезпечило проведення операцій. Збитий один англійський літаючий човен типу "Сандерленд". Дальше зайняття норвежської території триває швидко і планомірно".   Повідомлення верховного командування німецької армії   БЕРЛІН, 10. (ТАРС). Як передає агентство Трансоцеан, вчора пізно вночі верховне командування німецької армії опублікувало таку заяву:   "До кінця сьогоднішнього дня всі норвежські бази воєнного значення твердо вдержуються німецькими військами. Зокрема Нарвік, Стронгейм, Берген, Ставангер, Крістіанзунд і Осло зайняті сильними німецькими військовими частинами. Опір норвежських військ там, де він мав місце, як, наприклад, коло Осло і Крістіанзунда, зламаний. Німецька авіація, що діє частково вже з норвежських авіаційних баз, заподіяла вчора ввечері серйозних втрат англо-французській ескадрі коло Бергена. За відомостями, які покищо є, тяжкі пошкодження дістали два лінкори і два важкі крейсери противника. В Данії і Норвегії спокійно. Нові німецькі військові частини, не зустрічаючи опору, швидко просуваються тепер в Данії і Норвегії згідно з планом".   Відповідь шведського уряду на німецький меморандум   БЕРЛІН, 10. (ТАРС). Німецьке інформаційне бюро повідомляє, що уряд Німеччини ранком 9 квітня надіслав урядові Швеції меморандум. Німецький уряд в своєму меморандумі пропонує шведському урядові відповісти, яку позицію він займе щодо німецьких заходів у Данії і Норвегії. Міністр закордонних справ Швеції вручив увечері 9 квітня німецькому посланикові в Стокгольмі відповідь на цей меморандум. В своїй відповіді шведський уряд заявляє, що він як і раніше додержуватиме своєї традиційної політики нейтралітету і що він не має наміру зробити будьякі кроки, спрямовані проти німецьких заходів у Данії і Норвегії. Шведський уряд підкреслює в своїй відповіді, що він не має наміру проводити такого роду заходи, могли б послужити приводом до конфлікту між Німеччиною і Швецією.   Виступи Чемберлена в палаті громад   ЛОНДОН, 9. (ТАРС). Як повідомляє агентство Рейтер, сьогодні в палаті громад прем'єр-міністр Чемберлен виступив з заявою.   На початку виступу Чемберлен нагадав про останні заходи англійського уряду по посиленню блокади і, зокрема, по припиненню німецького торгового судноплавства в норвежських водах. "Союзники, — заявив Чемберлен, — повідомили Норвегію, що вони зберігають за собою право вжити таких заходів, які можуть виявитися необхідними для підтримання співвідношення сил. Союзники встановили мінні поля в норвежських територіальних водах для того, щоб припинити прохід німецьких суден".   Далі Чемберлен повідомив про вступ німецьких військ на територію Данії і Норвегії. "Німецькі моторизовані і піхотні частини, — вказав він, — перейшли сьогодні на світанку кордон Данії, і значна частина датської території тепер перебуває під німецьким контролем. Сьогодні ранком, як повідомляють, німецькі війська висадились у Копенгагені. Англійський уряд одержав відомості, що німецький посланик в Осло сьогодні рано вранці формально поставив вимогу, щоб Норвегія капітулювала перед Німеччиною. В противному разі, заявив він, всякий опір буде подавлений. Ця вимога, звичайно, була негайно відкинута норвежським урядом. Тепер ми одержали відомості, що бої вже почались, і, за повідомленням преси, Осло і Крістіансунд зазнали бомбардування. Німецькі війська висадились у різних пунктах норвежського побережжя".   "Така операція, — заявив далі Чемберлен, — що супроводжувалась одночасною висадкою військ у ряді портів при підтримці військово-морських сил, вимагала тривалої підготовки".   Потім Чемберлен висловив точку зору англійського уряду в зв'язку з подіями в Норвегії. Англійський уряд, заявив він, негайно повідомив норвежський уряд, що "Англія вирішила надалі подати повну допомогу Норвегії". При цьому Чемберлен повідомив, що потужні з'єднання англійського флоту знаходяться тепер у морі, проте відмовився зробити повідомлення про операції на морі.   На запитання: "Чи має намір англійський уряд подати допомогу Данії?" Чемберлен відповів: "Я не можу нічого додати до тієї декларації, яку я виклав".   На пропозицію ліберала Мандера скликати раду Ліги Націй Чемберлен відповів: "Кожній справі — свій час. Існують інші заходи, які є більш ефективними, ніж скликання Ліги Націй".   Заява Рузвельта   НЬЮ-ЙОРК, 10. (ТАРС). Як повідомляє агентство Ассошіейтед Пресс, Рузвельт по дорозі з Гайд-парка у Вашінгтон заявив вчора представникам преси, що, можливо, в ніч на 10 квітня буде оголошено про поширення закону про нейтралітет на Норвегію. Рузвельт підкреслив, що тепер неможливо напевно сказати, чи буде цей закон поширений також і на Данію, оскільки нема повідомлень про воєнні дії в Данії.   Далі Рузвельт, відповідаючи на запитання кореспондентів, чи наближають німецькі дії в Скандінавії театр війни до США, заявив, що події за останні 48 годин, безперечно, заставляють багатьох американців задуматися над можливістю війни. Рузвельт також заявив, що після свого прибуття у Вашінгтон, він зараз же матиме розмову з державним секретарем Хеллом і Уеллесом. Відповідаючи на запитання відносно повідомлення про те, що голландський уряд запропонував урядам нейтральних країн заявити об'єднаний протест проти порушення нейтралітету, Рузвельт відповів, що йому про це нічого не відомо.   [Вільна Україна]     