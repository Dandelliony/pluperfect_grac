Заява провідників Церкви і громади.

З ріжних околиць краю (Львівщини, Тернопільщини, Підгаєччини, Зборівщини. Бережанщини, Дрогобиччини, Скільщини, Делятинщини, Калущини і інших) наспівають вісти про масові репресії проти українського населення цілих околиць, при чому цілі громади, освітні і господарські установи та їхні провідники терплять моральні і матеріяльні шкоди та тяжкі фізичні побої. Навіть священників і старших жінок зневажають і побивають. Притокою до тих масових репресій мають бути, зрештою ще невияснені, вчинки окремих одиниць, хоч тим особам, проти яких звернені масові репресії. Ні судовим ані навіть поліційним слідством не пробували доказувати будь якої вини за якийсь протизаконний вчинок.   Проти цих репресій, які нарушують не лише людську гідність, але і суперечать засадам примітивної справедливости та обовязуючим законам, піднімаємо урочистий протест та заявляємо, що українська нація завсіди протестуватиме проти стосування до неї засади збірної відповідальности.   В обличчі важкого лихоліття закликаємо всіх українців до братньої солідарності! З неповинними жертвами та до впертої праці для успішної оборони слушних прав української нації.   † Андрей Митрополит. † Йосафат, Єпископ перемиський і сяніцький. † Іван, Єпископ-помічник львівський. † Григорій, Єпископ-помічник перемиський. Д-р Кость Левицький, Д-р Іван Макух. Сильвестер Герасимович, Володимир Кохан, о. Леонтій Куницький, Д-р Дмитро Левицький, Константина Малицька, Михайло Матчак, Д-р Іван Німчук, Дмитро Паліїв, Мілєна Рудницька, Д-р Володимир Старосольський, Д-р Матвій Стахів.   [Діло] 