Святочне привітання Холмського і Підгірського архиєпископа Іларіона

"Слава Богу в висоті, а на землі спокій, на людях — благовоління!"   Уважаю за свій конечний і милий обов'язок любови найсердечніше привітати Вас з великим Святом Різдва Христового, коли на грішну землю зійшла була Найвища Правда, Бог Любови, а з Нею небесний спокій та на людей благовоління. Гаряче благаю Милосердного Господа, щоб Він таки почув усі наші ревні молитви й пробачив людству всі його смертельні гріхи, і низпослав на змучену землю Свою й на всіх нас Свій животворящий спокій, за яким довго вже тужить спрагнена людська душа. Гаряче благаю Господа також і за то, щоб Він послав повний мир і нашій мученичій Церкві, поруйнованій ворогами видимими й невидимими, свідомо й несвідомо. Особливо тепло та ревно я щоденно молюся, щоб Господь поєднав усю нашу роз'єднану інтелігенцію, щоб вона однодушно висловлювала всі наші українські потреби. Горливо благаю, накінець, Всещедрого Господа, щоб Він милосердно збільшив вседіючу Ласку Свою на Вас, і цим дав Вам — і всім нам — спокійно й многоплідно працювати для нашого Народу на многі літа.   Сердечно вітаю Вас також і з наступним Новим 1942-им Роком. Як Ваш постійний і ревний богомолець, я буду палко молити Милосердного Господа, перед його Найсвятішим Престолом, щоб Він у Новому Році препоясав Вас силою Своєю великою й подав Вам міцного здоров'я, корисної праці та повного сповнення всіх Ваших побажань та прагнень Богові й Церкві Його на славу, а Народові нашому на користь.   По всіх церквах моєї Єпархії будуть молитися отак до Всещедрого Господа на Новорічному Молебні "Пошли Свого Духа Святого на нас, щоб Він переповнив нам душі й серця і налляв в них палкої любови до ближніх і старших, щоб ми позбулись колотнечі та сварів, й одними устами та серцем одним вихваляли Тебе, Милосердного Бога, й віддано служили свойому Народові!   Пошли нам спокою, зболілим та змученим, зглянься над нами, як Батько над дітьми Своїми, й заспокій наші зморені душі, й Народ наш звільни від суворої кари Твоєї!".   Ваш горливий перед Богом богомолець цілує Вас лобзанієм любови   † ІЛАРІОН, Архиєпископ Холмський і Підляський.   [Львівські вісті] 