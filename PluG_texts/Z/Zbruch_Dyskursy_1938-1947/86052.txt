Різдвяна рибка, або Похвала на герб.

  Малий фейлетон   Якіб то не були часи, а таки хочеться святкувати. І як уже не ті справжні, великі свята, то бодай малі — модні тепер — святки. Але як їх святкувати? Це не то, що комусь там важко в кишені носити "форсу" й хоче позбутися її, а при цій нагоді забути дійсність. Ні, ради традиції хочеться святкувати.   І саме через цю традицію стільки клопоту. Бо треба не лише маку, але й грошей, як маку. Треба прим. і риби. А де її взяти? Заходиш у голову, роздумуєш і нічого не видумаєш. Радять йти до знайомого; знайомий має знайомства. Ви приходите і він обіцяє. Риба є, каже, але, мовляв... І так один день мовляв, другий день мовляв, а час минає... Та на щастя потішив мене мій сусід, п. Богатій. Сказав мені вчора: "Я маю риби скільки захочу!". Зрадівши, попросив я його, щоб і мені купив бодай ковблика. Давав йому і гроші. Та він, мабуть, здивувався, звідки взялися гроші в мене, і відмовив. Також виправдувався — мовляв...   Тому я махнув рукою на рибу. Але в ночі мав сон, немов то би сидів над Вислою, риба підплила сама до мене, вилазила просто на беріг, а я був у клопоті, бо не знав, як її кликати. Чи так, як курята — тю, тю, тю! — чи так, як свинку: кцю, цю, цю!...   Рано встав і вирішив: все одно — піду, попробую!... — В моїй пивниці була вудка — не заінвентаризонана, на щастя, моїм попередником — і я, зачіпивши на гачок кусник хліба з мармолядою, рушив над Вислу.   Закинув вудку у воду і чекаю. Вода пливе, а я стою. Стою годину, дві — риба не бере. Патик зледенів, мені зимно. Студінь — вітер батожить по вухах.   Аж тут "виникає" якийсь прибережний тип. Приглядаюся: рибак, не рибак?... Але ні — це т. званий надвислянський "пяскаж".   — Що ви робите? — питає він мене.   — То, що й бачите! — відповідаю.   — Погано робите... —і тут шморгнув собі рукавом попід ніс (воєнна навичка, замість хусточки), підніс держак вудки в гору і... заіржав, як лошак:   — Axa-xa-ха-ха... Та то ви робите? Рибу на хліб ловите?...   — Хліб з мармолядою, — кажу.   — З мармолядою!... — і аж за живіт схопився з реготу. — А що ви гадаєте: риба така дурна?... Ви ж її і на хробака тепер не зловите!   — Чому? — питаю.   — Бо вода чиста: рибу ловиться в каламутній...   — Не знав, — відповідаю, — я не тутешній, я еміґрант...   — Ви еміґрант і не знаєте, як у каламутній воді ловити рибу? Дивно!   Слово по слові і розговорилися. Розповів я йому про свою журу, розповів, хто я такий і він посердешнів: треба, каже, в біді вам помогти — хто зна, чи й мені не доведеться еміґрувати. Я вам нараю рибу. Тут є пан Паскажевскі, він, як довідається, що ви пишете різні кавалки, то ось якого коропа дістанете! — і показав більше, ніж на пів метра..   Пішли ми до того пана Паскажевського. Гарна людина. Просив сідати, розпитував про родину наших Паскаренків і рибу дав. Ще й яку! І не одну, а дві... І ціну не високу взяв. Мені аж ніяково була. Питаю, чим можу зреванжуватись, а він ласкаво усміхнувся та й каже: — "Впишіть мені до штамбуху декілька стрічок. Потребу о похвали на герб...".   — А який ваш герб? — питаю.   — Новий. Рибка...   І я таки зараз написав похвалу:   В часи воєнної негоди — Хай славиться новітні роди,  Що за своє добро і ласку Нанизують любов на паску,  А за їх риб'ячі прикмети  Пеани хай співають їм поети.   [Краківські вісті, 05.01.1944] 