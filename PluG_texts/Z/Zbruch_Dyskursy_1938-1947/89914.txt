Що нового?

Ні, таки довше не видержу! Як колись вхопить мене "шевська пасія", то їй-Богу, не ручу за себе.   Бо чи мої нерви з заліза?...   Вийшов я учора ранком з дому а тут (я ще не зробив й десяти криків) біжить за мною знайомий радник й кричить на весь голос:   — Каролине, чекайте, що нового?   — Не знаю — відповідаю, пристаючи на хвилину.   — Не знаєте? Дивно... А може ви знаєте, й не хочете мні сказати. Не бійтеся, вмію тримати язик за зубами.   — Не знаю — впевняю співрозмовця — Щойно перед годиною встав я з ліжка, поснідав і тепер біжу до праці.   — А ви не чули вночі... — не пускає мене радник, держачи міцно за гудзик від плаща. — Та ж були.. Напевно були...   — Та хто був?... Я нічого не чув... Спав, як камінь... — намагаюся відв’язатися від настирливого пана радника.   — Е, нічого не знаєте!... Шкода з вами говорити!... — бурмоче він під носом й... врешті залишає мене у спокою.   Переходжу через ринок, а тут знову сіпає мене хтось за рукав.   — Друже, яке щастя, що я тебе зустрів — тішиться товариш, якого я вже давним-давно не бачив.   — О, здоров був! — витаюся.   — Що нового? — цікавиться товариш.   — Коло мене нічого особливого... Дружина виїхала...   — Та я не про тебе — перериває нетерпеливо. — А так, знаєш з політики... і зі стратегії...   — Нічого не знаю. Ще не читав сьогодні газети — відповідаю споглядаючи на годинник.   — Е, що там газета!... Але так з інших джерел...   — Нічого не знаю... — й простягаю руку на прощання.   — Ти нічого не знаєш?... То або брешеш або ти вже такий... Ти не чув? Говорила мені вчора сусідка, що десь тут, з півдня має щось бути...   — Ні, не чув нічого...   — То взагалі з тобою нема що говорити... Прощай... — і мій друг побіг дальше.   Після полудня, коли я йшов на  обід, перейшла мені дорогу панна Ромця й, усміхаючись до мене своєю романтично-цукерковою усмішкою, спитала:   — Степане, ти мені певно скажеш, що нового?   — Ні, Ромцю, нічого не маю...   — Як це — ти і нічого не знаєш?   — Їй-Богу, не знаю.   — Навіть не чув про те, що Міцька вийшла заміж на еміґрації, що Пунцьо заручився з Сянею, що вчора були якісь там... — щебетала дівчина.   — Ні, не чув... Бачиш, я такими справами не займаюся.   — То, бачу, з тобою не маю що дальше говорити... А я мала про тебе краще поняття... — і не подавши руки подріботіла Ромця дальше.   Після праці вертався я додому. Мав ще вступити до крамниці за хлібом. Вже от-от був я під дверима крамниці, коли це нечайно хтось схватив мене за плечі:   — Сервус, що нового?   Оглядаюся, а це один знайомий молодець, який кілька тижнів плентався десь там, граючи ролю політичного еміґранта, а ось, перед декількома днями вернувся в столицю нашої тіснішої батьківщини й... намагається нав’язати давні спекулятивно-торговельні взаємини.   — В газеті було сьогодні... — хотів я заспокоїти цікавість знайомого...   — Залиши газету!... Я ніколи її не читаю і більше знаю, як ви з газети... Ось в Р. були якісь підозрілі типи, в М. знайшли трупа жінки, в С. вдерлися якісь банди... Ага, знаєш, наше місто може зовсім спокійно спати. Я знаю з достовірних джерел, що — одна держава запротестувала перед другою державою, а ця послухала й обіцяла... — клекотів знайомий. Мені здавалося, що це галицький вітряк, порушений травневим вітром, заколибав своїми крилами.   — Ах, ошаліти можна... — шептали мої уста, коли застав я двері крамниці вже зачинені.   І, повірте, читачі, я справді мало не ошалів. Не досить того, що я не мав що їсти на вечерю, але й ще на добавок всього снилися мені дивні сни... Перед очима (так мені снилося) миготіли якісь червоні, жовті, сині, й чорт зна які ще світла, а з-посеред них виглядала величезна голова потвори, що, простягнувши свої лапи, реготалася диким реготом:   — Що нового?...   [Львівські вісті, 03.06.1944]   