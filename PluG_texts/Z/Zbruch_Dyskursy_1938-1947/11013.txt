Невже дійде до конфлікту між Фашизмом і Ватиканом?

 ПРОМОВА ПАПИ У СПРАВІ РАСИЗМУ. Підчас авдієнції студентів  колегії пропаґанди св. Отець оголосив  довшу промову у справі  расизму і надмірного націоналізму. Папа пригадав, що сама назва „католицький“ означає загальний, універсальний, а не расистівський, націоналістичний. На цій правді мусить спиратися католицький чин — Католицька Акція, що є католицьким життям і тому є зіницею ока св. Отця. Помиляється той, хто запевняє, що між Католицькою Акцією і фашистівською партією істнує непереможна доктринальня ріжниця поглядів. Забувається, що цілий людський рід є одною великою універсальною людською расою. Назва „раса" слід би вживати радше для ґатунків тварин, а для людей відповідніша булаб назва „людський рід", що є одною універсальною расою. Слід би запитати, чому Італія в нещасному наслідуванні відчула потребу піти слідом Ґерманії? Давні італійці вживали гарніших слів: ґенс італіка, стірпс Яфета (італійський рід з коріння Яфета). Хто виступає проти Католицької Акції, виступає проти Церкви, проти папи, а хто проти папи — умре. Цю правду стверджує історія. Далі св. Отець звернув увагу, що в колеґії пропаганди студіюють студенти 37-ох народів. Церква практично здійснює засаду свого універсалізму. Вкінці св. Отець пригадав універсальність відкуплення людського роду Ісусом Христом на хресті. ЗАЯВА МУСОЛІНІЯ.  Аґенція Стефані повідомляє: Мусоліні підчас відвідин у таборі аванґардистів у присутности секретаря фашистівської партії Стараче і представників фашистівських корпорацій північної Італії заявив: „Хочу, щоб ви знали і щоб цілий світ довідався, що навіть у справі раси будемо далі рішуче йти нашим шляхом. Запевнення, що фашизм наслідує когобудь і щобудь, є абсурдом." Єдиний католицький щоденник „Авеніре“, що виходить у Римі, звернув увагу на факт, що Мусоліні перший раз забрав голос у справах расизму. Знаючи рішучість Мусолінія, слід здогадуватися, що уряд реалізуватиме послідовно свої напрямні. Щоденник пише, що всякі пресові коментарі на тему питання расизму в Італії недоцільні, бо ця справа вже вирішена. Французька преса коментуючи заяву Мусолінія на промову папи висловлює здогади, що між фашизмом і Ватиканом дійде до конфлікту.   [Діло,  02.08.1938]   ДИВИСЬ ТАКОЖ "Жиди становили головний штаб антифашизму“. // Діло, 27.07.1938 Мусоліні не приняв делєґації фашистів-жидів. // Діло, 29.07.1938   *** За сприяння вдячні
працівникам наукового відділу періодичних видань
ЛЬВІВСЬКОЇ НАУКОВОЇ БІБЛІОТЕКИ УКРАЇНИ
ім. В.Стефаника
і спеціально завідувачеві п. Юрію РОМАНИШИНУ   