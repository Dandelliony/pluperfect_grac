◦ ◦ ◦ ◦ ◦

Концерт на добродійні цілі. У п'ятницю, 6-го лютого, в залі Львівського Оперного Театру відбудеться великий концерт при участи симфонічної оркестри Львівського Оперного Театру під керуванням диригента Л. Туркевича та при участи солістів: Е Поспієвої, С. Гаврищук, І. Ростовського, Д. Йохи, В. Тисяка, М. Старицького. Квитки, що були закуплені на 30-го січня, дійсні на 6 лютого. Початок концерту в 18.15 год. Концерт для українців і німців.
Проба "Бандуриста". Сьогодні у вівторок, 3 лютого ц. р., проба студентського хору "Бандурист".
Уважно з газом! Згідно з розпорядком Львівського Штадтгауптмана не вільно вживати газу до інших цілей, як зголошені в газівні. Хто не повинується цьому розпорядкові, тому відлучать доплив газу.
Школа для господинь. Цими днями відкривають у Львові, при вул. Миколая 16 дворічну школу для господинь. До неї можуть вступати дівчата, які покінчили 4 кляси б. польської гімназії нового типу, або 6 кл. гімназії старого типу, чи 8 кл. радянської СШ та 18 років життя. Предмети навчання у школі такі: релігія, куховарство, прання, прасування й порядки, шиття й ручні роботи, наука домашнього господарства, рахунки та книговодство, основи відживлювання, товарознавство, господарська географія, законознавство, листування, рисунки, німецька мова з листуванням. Після закінчення школи можна перейти на однорічний педагогічний курс, який підготовляє дівчат до праці в жіночих фахович школах цього типу. Абсольвентки школи можуть одержати працю на керівних становищах у харчівні, ресторані, пансіоні, санаторії і т. д.
Посмертна згадка. О. Василь Матківський. Український Краєвий Комітет ділиться з Громадянством сумною вісткою, що бл. п. о. декан Василь Матківський, голова Делегатури Комітету у Краківці, Яворівського повіту, помер 4-го січня 1942 року, як жертва тифу, при виконуванні своїх душпастирських та громадянських обов'язків. — Покійний народився у Сільці, п. Самбір. Був визначним діячем і патріотом. Вів усе організоване життя свого району. Його втрата дуже болюча. Вічна йому Пам'ять! 