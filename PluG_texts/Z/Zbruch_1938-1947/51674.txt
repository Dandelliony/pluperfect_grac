Утвердімо нашу культуру!

При впертій, постійній і солідній праці над собою, при пізнаванні економічної, політичної, державної адміністрації країни, при науці ремесл, — берімось і за утривалювання нашої культури на наших занедбаних — з чужої, а то й нашої причини — землях. У Ґенерал-Ґубернаторстві зібралося нас: сіль, мозок, вибранці. Письменники, журналісти, економісти, педаґоґи й інші вже забрались до роботи: кожний у спромозі дня й обставин уже працює. Тільки наші мистці — крім дрібних проявів — не виявляють і досі в своїй ділянці ніякої поважнішої активности. Правда й те, що саме цю братію найважче зорґанізувати; амбіції, жалі, докори, загонистість — інколи слушні, а, буває, й зовсім неслушні — стоять цьому на перепоні.
***
Кожний, що глядить на своє життя, як на післанництво, знає, що щоб ціль і вартість цього життя відчути, пережити, треба це виявити тільки своїми ділами. Щоб ці діла мали свою вартість, тривалість — треба триматись життєвої дійсности, йти тільки з життям. А тільки тоді вожд, політик, учений, літератор, архітект, мистець дають твори, що довгими століттями стоять як дороговкази на шляху даного народу, інколи й лєґенду творячи. Перікль, Цезар, Володимир Великий, Богдан Хмельницький, Іван Мазепа, Бісмарк, Кавур, Мусоліні, Гітлєр; Сократ, Вергілій, Данте, Бетовен, Шевченко; Фідій, Вітрувій, Пізано, Джіотто, Мікельанджельо — ось ці, одні з цілої плеяди ґеніїв, що вічно палають смолоскипами, кожний на шляху своєї нації, а всі разом на шляхах, що ведуть до людськости. Їх твори, їх діла мають незрушну підставу: життя, що їх окружувало, що в ньому були вони вкорінені.
***
Їдучи по Італії, здовж і впоперек, у місті чи на селі, ви находите в церквах (що тут є правдивими музеями) мальовила, що глибоко сягають у минулі століття. Усі ці мальовила — попри історію Христа і святих — лишили століттям портрети колишніх великих і славних людей, лишили звичаї, обичаї, а то й строї і моди тих минулих і століть. Ці мальовила створили історію даного села чи міста, а разом: створили історію Італії. Те саме в Німеччині, те саме й у Франції. І те саме й у нас, хоч і в меншій кількості, бо наші постійні опікуни завсіди руйнували й руйнують зовсім свідомо сліди нашої культури, щоб нас від традиції відірвати. Проте згадаймо київську Софію і Печерську Лавру, Золоті Ворота, руїни Батурина, чи палати в Козельці; згадаймо Львів із його старовинними церквами, Галич, Лаврів, Крехів, Холм, Ярослав — усюди живуть наочні свідки нашої культури, традиції, історії. Та й на чужині, у Кракові на Вавелі, у старовинних фресках живе дух нашого мистця.
***
На землях Ґенерал-Ґубернаторства живе гідний гурт наших мистців. Вони, як сказано, проявляють слабу діяльність у мистецькому житті. А є між ними, старші й молодші, що мають — кожний відповідно до своїх праць, знання, індивідуального знання — свою славу. Вистарчить, як тут мимоходом згадаю такі голосні імена: Ю. Буцманюк, Я. Гординський, Л. Гец, В. Дядинюк, Е. Козак, М. Наконечний, П. Обаль, П. Холодний — імена, що деякі самі за себе говорять. Вже вистарчає цих імен, щоб переконатись, що під проводом цих мистців наше мистецьке життя ожило б на цій вузькій смузі наших рідних земель. У першу, покищо, чергу маю на думці розмалювання наших церков. Церква — це правдива "святая святих" у кожному селі чи місті; тут, у церкві, душа людини находиться у найвзнеслішім і найчистішім своїм почуванні. Дальше — від стану церкви, в якому вона находиться, ми — ввійшовши до неї — пізнаємо культурний стан і рівень даного села чи міста: його моральний стан, його вартість.
Ось у цій висококультурній ділянці повинні наші мистці виявити якнайбільше зацікавлення, діяльности: вложити максімум енергії. Бо цією своєю творчістю вони, мистці, творять нашу культуру, творять нашу традицію, нашу історію. І з їх творчістю входить наш нарід у свою історію, а тим самим і в історію народів, із духовими цінностями, що є єдиними покажчиками вартости, духової сили й культури кожного народу.
Михайло Островерха. 