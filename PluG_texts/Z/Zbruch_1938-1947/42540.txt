"Заповідник" в Порудному

Незвичайне відкриття, мов грім серед погожого літнього дня, порушило спокій мальовничого Яворова. Милуючись місцевістю в районі розташування МТС, два відповідальні працівники випадково натрапили на таємничу, ніде в районних установах не зареєстровану, тваринницьку ферму, що на левадах с. Порудне.
Знайомство сталося раптом. Завідуючий фермою Лялюк саме робив на шматках паперу чергове "сальдо". Його дружина і теща готувалися збивати масло. Кілька хворих телят стояло в огорожі. Ви зовсім не знаєте Лялюка, коли гадаєте, що він розгубився від несподіваного знайомства. Цей не з тих, знаєте, лякливих і необізнаних. Не дарма десяток років Лялюк був місцевим дяком і організатором осередків "луговиків". Отож, він добре розуміється на правилах поводження.
— Може це філія якогось тваринницького радгоспу або ферма колгоспу? — запитали Лялюка.
— При чому тут радгоспи і колгоспи?.. Райземвідділ знаєте? Про товариша Романка чули? Так, він мій безпосередній начальник. Всі оці будівлі, 33 дійні і 13 ялових корів, 24 телят і племінний бугай та інше рухоме і нерухоме майно звуться з минулої зими — "підсобне господарство районного земвідділу".
А далі з кінематографічною швидкістю слідували одне за другим несподівані відкриття. Фундатором "підсобного господарства" був Романко. Ініціативу Романка в справі організації ферми міцно підтримав заступник голови райвиконкому Кравцов. Його дружина в розмовах з своїми знайомими завжди називала ферму не інакше, як "наше господарство".
В районі нововиявлену ферму одні назвали підпільною, інші — дикою. Правильне, безперечно, перше. Вона була прихованою "дійною корівкою" для частини керівних працівників району. Лялюк постачав у кредит і за половину ринкової вартості Романка, заступника голови РВК Кравдова, працівника райкому — Середу, Репетенка і багатьох інших. "Підхарчовування" набрало широких розмірів. Знижені ціни для обслуговуваних Лялюк наівно пояснює чудовим наміром... конкурувати з ринковими торгашами.
Ставши на антидержавний шлях, Романно заборонив продавати молоко порядком держзакупівель, дозволив дружині і тещі Лялюка переробляти молоко на масло; припинив навіть постачання молоком комбінату райзмішторгу.
В результаті хижацької експлуатації і шкідницького догляду, стадо корів і телят гине. Так, приміром, лише за один вересень загинуло 15 телят, протягом літа зарізали 4 корови, м'ясо яких забрали без грошей працівники ферми. Всі надходження від продажу молочної продукції (а "реалізовано" тільки самого молока понад 35.000 літрів) пішли на оплату працівників ферми. За поясненнями Романка і Лялюка, в державному банку не вдалося відкрити контокорентного рахунку, бо ферма ніде не зареєстрована, незаконно існує. Та й які могли бути рахунки, коли гроші потрапляли і обертались в широких кишенях двох-трьох осіб. Ніяких податків або нарахувань на заробітну плату ніхто не робив і не збирався робити.
"Весело жиється нам,
Все ділимо пополам", — співав Лялюк. Проте, цієї пісні не чули в Яворові, хоча добре вгодований луговик співав її на повний голос. А слід було б прислухатись!
Виникає логічне запитання: чому протягом багатьох місяців під боком райкому партії і райвиконкому процвітала ця крамничка, створена з спеціальною метою — зручніше розбазарювати й розкрадати державну соціалістичну власність? Єдина й основна причина такої "сліпоти" і гнилої ліберальної терпимості полягає в тому, що ряд керівних працівників району самі були активними співучасниками "доїння" цієї ферми. На цій базі й створилась атмосфера сімейності, кругової поруки.
Очевидно, Романко й інші співучасники "доїння" забули різницю між своєю і державною кишенею, вважають, що партійні і радянські закони писані не для них. Але вони жорстоко прорахувалися! Ми певні, що відповідні органи зацікавляться цією справою і притягнуть винних у розбазарюванні й розкраданні соціалістичної власності до суворої партійної і кримінальної відповідальності.
Яворівський райком партії повинен пильно розслідувати цю справу і зробити з неї більшовицький урок для партійної організації району.
С. Єзерський, А. Самохін. 