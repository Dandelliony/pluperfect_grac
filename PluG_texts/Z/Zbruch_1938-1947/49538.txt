"Червоний мак"

(В постановці Львівського державного театру опери та балету)
П'ятнадцять років тому, на сцені Великого театру в Москві, вперше було поставлено балет Р. М. Глієра "Червоний мак". З того часу назва балету не сходить з афіш радянських театрів, притягуючи увагу як художників-балетмейстрів, так і широку масу глядачів. Великий успіх "Червоного маку" пояснюється тим, що цей балет є першою і вдалою спробою створення балетного спектаклю на радянську тематику. Мотиви інтернаціональної солідарності до трудящих Китая і ненависть до колонізаторів, не зважаючи на певну схематичність сюжету, не могли не дійти до серця радянського глядача. Це була та "спроба пера", яка віщувала успіх майбутньому і яка забезпечила появу "Бахчисарайського фонтану", "Лауренсії , "Серця гір", "Ромео і Джульети" — шедеврів радянського балетного мистецтва.
Глієр написав три балети: "Хризис" (1912 р.), "Червоний мак" і "Комедіанти". Але з усіх лише "Червоному маку" було суджено міцно війти в репертуар балетних спектаклів і обійти сцени театрів Радянського Союзу, Європи і Америки. І це не випадково. По своїй музикальній і танцювальній палітрі "Червоний мак" не поступається перед кращими зразками балетної класики. Роблячи поступку старим балетним традиціям, Глієр зумів надати балетові романтичну новизну, музикальними засобами протиставити один одному два світи: соціалістичний і капіталістичний.
Показаний у Львівському театрі опери та балету "Червоний мак" залишає подвійне враження. Театр вклав багато зусиль і коштів на те, щоб створити яскравий і мальовничий спектакль, але в погоні за постановочністю і зовнішнім блиском випустив саме основне, що робить балет Глієра сучасним і життєвим — те романтичне піднесення, яке обумовлене музикою "Червоного маку". Саме того не бажаючи, театр створив спектакль, в якому вся увага зосереджується на серії блискуче виконаних хореографічних номерів, поза музикою Глієра і поза сюжетом "Червоного маку".
Про зміст балету ми довідаємося не так зі сцени театру, як з лібретто театральної програми. Робимо виписку:
"В один з китайських портів приходить радянське судно. За кожним кроком капітана і команди слідкують поліцаї і переодягнені шпигуни. В знак пролетарської солідарності радянські моряки допомагають китайським кулі розвантажити пароплав. Начальник порту і концесіонер організують замах на радянського капітана. Вони підкуплюють авантюриста Лі-Та-Чу, який експлуатує маленьку танцюристку Тая-Хао. Танцюристка мусить подати капітанові отруєне вино. Але Тая-Хао розладнує план вбивці. Вона, придавлена злиднями і експлуатацією, китайська дівчина всім серцем за Радянський Союз, за її мужніх, благородних людей... Радянський пароплав виходить з порту. З букетом червоних маків у пристань поспішає Тая-Хао. Разом з кулі вона вітає радянський корабель, який відходить, але постріл Лі-Та-Чу смертельно ранить танцюристку. Вмираючи на руках кулі, Тая-Хао роздає їм квіти червоного маку — символ перемоги пролетаріату".
На жаль, сюжетна канва майже зникла в постановці Львівського театру, і потрібне велике зусилля, щоб за масою танцювальних номерів прослідкувати її хід. Постановник спектаклю — головний балетмейстер Є. Д. Вігілєв, безперечно досвідчений майстер, захопившись чисто танцювальною стороною, прибільшив промахи лібретто Курилко. Всі танцювальні сцени, діалоги і монологи протікають поза дією. Щодо цього, характерна друга картина першої дії — явно дивертисментна. Викиньте її, і нічого не зміниться в ході сюжету.
Те ж сталося і з музикою. Диригент М. Г. Гончаров мало що протиставив натискові балетмейстра в загальному ході спектаклю. Р результаті вийшов оркестровий супровід окремих танців: модерн, яблучко, чарльстон, вальс-бостон, танець з чашею і інші. Розрив між картинами першої дії, четвертою і п'ятою картинами другої дії ще більш послабили враження від музики, яка зовсім загубилася на цьому спектаклі, більш схожому на концерт в 3 діях і семи картинах. Якщо за влучним висловленням Жан-Поля Ріхтера "Танець — німа музика", музика, яка стала видимою, то ця музика на показаній прем'єрі була німою. Пропав вступ до балету, ліричні і драматичні теми Тая-Хао, тільки у фіналі Гончарову вдалося розкрити героічну величність музики Глієра, її напруження і цілеспрямованість.
Спектакль оформлений багато. Художник Ф. А. Вигживальський цікаво розв'язав ряд складних завдань, показав художній смак і невичерпну винахідливість (яка чудова, наприклад, неначе димом затягнута, сцена сну Тая-Хао). Тим прикріша та неохайність, яке допущена талановитим і знаючим специфіку театру художником. Це стосується оформлення першої (вона ж третя і сьома) картини. Незграбний сарай на лівому краю сцени, невиправданий ніякими діями, лише перешкоджав танцям, звужуючи і без того невелику площадку сцени. Немає потреби бути моряком, щоб бачити неправильність в посадці корабля і його положення біля стінки порту: носом судно не пришвартовується. Зовсім без смаку оформлена сцена балу у концесіонера.
Недосить продумані костюми. В погоні за екзотикою і яскравістю фарб, художник Островерхов (автор костюмів) забув про головний персонаж балету Тая-Хао. Натовп кулі і іншого кардебалету одягнутий з таким сліпучим блиском, що на їх фоні зовсім губиться маленька постать танцюристки. Її зовсім не видно в третій картині, — в порту, в картині сну і у фіналі. До речі, трудовий народ Китая, як і Японії, зовсім не носить яскравих червоних і золотих одягів. Звичайний його одяг — темна чесунча. Тільки танцюристки і гейші одягнуті в плаття, заткані золотом і яскравими фарбами. Також не побачиш тепер, в сучасному Китаї, китайців з довгими косами. Такі персонажі нагадують більш мальованих чоловічків з коробок від китайського чаю і не роблять честі художникові.
Якщо всі — постановник, диригент, художник постаралися відсунути в тінь маленьку китайську танцюристку Тая-Хао, головний персонаж героїчного і романтичного балету "Червоний мак", то талановита танцюристка В. М. Ільїнська дуже старанно поставилась до свого складного завдання. І не її вина, а її біда, що добрі наміри лишилися до кінця невирішеними і нездійсненими. Тільки тоді, коли її роль попадала в такт дивертисментного плану, в який втягувала її рука постановника, Ільїнська могла блиснути глибиною почуттів, благородством і пластичністю форми. Така вся сцена сну, окремі номери в другій і шостій картинах. Боротьба життя і смерті, намагання вирватися до світла, танцювальні характеристики тем радості і суму, чудово вдаються артистці. З найбільшою силою артистична обдарованість Ільїнської втілилась у фінальній сцені смерті Тая-Хао.
Партію авантюриста Лі-Та-Чу прекрасно провів М. І. Трегубов — танцюрист великої техніки і великого темпераменту.
Блідніше вийшли образ капітана радянського корабля, хоча артист Б. В. Прорвич добре станцював свою невелику варіацію. Типовими балетними злодіями виявились С. Й. Фалішевський (начальник порту) і В. П. Штенгель (концесіонер).
Оскільки спектакль вилився в з'єднання дивертисментних номерів, то не дивно, що найбільший успіх випав на виконавців окремих танців. Майже всі вони показали високу техніку і танцювальну майстерність. Хотілось би відзначити темпераментне виконання Я. О. Додіна в танці кочегара ("Яблучко") і в танці із стрічкою. Чудову пластичність продемонструвала Н. Є. Лілієнбах в танці на диску. Ексцентричність і зламаність дуже добре вдалися І. К. Костіній в дуже гострій ролі дами. Чудово були задумані і виконані войовничий танець з списами (артисти Н. В. Чайванова, В. Є. Дяконов, Є. В. Пальмін) і танець малайок з обручами (артистка Р. М. Ленська) і інші.
Відомий англійський мораліст Джон Рескін якось сказав: "Найвища мета мистецтва в тому, щоб дати образ благородної людської істоти; більшого воно ніколи не досягало, а меншим воно не мусить задовольнятися". Цей заклик Рескіна хочеться переадресувати Львівському театрові опери та балету, який безперечно може здійснити вищу мету мистецтва.
А. Аквілєв. 