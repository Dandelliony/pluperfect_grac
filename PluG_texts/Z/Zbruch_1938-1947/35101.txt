Похорон д-ра О. Назарука. — Український Технічно-Господарський Інститут. — Вечір української пісні і слова в Маличах

Похорон д-ра О. Назарука
У холодний, понурий день, хоч це вже було 4. квітня ц. р., супровожало українське громадянство м. Кракова тлінні останки бл. п. д-ра О. Назарука на вічний спочинок. В 9-ій год. рано відправив о. ректор Малиновський в сослуженні о. Плешкевича та о. Федоровича ЧСВВ заупокійну Службу Божу з панахидою при домовині прикритій червоною китайкою та вінками в парохіяльній церкві. З церкви відвезено домовину до каплиці на Раковицький цвинтар, де в год. 6-ій пополудні о. парох д-р Хрущ відправив у сослуженні двох священиків панахиду. Над свіжою могилою попрощали покійного сімох промовців: від дружини та сина, які не могли взяти участи у похороні, приятелів та однодумців, робітників пера і товаришів зброї. Вже сутінок окутував землю, коли громадянство покидало нову свіжу могилу. Український Технічно-Господарський Інститут у Подєбрадах
Українське життя культурно-національного осередку у Подєбрадах пливе знову своїм старим темпом. У колишньому осідку Української Господарської Академії продовжує свою діяльність Український Технічно-Господарський Інститут позаочного навчання. По деякій перерві в роботі у звязку з воєнними подіями Інститут вже відновив нині свої звязки з тими студентами, які покинули Галичину та Волинь і перебувають тепер на праці в Німеччині, Чесько-Моравському Протектораті або на теренах Ґенерального Ґубернаторства, зокрема на Лемківщині і Холмщині. До Інституту надходять також заяви про приняття на студії від тих українських еміґрантів, які живуть в невтральних державах, та з українських теренів Буковини, Бесарабії, Пряшівщини і з Карпатської України. За останній час прибуло кілька десяток нових студентів з числа тих українських робітників, які находяться на праці в Німеччині.
Нині Український Технічно-Господарський Інститут веде позаочне навчання (кореспонденційною методою) на таких фахових відділах і курсах: а) високошкільний економічно-кооперативний відділ, б) висока школа політичних наук, в) високі курси громадської агрономії, г) технікум сільсько-господарської промисловости, ґ) курси українознавства, д) курси журналістики, е) курси бухгальтерії (рахівництва), є) курси мов: німецької, анґлійської і француської, і) різні короткотермінові курси з поодиноких предметів, як ось пасічництво, садівництво, консервація та перероблення садовини й городовини, оброблення шкіри, миловарство і т. д. Студентів та курсантів приймає інститут безпереривно. Хто бажає ширших інформацій хай звертається до Інституту на адресу: Украінішес Техніш-Віртшафтліхес Інстітут, Подєбрад, Протекторат Бемен унд Мерен. Між іншим на відповідь треба завше долучити поштову марку.
Що торкається цін, то вони не дуже дорогі, особливо коли взяти під увагу, що підручники, які Інститут висилає своїм студентам, друкуються в обмеженій кількости, в міру дійсної потреби. Крім того в додаток до цих підручників (лєкцій) висилають ще ріжні інструкції професорів, як і саме навчання провадиться шляхом розяснень, перевірок зроблених студентом завдань і т. д. Всі ті галузі знань, які Інститут охоплює в своїм позаочнім навчанні, є настільки широким кругом, що в нім кожний інтеліґент, кожний робітник, селянин знайде для себе відповідну галузь, яку може з користю для себе особисто і для загально-національного добра при допомозі Інституту вистудіювати. Треба завважити, що Інститут дає можливість також тим, хто не має змоги систематично студіювати, закупити собі підручники для своїх потреб при праці у власнім господарстві чи у громадсько-культурній діяльности. Вечір української пісні і слова в Маличах
Село Маличі в Грубешівщині, що лежить на залізничому шляху до відпустової місцевости Туркович, належало до цієї війни теж до ряду тих сіл, в яких польська рука залишила великі "памятки". Українська мова вже перестала тут бути матірного мовою. Не тільки у школі, але й в селі заборонено говорити рідною українською новою. Польські товариства, до яких належала мала горстка української молоді, затирала поволі різниці між українцями і поляками. До того українську справу дуже погіршувала велика кількість польських кольоністів, що обсіли село мов чорні круки. Але найбільше лиха накоєно українцям тоді, коли по околиці почали свої "геройські походи" банди "кракусів". Та від часу приходу німецької армії все основно змінилося. В село прибув український учитель Нагірний Василь. Українські діти почали вчитися в рідній школі і рідною мовою. До Різдвяних Свят навчилися кілька українських, патріотичних пісень і кілька колядок. На Різдво ходили шкільні діти по хатах з вертепом. Батьки не могли надивуватися, що їхні діти за такий короткий час під проводом дбайливого учителя так багато навчилися. Молодь також в тому часі не спала. Майже щодня сходилася на вечірні курси, на яких теж під проводом учителя вчилася: історії України і німецької мови. Крім того учитель, як досвідчений диригент оснував мішаний хор, якого тут може ще й ніколи не було. Праця з початку була тяжка і для вчителя і для хористів. Але вже по кількох тижнях хор міг похвалитися своїм співом колядуючи по селі на Різдвяні свята. Та найбільше успіхів мав хор, коли виступив 25. лютого ц. р. на першому концерті під назвою "Вечір української пісні й слова". В програму цього концерту ввійшло вступне слово Лагоди Павла, в якому він представив значіння рідної пісні і слова в минулому і заохотив присутніх до плекання їх тепер та в майбутньому. Опісля слідували хорові продукції на переміну з деклямаціями шкільних дітей і молоді. Хор відспівав декілька народніх пісень, а місцеві хлопці і дівчата віддеклямували низку прегарних деклямацій. Деклямації мали на меті підкреслити значіння рідної мови і слова, збудити у присутніх приспану національну свідомість і заохотити їх до праці для добра своєї нації. Концерт закінчено збірною деклямацією під наголовком "Присяги" Марійки Підгірянки і відспіванням національного гимну. По концерті відбулася вистава комедії "Свідки". Хористи, декляматори й аматори вивязалися вповні зі завдань. Побажати лише Маличанам, щоб усі приєдналися до національної праці, навіть і ті, що їх насильно відтягнено від прадідівської віри, тощо. Працювати мусимо всі, безкорисно, не шукаючи ніде задовілля своїх інтересів, бо безкорисної праці вимагає від нас добро цілого народу. Таким робом положимо край шкідливій акції, яка стільки лиха нам накоїла. Одночасно слухаймо свого проводу.
Нм. 