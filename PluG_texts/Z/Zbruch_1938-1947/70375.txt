◦ ◦ ◦ ◦ ◦

Авторський вечір у Клюбі. Завтра, в суботу, 5 вересня, в год. 7.30 вечором — відбудеться в Українському Літературно-Мистецькому Клюбі у Львові, вул. 29-го Червня (давніше 3-го Травня) ч. 10. авторський вечір письменника Василя Кархута. Слово про письменника прочитає інж. В. Мартинець. Твори читатимуть: артисти Львівського Театру: Ліза Шашарівська та Ярослав Геляс. У музичній частині вечора участь візьмуть: солісти Львівської Опери: Ірина Туркевич-Мартинцева (сопран), Іван Романовський (бас) і Роман Савицький (фортепіян). Фортепіянний супровід: Лев Туркевич. Цим вечором відкриває Літературно-Мистецький Клюб новий сезон.
Балет Ю. Чуперчука. Відомий гуцульський балет під керівництвом балетмтайстра Ю. Чуперчука, що є окрасою Українського Окружного Театру під дирекцією І. Когутяка в Коломиї, виступить із трьома самостійними виступами у Львові. Перший виступ відбудеться завтра, в суботу, 5-го вересня, в залі Інституту Народної Творчости у Львові, вул. Францішканська ч. 7. Повторення цього виступу буде післязавтра, в неділю, 6 вересня, в тій самій залі. Третій виступ згаданого балету відбудеться в понеділок, 7 вересня, в залі Оперного Театру. У програмі українські народні танці, здебільша гуцульські (запорожець, галичанки, гречаники, гуцулка, трембіта, коломийки, хореографічний малюнок "Розпрягайте, хлопці, коні" та інші).
Осіння вистава. Бажаючи дати більше часу для належного виготовлення праць у зв’язку з преміями за найкращі мистецькі твори українського характеру, Правління Українських Образотворчих Мистців переносить речинець осінньої вистави на день 1 листопада. Останній речинець надсилання праць назначується на день 10 жовтня ц. р. 