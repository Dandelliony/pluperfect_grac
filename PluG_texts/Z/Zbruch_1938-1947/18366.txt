Римо-катол. єпископство у Станиславові. — Нова матура для екстерністів. — Львівська хроніка. 

Римо-катол. єпископство у Станиславові — довершений факт. Аґенція "Всхуд" повідомляє, що справа утворення римокатолицького епископства у Станиславові вже полагоджена. В найближчому часі треба надіятись номінації польського єпсикопа у Станиславові й визначення території діяльности для того єпископа. По чуткам, що кружляють у римо-католицьких церковних колах, інсталяція польського єпископа у Станиславові має відбутись у той спосіб, що в імени нового станиславівського єпископа буде урядувати в Тернополі єпископ-помічник. На практиці повстануть таким чином два римо-католицькі єпископства у Східній Галичині, з яких одно — тернопільське — буде в терені, де нема окремого греко-католицького єпископства взагалі.
Нова матура для екстерністів. Як подає польська преса, міністерство віроісповідань та шкільницва затвердило новий правильник матуральних іспитів в ліцеях нового типу для кандидатів приватних шкіл і для таких шкіл, що не мають повних прав державних шкіл та екстерністів. Правильник уводить кілька новинок. Іспити складатимуться із чотирьох предметів письменно та 11 устно. Устійнено, що час іспиту з одного предмету не може переступати 30 хв. При іспитах екстерністів уведено нову корисну новинку, що іспити можуть екстерністи складати необмежену скількість разів, не три рази як досі. Екстерністи, які хочуть складати матуру, мусять мати бодай 17 і пів року життя, мусять виказатися відбутою військовою службою або військового вишколу в літньому таборі, крім того свідоцтвом моральности. Іспити для екстерністів будуть відбуватися 4 рази до року й допускатимуть до них тільки тих, що мають свідоцтво закінченої 4 кл. ґімназії нового типу або 6 кляс старого типу. При матуральних іспитах, крім нот із поодиноких предметів, даватимуть теж ноти зі загальної освіти та з умового розвитку.
Львівська хроніка. Справді наївною виявилася Кляра Пост з вул. Соняшної, яка під обіцянкою подружжя дала Яковові Байнош 500 зол., з якими він виїхав до Тернополя. — У ресторані Ґурського при вул. Хорущини вкрав хтось емерит. радникові маґістрату футро й шапку-кримку вартости 500 зол. — У дентистичній ждальні В. Маєвській украв якийсь злодій золотий нараменник вартости 300 зол. — До помешкання Ст. Сороки при вул. Личаківській прийшла якась незнайома жінка, яка представилася знайомою його субльокаторки. Тому, що субльокаторки не було вдома, жінка Сороки впустила незнайому до кімнати субльокаторки. "Гість" використав той час, в якому господиня вийшла на хвилину з кухні, що розбив шафу та забрав із неї білля й ґардеробу. — Поліція арештувала дві сестри Рудкесівскі, які переховували у себе крадені вудженини. 