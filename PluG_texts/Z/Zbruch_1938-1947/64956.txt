◦ ◦ ◦ ◦

Заупокійне Богослуження. В другі роковини смерти композитора, д-ра Нестора Нижанківського відбудуться сьогодні, в неділю, 19-го квітня, в 12-ій год. вполудне в Архікатедральному Храмі св. Юра Заупокійне Богослуження та врочиста Панахида, на які запрошують усе громадянство Спілка Українських Музик, Львівський Оперний Театр та Інститут Народної Творчости.
Мистецька вистава. Спілка Українських Образотворчих Мистців — Секція УЦК у Львові улаштовує під кінець травня ц. р. у власних виставових залях при Марійській пл. 9. виставу 4-ох великих українських мистців: Олекси Новаківського, Івана Труша, Петра Холодного та Павла Ковжуна. Виставовий Комітет уже намітив на виставу ряд найкращих творів згаданих мистців. Бажаючи показати на виставі теж ті речі, що заховані в приватних збірках і архівах видавництв, Виставовий Комітет прохає громадянство м. Львова, що є в посіданні творів цих наших визначних майстрів, порозумітись із управою Спілки Українських Образотворчих Мистців листом або телефоном (адреса: Спілка Українських Образотворчих Мистців, — Львів, Марійська площа ч. 9, телефон ч. 208-86) найдальше до 5-го травня в справі виставлення творів із їхніх збірок Спілка бере на себе всю відповідальність за визичені твори.
Українська радіопередача. Завтра, в понеділок, 20-го квітня, в часі від год. 10.30 до 11-ої Львівська Радіовисильня передає 8-ий концерт із циклю, присвяченого 100-им роковинам із дня народження Великого Українського Композитора Миколи Лисенка. Передача присвячена інструментальній творчості Композитора. Виконавці: Роман Савицький (фортепіян), Володимир Цісик (скрипка). Фортепіянний супровід: Мар'янна Лисенко.
"Бібліотека Антикомуніста" у Рівному видала такі книжечки: "Сталінська конституція" (об'єктивне вияснення тексту конституції СССР і викриття тайних намірів "вождя народів" Сталіна); "Пушкін і ми" (про те як Пушкін ставився до українства і чому його твори поширював Сталін); "Правда про наше минуле" (особливо те з минулого, що його дбайливо приховував Сталін).
Пам'яти Василя Пачовського. Львів, 18 квітня. Письмо Ексц. Митрополита. Між кондолєнційними телеграмами і письмами з приводу смерти Василя Пачовського наспіло було на руки Спілки Українських Письменників у Львові відручне письмо Ексц. Митрополита з особистим Його підписом.
Редакційна секція. 17 квітня відбулася нарада редакційної секції Громадського Комітету для вшанування пам'яти Василя Пачовського. Проводив голова секції, проф. д-р Василь Сімович. Взяли участь члени секції: д-р Шлемкевич, м-р В. Шаян і Е. Яворівський. Стверджено, що недрукована літературна спадщина В. Пачовського далеко більша, як всі його видані твори разом взявши. Рішено точніше познайомитися з цією невидрукованою творчістю поета та підготовити вперед до друку новий томик його лірик.
Станиславівські футболісти у Львові. Сьогодні матиме змогу львівська публика побачити на грищі УЦК (за Стрийською рогачкою, доїзд трамваєм ч. 10) станиславівських футболістів, вибраних найкращих з усіх станиславівських спортових клюбів. Україна гратиме теж у своєму найкращому складі, отже змагання повинні дати багато емоції та спортового вдоволення. Початок цих змагань у год. 11-ій передполуднем.
УССК — Запоріжжя. Сьогодні відбудеться в год 9.30 рано на грищі УЦК (при вул. Стрийській) футбольна зустріч УССК — Запоріжжя. У складі УССК-у побачимо на воротах Рогуцького і Хронов'ята, в залозі Романовича, Вареницю, в помочі Меленя, Спольського і Панчака, або Мельничука й Кунця, в нападі: Маринця, Павличку, Новаківського, Даця Ю., Вовчишина. Запоріжжя виступить також у кращому складі. 