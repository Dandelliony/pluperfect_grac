◦ ◦ ◦ ◦ ◦ ◦ ◦

Виставка, присвячена 8 березня. Львівська бібліотека Академії наук УРСР улаштувала велику виставку, присвячену Міжнародному жіночому дню — 8 березня. В численних експонатах показано радісне, щасливе життя жінки в радянській країні і боротьбу жінок в капіталістичних країнах за своє визволення. Спеціальний розділ виставки присвячений передовим прогресивним жінкам західних областей України в їхній боротьбі за рівноправність жінок. Серед експонатів рідкісні портрети, рукописи і книги відомих українських письменниць Лесі Українки, Ольги Кобилянської, Марко Вовчок. Виставлено також книги і рукописи польських письменниць Ванди Василевської, Ожешко і Конопніцької, а також окремі твори в перекладі на російську і українську мови.
Про роботу жінок у день 8 березня. Раднарком СРСР затвердив таку постанову ВЦРПС про роботу жінок у день 8 березня: В зв'язку з пропозиціями, які надійшли від робітниць і жінок-службовок про те, щоб 8 березня жінки працювали повний робочий день, Всесоюзна Центральна Рада професійних спілок постановляє — підтримати ініціативу робітниць і жінок-службовок і встановити, що 8 березня робота жінок на підприємствах і установах повинна провадитись повний робочий день.
Розтратник. За три тижні роботи завідуючим магазину №21 трансторгхарчу М. М. Ползунов встиг розтратити 1321 крб. 60 коп державних грошей. Під час ревізії Ползунов намагався уникнути викриття злочину, пояснюючи нестачу грошей... псуванням риби, яку нібито довелося забракувати. Встановлено, що риби зіпсовано всього кілька кілограмів, а гроші привласнив Ползунов. Нарсуд 3-ої дільниці Залізничного району засудив М. М. Ползунова на півтора року тюремного ув'язнення. Судова колегія облсуду, до якої підсудний звернувся з клопотанням про пом'якшення кари, вирок нарсуду залишила в силі. Цивільний позов трансторгхарчу задоволено. 