 Кара смерти за зараження німця підчас полових зносин

Львів, 17 серпня. 
До найбільше небезпечних недуг, що мають суспільний характер, належать усякого роду венеричні недуги. Вони точать суспільний організм і руйнують його під фізичним і духовим оглядом. Небезпека їх є тимбільша, що хворі на венеричні недуги не хочуть до того признаватися й не лікують їх. З одного боку причиною цього є сором і страх, з другого неусвідомлення та фальшиве переконання, що ці недуги не дадуться вилікувати. Тимчасом сьогоднішня медицина успішно лікує всякі венеричні недуги й не тільки повертає здоров'я недужому, але й зберігає перед зараженням його довкілля.
Тому до боротьби з цією суспільною язвою повинні станути всі — тимбільше, що акцією поборювання венеричних недуг кермує державна влада, яка видала в цьому напрямі відповідні розпорядки. У поборюванні полових недуг бере участь апарат служби здоров'я.
Згідно з розпорядком Ґенерал.-Ґубернаторства з дня 22 лютого 1940 р. всі хворі половими недугами обов язані є лікуватися так довго, поки не видужають зовсім. Якщо йде про дітей і молодь, то за їх лікування є відповідальні батьки, опікуни, чи інші особи, управлені до виховання. Хворий, який затаює венеричну недугу або не хоче лікуватися, буде до того примушений навіть поліційним шляхом. Примус лікування може поставити німецький окружний лікар. Цей лікар може теж зарядити карне поступування у відношенні до всіх осіб, що в якийнебудь спосіб перешкоджують або утруднюють владі і органам уряду здоров'я поборювати полові недуги. Важка кара жде того, хто виконує чинність, яка могла б венерично заразити посторонні особи. Це може бути навіть кара смерти, якщо через полові зносини заражено німця. Усі особи на домагання під карою в’язниці обов'язані виявити джерело недуги.
Слід сподіватися, що загал зрозуміє повагу справи й не страха ради, але з почуття суспільного обовязку й за покликом інстинкту самозбереження докладе всіх зусиль, щоб положити край поширюванню венеричних недуг. 