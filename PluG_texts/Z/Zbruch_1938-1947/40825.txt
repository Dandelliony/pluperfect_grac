Військова гра комсомольців Львова

Військова гра комсомольців Львова
У неділю, 25 серпня, відбулася масова військова гра комсомольців і молоді міста Львова. В ній взяли участь 2.500 юнаків і дівчат.
Збір розпочався на світанку. На визначені пункти йшли загони піхоти, санітарні частини, підїжджали зв'язківці на велосипедах і мотоциклах. Командири полків, рот, батальонів і їх заступники по політичній частині докладно ознайомили бійців з бойовою обстановкою і наказами.
В район села Хрустово була вислана розвідка для з'ясування сил і точного місця розташування ворога. Вона скоро доповіла про сліди ворога і про те, що здобути "язика" не вдалося.
Батальони рушили в бойовий похід, на зустріч з ворогом...
По дорозі на перший батальон напала "ескадрилья літаків". Молоді бійці уміло і швидко відбивають повітряну атаку. Але через кілька хвилин командир другої роти першого батальону тов. Крохмалов одержує нове донесення розвідки: місцевість заражена газами. Вперед висилається дегазаційний взвод. Площа в сто квадратних метрів швидко дегазується. Похід продовжується. Через 50 хвилин на привалі були проведені бесіди з бійцями, випущені стінні газети.
Наближались хвилини генерального бою. Мотоцикліст привозить командирові наказ: розбити ворога, що знаходиться на захід від лінії Скнилів—Кульпарків.
Перший батальон бойовим порядком пішов на зіткнення з противником. Бійці займають позиції. Підходять і головні сили південної групи.
Через кілька хвилин по полю котиться могутнє "ура!": червона ракета сповістила про початок загальної атаки. Сотні людей, запалені особистим прикладом командирів, рішуче наступають на ворога. Стріляють кулемети, роздаються рушничні залпи, рокочуть мотори... Знову і знову лунає "ура!".
О 12 год. 10 хвилин дня дано відбій. Ворог був повністю знищений і комсомольські полки з честю виконали бойове завдання.
Молодь довго пам'ятатиме цю надзвичайно цікаву гру. Враховуючи досвід і недоліки першого військового походу, комсомольські організації міста в майбутньому ще краще організують такі походи. 