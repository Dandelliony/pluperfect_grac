Японці збомбардували Лянчав.

ШАНГАЙ, ПАТ. 40 японських літаків збомбардувало Лянчав, столицю провінції Кансу. З японських джерел твердять, що згинуло дуже багато цивільного населення. Китайські літаки намагались оборонити місто, але потерпіли дуже поважні втрати — мабуть 36 літаків. Японці втратили лиш один літак з 7-ма особами.
Японські бомби впали на бритійську кольонію.
ГОНКОН, ПАТ. Коли японські літаки бомбардували китайські місцевости, положені коло бритійської кольонії Гонкон, кілька бомб впало на брит. територію. Згинув поліцай-гіндус та кілька осіб.
У Гонконі бояться янґльо-японського загострення.
Протест японського ґенерального консуля в Шангаю.
Японський ґенер. консуль відвідав голову міської ради Шангаю та заявив йому, що японський уряд уважає міську раду відповідальною за те, щоб вона перешкодила терористичним замахам. Він заповів писемний протест, в якому японці подадуть спис інцидентів на терені Шангаю, як терористичні замахи на китайський Новий Рік, напад на 4-ох японців, на нанкінського міністра закорд. справ і т. п.
Хто буде новим премієром Сирії?
Велика рада сирійського націоналістичного бльоку погодилася на те, щоб його члени взяли участь у творенні уряду. Якщоб дотеперішній премієр все таки не погодився творити новий уряд, президент поручить цю місію мабуть Мазарові Паші Расіяне.
Примирне рішення націоналістичного бльоку довело до відпруження в Дамаску. Купці відчинили крамниці та доручили президентові меморіял з проханням порозуміння з Францією у справі приспішення ратифікації франко-сирійського договору.
Президент взиває населення зберегти спокій, щоб уможливити відповідальним чинникам розвязку крізи у спокійній атмосфері.
Становище Франції до кабінетної крізи у Сирії.
РИМ, АТЕ. Як подає "Месаджеро", французький високий комісар заявив сирійському премієрові, що французи самі обіймуть управу краю, якщо в найближчому часі не повстане новий сирійський уряд. 