Завдання жіночої організації в рамах У. Ц. К.

Львів, 7 серпня.
Українське жіноцтво завжди виконувало всі великі національні обов'язки і завдання з великою посвятою, жертвенністю і героїзмом, не жаліючи трудів і зусиль. У своїй громадській праці, навіть серед найбільш несприятливих умовин, може воно почванитися гарними успіхами, які приносили користь і йому і цілій нашій збірноті. Ці завдання сповняло наше жіноцтво завдяки своїм особистим вартостям, а передусім завдяки своїй орґанізованості.
Теперішній воєнний час ставить перед українським жіноцтвом ще більші і ще важчі обов'язки та завдання. І тому воно тимбільше мусить об'єднатися в одних організаційних рамах, щоб спільними силами вив’язатися з того, що на нього накладає життя і чого від нього домагається нарід. Цими організаційними формами, у яких має тепер працювати наше жіноцтво, є Жіночі Секції (Головна Жіноча Секція, як керівний орґан і Окружні, Повітові та Районні Секції) і Жіночі Гуртки УОТ. Всі вони є включені за посередництвом Відділу Культурної Праці у структуру одноцілої української орґанізації УЦК. Зміст праці Секцій і Гуртків у великій мірі зазублюється за працю всіх Відділів УЦК і його клітин: (УОК. УПД, УРД) і тому праця Жіночих Секцій мусить бути узгіднена з усіма Відділами і клітинами всіх орґанізаційних ступнів. Це й ставить перед них і перед зорґанізоване в них жіноцтво спеціяльні завдання, які є зумовлені багатьма моментами: специфічними потребами жіноцтва, згідно з його природою, замилуваннями і здібностями (жінка-дружина, жінка-мати, жінка-господиня), потребами та інтересами народу (жінка-громадянка), новим духом часу (оформлення світогляду, перевиховання себе, зорґанізування у нових формах на основах тотальности, авторитарности і принципі провідництва). У тих напрямах має йти праця Жіночих Секцій і Жіночих Гуртків у рамах УЦК, причому в цих останніх, зорґанізованих при УОТ-ах, має вестися вже чисто практична робота.
Першим завданням жіночої орґанізації в рамах УЦК є приєднувати до себе українське жіноцтво, щоб зробити його повновартним чинником нашого національно-громадського життя. Це завдання виконає вона шляхом орґанізаційних поїздок, зв'язку, конференцій, відправ, вишколу, добору проводів. Іде про те, щоб мати ясний і докладний перегляд українського жіноцтва і його сил в терені, щоб притягнути по можності всіх до праці в орґанізації і не допустити, щоб воно ходило самопас і блукало манівцями, або стояло осторонь орґанізованого громадського життя. Далі йде про те, щоб з-поміж маси жіноцтва вибрати найбільш свідомі і найактивніші одиниці, що очолювали б Жіночі Секції чи Гуртки, що стояли б у їх проводі та кермували б життям і працею жіноцтва.
Завдяки притягненню жіноцтва до орґанізації можна буде успішно працювати над його національно-громадським вихованням та освідомленням, щоб воно могло якнайкраще виконувати свої великі завдання супроти родини і нації, цебто: уформлювати світогляд української жінки і підготовити жінку до її головного завдання матері-виховниці майбутніх поколінь. І це друге — найважніше — завдання жіночої організації в рамах УЦК, бо воно має своєю метою виховати тип правдивої жінки-українки, свідомої своїх обов'язків і завдань у сім'ї та нації, має оформити жінку-дружину, матір і господиню, що є основою домашньо-сімейного вогнища, цієї найменшої, але й найважнішої клітини громадського життя та жінку-громадянку, члена великого українського народу.
Для осягнення тієї мети, треба дати нашому жіноцтву відповідну практичну підготову і вишкіл. І це третє завдання жіночої орґанізації в рамах УЦК. Воно мусить піти у двох напрямах: практичного підготування до домашньо-сімейного життя і підготування до громадського життя перш за все у тих його секторах, що відповідають спеціяльно жіночій психіці, замилуванням і здібностям, а далі у загально-громадському житті. Щоб це завдання виконати, жіноча орґанізація буде дбати про фаховий вишкіл своїх членів та опікуватися фахово жінками, що працюють, буде приготовляти їх до материнства і материнської служби й опіки над дитиною та праці над молоддю, буде вести відповідну акцію, щоб підготовити їх вести самостійно домашнє господарство.
Щоб дати змогу і підготовити жіноцтво до активної участи у громадському житті в тих секторах, що найбільше відповідають жіночій природі, Жіночі Секції і Жіночі Гуртки приймуть участь у праці в ділянці суспільної опіки, в організації і переводженні різних суспільних і добродійних акцій, у допомозі полоненим, хворим, потребуючим, у народних кухнях, дитячих садках, виховних заведеннях і т. д.
З другого боку Жіночі Секції і Жіночі Гуртки дадуть змогу своїм членам проявити себе не тільки в "жіночих", але й в усіх взагалі ділянках національно-громадського життя. З тією метою їх завданням буде співпрацювати з усіма відділами УЦК, рефератами УОК і гуртками УОТ та нав'язувати контакт з іншими українськими установами. Таким чином жінки можуть бути головами Комітетів, Делєґатур чи УОТ-ів, можуть вести поодинокі реферати (нпр. господарський, шкільний чи якийнебудь інший) в УОК, очолювати інші гуртки при УОТ, провадити хори, самоосвітні гуртки "Сільського Господаря" і т. д. і т. д.
З того ясно, що ці організаційні рямки, що їх створив для нашого жіноцтва УЦК., дають йому змогу всебічно розвиватися і виплекати правдивий ідеал жінки-українки, на який зложиться жінка-мати, виховниця майбутніх поколінь і жінка-громадянка. І форма орґанізації і її методи та засоби дають нашому жіноцтву змогу вповні виконати ті завдання, що їх ставить перед нього українська нація у теперішній історичний момент.
І тільки від нашого жіноцтва залежить, чи воно використає ці можливості і чи стане до орґанізованої та згармонізованої праці і співпраці в рамах єдиної орґанізації українців у Ґенерал-Ґубернаторстві — Українському Центральному Комітеті та його клітинах.
В. Б. 