◦ ◦ ◦ ◦

Гостре стріляння. На площі вправ, що лежить на північному відтинку міста Львова між місцевостями: Голосько Велике, Брюховичі, Гамулець, Грибовичі Малі, Грибовичі Великі, Малехів і Збоїська та дорогами, які ведуть між ними, буде переведене гостре стріляння крісами та скорострілами у таких днях і годинах: завтра, у п'ятницю, 21 серпня, в часі від год. 7-ої до 18-ої, в понеділок, 24-го серпня, в часі від год. 7-ої до 15-ої, в четвер, 27 серпня, в часі від год. 7-ої до 15-ої та в понеділок, 31 серпня, в часі від год. 7-ої до 17-ої. Початок і закінчення стріляння буде кожночасно повідомлене звуком трубки. Відділи, що ведуть стріляння, замкнуть терен і зорганізують усі заходи безпеки.
Українські радіопередачі. Сьогодні, в четвер, 20 серпня, в часі від год. 10.30 до 11-ої ранку Львівська Радіовисильня передає концерт української інструментальної музики у виконанні Марка Лепкого (скрипка), Романа Сімовича (фортепіян) і Марії Роговської (фортепіянний супровід). — Завтра, у п'ятницю, 21 серпня, в тому самому часі — передача українських пісень та інструментальної музики у виконанні Ірини Туркевич-Мартинцевої (сопран), Івана Севастіяна Барвінського (віольончеля) та Наталії Барвінської і Марії Роговської (фортепіянний супровід).
Іспит зрілости. В днях 10 і 11 ц. м. відбувся під проводом радника д-ра Мака та інспекторів Білинкевича і Білика кінцевий іспит зрілости в Державній Учительській Семінарії з українською мовою навчання в Самборі. До іспиту приступили 72 кандидати (-ки) IV. курсу Семінарії та матурального курсу. Іспит зложили 62 кандидатів; репробовано 10. Недопущеним і репробованим кандидатам дозволено старатися про місце в шкільництві як помічним учительським силам. 