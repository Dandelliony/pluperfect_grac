Дитячі садки у Львівській Окрузі

Саме тепер, при кінці літа, усі містечка Львівської Округи уладжують у себе кожної неділі свята найменших. Провідниці дитячих садків стараються, щоб ці імпрези якнайкраще випали, щоб показати батькам висліди їх кількамісячної праці. Приготовляються гарячково провідниці, та ще більшою цікавістю і нетерпливістю очікують цих свят діти. Мами перепитують їх вірші, кажуть собі повторювати вправи, щоб тільки їх доня чи син якнайкраще пописались. Оживає, молодіє кожне містечко від жвавого співу, від щирого завзяття цих наймолодших громадян. Найрізнородніші пісні, деклямації, одяги, забави можна тут почути й побачити, в залежності від фантазії і помислів садівничок. А кожна придумує щось інше, цікаве, нове. Там танцюють діти-метелики в різноколірових одягах, з вітром жартівливо забавляються. Там знову зацвітуть червоні маки і в сонці грають, а часами ввесь садочок перекидається у барвисту пишну китицю квітів. Інші садівнички, як нпр. у Жовкві, запровадять нас у "Малинове Царство" і скажуть лісові розмовляти та карликам потішати чемних діток. Інші діти, як нпр. з Городеччини, здивують нас народними танцями, виконаними з бравурою, відчуттям і відповідною мімікою. Малі три-чотиролітні діти пописуються короткими, але "важними" деклямаціями. А батьки стоять здалека і радіють.
Часами такий попис перемінюється у величаве свято, як нпр. в Рудках, де 267 дітей із 14 довколишніх садків зібрались на одній площі, і вправляли під один такт ті самі виправи. "Маленькі наші серця, та щирі в нас чуття, любити Україну будуть ціле життя" — співають сотки молоденьких голосів і вимахують у такт хоруговками.
То знову розвеселять малі діти своїх слухачів гагілками і жартівливими забавами. Перед глядачами пересунеться товстий гарбуз із цілою своєю парадною родиною. Там пекар бідькається, що йому припеклись коржики, а Мурцьо, що розлив молоко втікає засоромлений.
Та не тільки містечка Львівської Округи дають у себе такі свята. По кільканадцять сіл у кожному повіті, що мають садки, уладжує пописи дітей. Біліють чисті сорочки на зеленому майдані, мерехтять вишивки, цокають коралі, шелестять стяжки. Оживає козацька доба, дзвенять шаблі, відходить гопак та інші танці. Та ненадійно перамашерують перед усміхненою публикою бадьорі ряди Січових Стрільців в одностроях з наплечниками, крісами з червоною калиною на грудях. "Українка я маленька" — деклямує маленька трилітня Зеня із села Вислобік, яке має всього 60 хат, а їй відповідає пятилітній хлопчик: "Xоц малий я, та козак, подивіться, ци не так". Ясніють обличчя батьків і знайомих.
Пописи — ефективна річ, але це тільки один із проявів діяльности дитячих садків. У щоденній праці під оком садівнички при грах, забавах і заняттях формуються молоді душі, нагинаються вдачі і призвичаєння. І ці перші кроки та слова зачуті і вчинки ранньої молодости залишаються дітям на все життя та рішають про хід і напрям їхнього життя.
Треба признати, що всі Делеґатури УОК на Округу Львів-село присвятили справі дошкілля багато уваги і побороли чимало матеріяльних і технічних труднощів при організації дитячих садків. Усі майже повіти уладили насамперед у себе курси садівничок. І так на основі загального підсумку таких курсів відбулося 13: у Львові, Городку, Жовкві, Щирці, Судовій Вишні, Яворові, Рудках, Комарні, Мостиськах, Краківці 1, Бібрці 2. Вони тривали середньо один місяць та вишколили 340 садівничок, з чого вісім садівничок вислано на Підляшша. При організації садків усі делеґатури проявили оживлену діяльність так, що у Львівській Окрузі зорганізовано 225 садків. Дітей у садках було 7.000, при чому під оглядом скількости садків УОК Львів осягнув одно з перших місць у цілому ГГ.
Вяне і жовкне лист, віє холодний вітер. Маленькі громадяни простягають ручки і молоденькі голоси питають. А як буде на зиму?
Нехай над цим подумають Комітети та батьки і подбають, щоб якнайбільше сезонових садків перетворити у постійні та забезпечити дітям умовини свобідного фізичного й умового розвитку.
Ю. В. 