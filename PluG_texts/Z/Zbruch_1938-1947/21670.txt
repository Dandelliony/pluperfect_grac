◦ ◦ ◦ ◦ ◦ ◦ ◦ ◦ ◦ ◦

Зміна карти Европи мирним шляхом?
Новий сензаційний виступ Чемберлєна — чому вернувся амбасадор Гендерсон?
Поворот бритійського амбасадора Гендерсона до Берліна став для анґлійських політичних кол великою сензацією, бо це рішення прийшло зовсім несподівано. В політичних колах сподівалися, що Гендерсон виїде до Берліна щойно по промові Гітлєра та що бритійський уряд узалежнить його поворот від тону Гітлєрової промови. Нагле рішення прийшло несподівано, за останніх 48 годин, по довгих нарадах Чемберлєна з Галіфаксом.
Амбасадор Гендерсон має ще сьогоднішнього дня зголоситися до мін. Рібентропа на авдієнцію, щоб зложити йому від бритійського уряду важну заяву, про яку Гітлєр має бути повідомлений ще перед виголошенням промови в райхстагу.
"Дейлі Експрес" здогадується, що Гендерсон заявить Рібентропові, що Анґлія бажає миру та що готова навіть згодитися на зміну карти Европи, одначе все те мусить відбутися мирним шляхом.
Анґлія не реалізує ніякого бльоку окруження Німеччини, одначе на випадок потреби змобілізує всі свої сили, якщо Німеччина не зійде зі шляху насильства.
Якщо розмови з мін. Рібентропом дали б нєгативний вислід, тоді Гендерсон, на підставі певних інформацій льондонських політичних кол, вернеться до Анґлії. В кожному разі Гендерсон буде мабуть присутній підчас промови Гітлєра і негайно подасть телєфонічне звідомлення Чемберлєнові.
Анґлійська преса сподіється, що небавом вернеться теж до Льондону німецький амбасадор фон Дірксен. Одначе німецький уряд хоче виждати, чи Анґлія залишить свого амбасадора в Берліні. Щодо повороту французького амбасадора Кульондра ще нема рішення.
Словацько-мадярський конфлікт загострюється.
Мадярське радіо подало вістку, що в декількох місцевостях Східної Словаччини "населення повстало проти Глінкової Гвардії, бо не могло вже довше стерпіти над собою знущань". Гвардисти покинули згадані місцевости та примістилися в селі Убреш.
Міністр Андор Ярош виголосив промову, звернену проти словацького уряду, "пожонських (братиславських), як він казав, — панів". У цій промові мін. Андор Ярош повторював відомі вже закиди про непорозуміння між населенням і словацьким урядом, заявляючи, що дальша поведінка словацького уряду, який переслідує мадярську меншину, може витворити прірву між словацьким народом і його урядом. Промову закінчив Андор Ярош погрозою, що Мадярщина не буде терпіти поведінки словаків, бо Мадярщина тепер не є тою державою з тріяновського договору, але має свою сильну армію, якою може у відповідній хвилині покористуватися.
Льондон не визнає анексії Альбанії.
"Сандей Діспеч" повідомляє, що бритійський амбасадор у Римі Персі Льорен буде акредитований тільки при королеві Італії й цісареві Етіопії. Анексії Альбанії Анґлія не визнає, поширюючи повновласні листи на альбанське королівство.
Німеччина покликала під зброю міліон двіста тисяч резервістів.
Проголошене в суботу покликання під зброю в Німеччині 6 річників, торкається мужчин у віці 33-39 літ. Вправи тих річників триватимуть 4 місяці. Всі ті річники з передвоєнних часів, підчас війни вони були малими хлопцями. По війні вони не відбули правильного військового вишколу. Тому теж їх тепер покликали, щоб заповнити прогалину у вишколі тих річників. Кількість покликаних на скорочену військову службу дає 1,200.000 мужчин. Чотиримісячний час зовсім вистане, зваживши, що всі мужчини тих річників перейшли систематичний вишкіл в орґанізаціях військової підготови та у спортових товариствах.
Зокрема підкреслюють те, що 1.200.000 людей опиниться у військових рядах саме в той день, коли Ґітлєр буде відповідати на відозву президента Рузвельта. 