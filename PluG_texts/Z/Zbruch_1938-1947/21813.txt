Вісти з Буковини і Басарабії.

Спільне свячене в Чернівцях.
Жіноче товариство "Мироносиці" в Чернівцях уладило в неділю 16. квітня в год. 12. у малій салі Народнього Дому спільне свячене для своїх членів та прихильників. Численних гостей привитала голова Т-ва пані Сіренька. Гарно прикрашена саля і столи зробили на присутніх приємне вражіння. Увесь дохід з цієї імпрези призначено для збігців з Карпатської України.
З життя в товариствах.
У неділю 23. ц. м. в год. 18-ій відбувся заходом Т-ва "Жіноча Громада" в малій салі Народнього Дому в Чернівцях при численних гостях відчит п-і Бобикевич п. н. "Найвищий закон". На відчиті була присутня п-і ред. О. Кисілевська з Коломиї.
В понеділок Т-во "Жіноча Громада" уладило в честь п. О. Кисілевської святочне приняття в помешканні нашої письменниці О. Кобилянської.
Український театр у Чернівцях виставить дня 7. травня ц. р. комедію "Трьох до вибору". Дня 14. травня драму "Доки сонце зійде". Ця вистава буде бенефісом заслужених артистів Марусі й Евгена Унгурянів.
Драматична секція Т-ва "Жіноча Громада" під орудою режисерки Одарки Князький приготовляє свято "День Мами" та готується виставити як новину драму молодого буковинця А. Довганчука п. н. "Казка старого рибалки".
Спортове Т-во "Іван Мазепа" "дістало запрошення з кількох басарабських місцевостей приїхати туди на змагання.
Спортове Т-во "Довбуш" переводить внутрішню реорґанізацію.
У всіх інших товариствах покищо застій.
Трохи статистики.
Підчас так зв. "санітарної офензиви" в р. 1938 стверджено на терені сьогоднішньої Румунії такий стан: хворих на малярію 336.837, на сифіліс 182.487, на туберкульозу 120.401, (дійсний стан багато грізніший), пеляґра 84.106, суша 77.856, трахома 9.489, рак 7.281.
В українських повітах Буковини стан такий: повіт Чернівці — туберкульоза 1.358, місто Чернівці 242; повіт Сторожинець 1.344, пов. Радівці 5.573. Сифіліс повіт Чернівці 1.727, місто Чернівці 160, пов. Сторожинець 3.155 Радівці 1.108. Рак — повіт Чернівці 126, місто Чернівці 11, пов. Сторожинець 40, пов. Радівці 37. Малярія — повіт Чернівці 31, пов. Сторожинець, Радівці 103. Ґуша — повіт. Чернівці 1.349, місто Чернівці 1.595, Сторожинець 5.880, Радівці 2.749, Довгополе (Кімполюнґ) 2.830. (Ґуша, сифіліс та алькоголізм — це характеристична язва в наших горах; рум. влада, хоча зібрала ці далеко неповні дати, не робить майже нічого, щоб стримати дальше розповсюднення цих епідемій). Пеляґра — повіт Чернівці 62, Сторожинець 53, Радівці 155, Сучава 600.
"Санітарна офензива" не охопила дат алькоголізму, падачки і 6. інших недуг. З Басарабії ще нема дат, але стан там багато грізніший, ніж на Буковині.
На підставі перепису населення в 1931 р. (Центральний Статистичний Інститут у Букарешті з ріжних причин досі не оголосив висліду по народностям). Буковина має 933.594 мешканців. Поодинокі повіти: Чернівці (без міста) 208.000, Сторожинець 198.632, Радівці 192.660, Довгополе 109.431. Місто Чернівці 152.944.
На підставі перепису з 1910 р. на Буковині жило 403.000 українців. Від тоді це число значно збільшилося як природним приростом так і допливом басарабських українців на Буковину, котрі тут осідають головно по містах як купці, дрібні ремісники та робітники й домашня прислуга.
Чернівська греко-кат. парохія мала перед війною 25.000 вірних. І це число значно збільшилося. Обчислюють, що сьогодні в Чернівцях коло 35.000 українців греко-католиків і к. 20.000 православних, разом 55.000.
В Чернівцях, окрім державних установ і кількох вулиць у центрі, де балакають по румунськи та по німецьки (жиди й українські "знімчені Юрки"), українська мова не стратила стану свого посідання.
Цікавий розпорядок.
Власники кавярень і великих ресторанів у Чернівцях дістали наказ у своїх льокалях вивісити таблички з написом: "Дискусії на політичні теми строго заборонені".
Волод. Цепин. 