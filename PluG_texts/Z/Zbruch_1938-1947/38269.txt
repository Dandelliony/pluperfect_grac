Оригінали листів Богдана Хмельницького

..."Рік 1655 був найсумнішим роком для Польщі за довгий період часу... Король Ян Казимир не мав вже ані війська, ані навіть захисту для себе самого. Він втік за границю..."
Так пише історик Зубрицький в своїй "Хроніці міста Львова", виданій ним у Львові 1844 року, про той рік, в якому Богдан Хмельницький з запоріжським військом розбив польські коронні війська під Городком і посувався під Львів.
— Велика була тривога в місті — пише в своєму діарії регент міста Львова Станіслав Добєшовський. — Губернатор міста сказав спалити передмістя Львова, вирубати сади і ліси, копати рови, сипати вали.
Хмельницький з запоріжським військом затримався на горі Юра, а Василь Васильович Бутурлін з російським військом розташувався табором за Янівською рогачкою.
З перших днів облоги м. Львова починається листування Богдана Хмельницького з магістратом. У Львівському архіві давніх актів зберігається 12 оригінальних листів Богдана Хмельницького до Львівського магістрату. Десять з цих листів писані, як гадають, рукою козацького старшини Виговського, але підписані власноручно Хмельницьким. Два листи написані самим Хмельницьким
Провідна ідея листів — передумови звільнення міста від облоги.
В першому листі "Моїм Ласкавим ПП. Маєстратовим Мяста Львова" Хмельницький дуже дивується, що магістрат не надіслав ще своїх послів. — "Адже під час першої облоги я з вами так лагідно поводився, а ви тепер такі невдячні"... — іронічно пише Богдан Хмельницький.
"Ми не хочемо пролиття крові, — пише Хмельницький в іншому листі. — Ви були причиною війни. Коронні війська суворо поводились на Україні в різні часи Річипосполитої. Ми були примушені захищати своє здоров'я. Не хочемо здобувати міста і проливати невинну кров". — Тут Хмельницький виставляє вимоги: заплатити 400 тисяч злотих, дати 1000 кожухів, 2 тис. взуття, оксамиту, атласу, адамашку, олива, тощо.
Остаточно сам губернатор міста в оточенні своїх радників пішов до Хмельницького. На другий день Богдан надіслав їм листа, в якому пише, що місто даремно чекає допомоги, бо в Польщі вже нема ні війська, ні короля. "...Нам господь допоміг свою власну руську землю зайняти, Богдан Хмельницький, Гетьман Войська Зап."
Над цими листами працює тепер колектив радянських вчених. Вони готують їх до видання. 