◦ ◦ ◦ ◦ ◦ ◦ ◦ ◦ ◦ ◦

Відома наша співачка перед мікрофоном. В середу 7. ц. м. матимуть аматори доброго співу нагоду почути пісню, додаймо — українську пісню в мистецькому виконанні: в год. 13.10—13.40 того дня передаватиме львівське радіо концерт відомої нашої співачки, Іванни Шмериковської-Приймової  (мецосопран), що виконає перед мікрофоном пісні А. Лопатинського ("Моє серце"), Н. Нижанківського ("Ти милий за горою", "Прийди прийди" та "Не співай про весну") і кілька народніх пісень в оформленні Лисенка, Людкевича, Барвінського й Колесси. Всі, що знають нашу співачку з численних концертів або тільки чули про неї, напевно з приємністю послухають цього концерту.
Смерть польського єпископа Лісовського. Минулої суботи 3. ц. м. занедужав у катедрі тарнівський польський епископ д-р Франц Лісовський підчас того, як причащав 131 питомців. Важко хорого єпископа перенесли до палати, де він помер у неділю над раном. Його похоронять у середу на новім цвинтарі в Тарнові.
Родинна траґедія у Львові. Минулої неділі 4. ц. м. вполудне прохожі на "Власній Стрісі" почули три стріли і побачили на розі вул. Над Яром на хіднику дві особи в калюжі крови, а біля них перестрашену паню з дівчинкою. Виявилось, що вул. Над Яром проходжувалася 26-літня Казимира Трояновська зі своєю донечкою і сестрою та зі своїм чоловіком. Між молодим подружжям панувало непорозуміння вже від довшого часу. Трояновська, донька нотаря, вже в короткому часі по шлюбі переконалася, що подружнє життя з її чоловіком, землевласником з Монастирця, не буде щасливе. Тому рішила з ним розвестися і внесла позов до суду у справі уневажнення подружжя. Трояновський вже в хаті і опісля підчас проходу намовляв жінку, щоб відкликала позов, але дістав відмовну відповідь. Почувши ще раз відмовну відповідь, витягнув швидко револьвер з кишені і двома стрілами важко зранив свою жінку, опісля третім вистрілом у голову скінчив самогубством. У важкому стані відвезли спараліжовану Трояновську до шпиталю, тіло її чоловіка до інституту судової медицини. Влада веде слідство.
Львівська хроніка. В ночі зі суботи на неділю невідомі злодії вкрали з крамниці Бернарда Вальдмана при вул. Казимира Великого ч. 9 — 357 капелюхів марки "Гікель" вартости 7.000 зол. На щастя при вул. Кросовій поліціянт запримітив, що дорожкар везе якісь два великі мішки і ствердив, що в них були нові капелюхи. Тому візник І. Фрігоф помандрував до арешту, а за ним С. Шварц і Я. Бренер під замітом крадіжи згаданих капелюхів. — З помешкання цукорника С. Плєвінського (Ринок ч. 17) невідомі злодії вкрали зі скритки у стіні 1.000 зол. — На шляху Львів—Бруховичі знайшли минулої суботи тіло 29-літнього Я. Райса зі Золочева, який скінчив самогубством. 