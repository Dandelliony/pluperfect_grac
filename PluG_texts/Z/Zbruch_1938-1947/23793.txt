Заборона академії у Станиславові з нагоди 40-ліття єпископства Митрополита Кир Андрея. 

Пишуть нам: У неділю 18. червня ц. р. увесь народ віддав поклін Князеві Церкви Митрополитові Кир Андреєві з нагоди 40-ліття іменування Його станиславівським єпископом. З нагоди цих великих роковин Апостольська Столиця надала Ювілятові найвище відзначення. Ці великі роковини бажала теж відсвяткувати і Станиславівщина, вдячна великому Архиєреєві за Його коротке, але незабутнє володіння на станиславівському владичому престолі. Отже філія "Просвіти" рішила відсвяткувати цей день торжественним богослуженням та академією. Богослуження в год 8-ій зранку мав відправити катедральний парох о. шамб. Луцик, академія мала відбутися в год 12-ій в полудні. У програму академії входили: реферат адв. д-ра Юлія Олесницького та виступи хорів "Станиславівського Бояна" і "Думки". Староство спершу позволило на академію, але опісля цей дозвіл відкликало та заборонило академію. Тому відбулась лише в катедральній церкві Служба Божа в наміренні великого Ювілята, що її відправив парох Городенки о. Бурнадз, який перебував принагідно у Станиславові в заступстві катедральноґо крилошанина-пароха. В понеділок 19. червня, ц. р. уладив парохіяльний уряд богослуження в наміренні владики Кир Григорія. Архиєрейську Службу Божу відправив епископ-пом. Іван Лятишевський зі всіма крилошанами. Співав хор питомців. У понеділок відбулась також святочна академія в честь єпископа ординарія, що її уладила школа СС. Василіянок. 