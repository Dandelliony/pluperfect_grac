З нагоди зїзду нашої кооперації

Краків, 8. травня 1941.
Дня 9. травня ц. р. відбудеться в Кракові кооперативно-торговельна нарада представників усіх українських кооперативних Союзів. Нараду скликує Українська Господарська Спілка — УГАС, торговельна централ Союзів, напередодні своїх загальних зборів. Ця нарада має перевірити підсумки дотеперішньої діяльности нашої кооперації в цілості й кожного Союзу та УГАС-ки зокрема, щоби на основі дотеперішніх досягів зясувати собі плян праці на майбутнє.
У нарадах будуть брати участь також представники української кредитової кооперації, бо торговельна праця вимагає співпраці з фінансовими установами. Крім торговельних справ прийдуть іще інформації про стан і розвоєві тенденції німецької кооперації та правно-господарські приписи й розпорядки у Ґен. Ґубернаторстві. Зїзд має до вирішення дуже поважні справи. Сьогоднішнє господарське життя, побудоване на зовсім нових основах, вимагає від нашої кооперації великих зусиль. Кооперація має бути не тільки чинником достави господарських потреб і збуту сіль.-госп. продуктів, але має бути одночасно й допомічним чинником у переустрої господарського життя на українських землях у Ґен. Ґубернаторстві. Значить, на ньому тяжать великі завдання і від нього залежить у великій мірі господарське життя українського населення в Ґен. Ґубернаторстві. Біля 900 господарсько-торговельних кооператив, 10 кооперативних Союзів та УГАС із його відділом у Люблині — це вже немаловажна сітка наших госп.-торг. станиць. Проте їх діяльність іще далеко не зуміла — це мусимо собі сказати одверто — обхопити тих ділянок праці, які вона повинна обхопити. Ще, напр., не всі Союзи опанували якслід у своїй окрузі ділянку збуту сіль.-госп. продуктів, ще не зуміли добитися того, щоби наладнати доставу всіх потреб нашого села й міста.
Ми розуміємо, що 1940 рік був першим роком їх діяльности в нових обставинах і майже всі вони повстали щойно у 1940 р., й у днях 3. та 4. лютого мали свою першу нараду про напрямні своєї праці. Тільки від 7. травня почала свою діяльність УГАС-ка, і впродовж цілого року творилися по селах та містечках наші кооперативи. Розуміємо, що кооперації треба було у 1940 р. вложити багато праці для приєднування в члени населення. Тому годі було в цьому одному році доконати все те, чого вимагає життя. Беручи під увагу, що сама УГАС-ка дійшла впродовж 7—8 місяців 1940 р. до 3,022.545 зол. товарових оборотів, а всі союзи доставили населенню товарів на біля 18 міліонів зол., а до того ще переводили :акцію збуту сіль-госп. продуктів, мусимо признати, що були це великі досягнення.
Але досягами в 1940 році вже не може наше господарське життя вдовольнитися тепер. Воно розростається, тому ставить до кооперації щораз більші вимоги.
Ми певні, що провід нашої кооперації свідомий своїх завдань у нинішніх нових обставинах, бо вже дав докази цього. Тому радо вітаємо цей зїзд представників у дні 9. травня. Надіємося також, що загальні збори УГАС-ки, які відбудуться чергового дня, цебто 10. травня, дадуть змогу більшого, ніж досі, закріплення співпраці між нею і Союзами з одної сторони й між нею і нашим приватним купецтвом — з другої.
Обороти УГАС-ки за 1940 р. свідчать про добре розвинену торговельну діяльність. Але при порівнанні оборотів УГАС-ки з оборотами Союзів бачимо, що Союзи далеко не все покривали свої закупи у своїй централі. Значить, чогось ще бракує в їх взаєминах. Може обставина, що УГАС-ка є не кооперативного орґанізацією, тільки акційною? Але це не може бути перепоною, бо не в формі річ, а в змісті. УГАС-ка є централею кооперації, її акції є у 75 відсотках у руках кооперації і вона служить майже виключно потребам кооперації. Зрештою таку форму прийняла для неї саме кооперація. Що більше, УГАС-ка є членом Ревізійного Союзу Кооператив і підлягає його контролі та його вказівкам, таксамо, як усі кооперативні установи. Отже нема причини дивитися на УГАС-ку, як на некооперативну установу.
На ці два дні нарад наших кооператорів дивиться наш господарський світ із повним довірям у переконанні, що наше господарське життя за допомогою кооперації ввійде без труднощів у таке річище, якого вимагає той устрій, в якому сьогодні живемо. 