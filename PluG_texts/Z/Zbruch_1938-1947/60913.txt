◦ ◦ ◦ ◦ ◦

Важне для власників домів і домоуправ. Управа Поліції у Львові повідомляє: Наслідком сильних снігових опадів повстали перешкоди для вуличного руху в місті. Щоб уможливити комунікацію, власники домів і домоуправи зобов'язані відмести сніг на 12 метрів до середини вулиці і згорнути його на купи на відповідних площах, які не затамовують комунікації. Наприклад: На городах, на майданах, за огорожею домів, у парках біля пам'ятників і так далі.
Обмеження побуту в Генеральному Губернаторстві. Розпорядки про обмеження побуту в Генеральному Губернаторстві, що обов'язували в інших Дистриктах, стали тепер обов'язувати й у Дистрикті Галичина. Згідно з тими розпорядками, адміністраційні власті можуть на терені своєї діяльності обмежити на якийсь означений час побут деяких поодиноких осіб або деяких груп. Цим особам можна теж наказати залишити на місця дотеперішнього замешкання свої движимості, а за евентуальні шкоди, які з цього можуть вийти, вони не можуть мати претенсій до відшкодування. Хто не підчиниться тому розпорядкові, буде покараний. Жидам, що без дозволу покинуть визначену їм дільницю і тим, що дають їм свідомо пристановище, грозить кара смерті. Кара постигне і цих, що підмовляють і допомагають переступити цей розпорядок.
Обмеження зміни місця праці. 3 важністю від дня 1 січня 1942 року вступив у життя у Дистрикті Галичина розпорядок Генерального Губернатора, на якого підставі заключення і розв'язання умови найму праці можна доконати лиш за згодою Уряду Праці. Це відноситься до приватних і публичних підприємств та домашніх господарств з одного боку й робітників і всякого роду працівників з другого боку, при чому це обов'язує всі ті особи, що постійно помагають у одному з вище названих варстатів праці, якщо таке заведення належить до котрогось з членів їх найближчої родини (супружжя, батьки, діди). Хто задумує розв'язати або заключити умову найму праці, повинен скласти письмову заяву до Уряду Праці, котрий є в повіті (Бецірк), на якого терені є даний варстат праці чи підприємство. Керівник Відділу праці Уряду Генерального Губернаторства є уповажнений звільняти від того обов'язку деякі господарські галузі, домашні підприємства і приватних осіб. Цю повновласть може він передати керівникам Відділу Праці в Урядах Дистрикту.
Концерт "Сурми". Сьогодні, 11 січня ц. р., після полудневого Богослуження (т. зв. "дванадцятки") в церкві Успення Пресвятої Богородиці відбудеться концерт українських коляд у виконанні хору "Сурма". Зібрані датки на тацу під час цього концерту призначені на допомогу українським полоненим. Подібні концерти відбудуться в наступні неділі та свята в інших львівських церквах (у храмі св. Юра, в церкві Преображення Господнього).
Цьогорічна коляда. За дозволом влади по дворічній перерві ходили знову з колядою під час цьогорічних Різдвяних Свят. Цьогорічна коляда була призначена на потреби Українського Краєвого Комітету, а передусім на допомогу полоненим. З колядою ходив поліційний хор ІІІ-го Комісаріяту. Чимало громадян організувало самочинно коляду. Наприклад, кравець п. М. Стецьків зорганізував п’ять співаків і заколядував під час свят понад 300 зол. на українських полонених.
Віддача лещет. До вчора, 10 січня ц. р. повинні були всі власники лещет і лещетарських черевиків здати їх у назначених місцях (у Львові в приміщенні Дільницевих Урядів). За невиконання цього розпорядку грозять тюремні кари.
Філія КІУНТ у Станиславові. У Станиславові організується філія Краєвого Інституту Української Народної Творчості. Дирекція централі проводить інтенсивно підготовну роботу та підбирає фаховий персонал. Уповноваженим провести вступні організаційні роботи на місці є д-р Котинський, вул Кубішталя 7. Всі гуртки народної творчості (театральні, інструментальні, хорові, танкові, прикладного мистецтва) підлягатимуть у мистецьких справах Інститутові. Станиславівська філія, що вже в найближчому часі розпічне працю, обійматиме округи: Станиславівську, Коломийську, Калуську і Городенську. При філії будуть чинні референтури поодиноких відділів народної творчості, випозичальня театральних костюмів та база постачання нот і п'єс.
Односотикові монети. Емісійний Банк Г. Г. виб'є і пустить в обіг 1-сотикові монети з цинку. Величина і світлини монет відповідають досі вибиваним монетам цієї вартості. Вага такої 1-сотикової монети буде 1.25 грамів.
Краєві Зимові Табори. Секція Тіловиховання при Відділі Опіки над Молоддю при УКК організує Краєві Зимові Табори: 1) Табор для жінок у Брюховичах у днях від 10—20 січня 1942 р. Оплата від учасниці 50 зол. Учасниці беруть із собою повний зимовий таборовий виряд. Зголошуватися у Відділі Опіки над Молоддю при УКК. Від'їзд до табору 11. січня 1942 р. Збірка в год. 9-ій рано у Відділі Опіки над Молоддю. Паркштрассе ч. 10. 2) Табор для мужчин від 15 січня. Точніші інформації проголоситься пізніше.
Смерть о. О. Севрюка. Парохіяльна Рада Української Православної Парохії у Німеччині сповістила, що у залізничій катастрофі, яка трапилася з 26 на 27 грудня 1941 р. — трагічно помер пос. Олександер Олександрович Севрюк, один з основоположників Української Православної Парохії у Німеччині і член Парохіяльної Ради УПП у Німеччині.
Смерть визначного мінералога. Львів, 11 січня. У Львові помер проф. Степан Біскупський, довголітній керманич кафедри мінералогії у Львівському Університеті та довголітній декан Природничого Виділу цього ж університету. Велику частину своєї наукової діяльності присвятив Небіжчик мінералогічним дослідам Поділля та Карпат. Залишив багато наукових робіт та незатерту пам'ять приятеля студентів і солідного вченого та визначного чеснотою громадянина. Помер під час виконування своїх обов'язків (довгі роки хворів на туберкулозу горла) в розквіті своєї наукової діяльності. Вічна пам'ять визначному вченому! 