Премієр о. д-р Волошин обняв протекторат над "Карпатською Січею".

Карпатоукраїнська Пресова Служба повідомляє, що премієр Карпатської України відвідав 28. XII. 1938 р. Головну Команду й Хустський Кіш "Карпатської Січи". Премієрові товаришив державний секретар Іван Рогач. Премієра привитав у Головній Команді референт інж. Кульчицький, запевнюючи, що "Карпатська Січ" готова боронити карпатоукраїнської державности. Опісля представив премієрові всіх членів Головної Команди та службовиків бюр. Премієр оглянув бюра, приглядаючися праці: окрему увагу звернув на мапи й діяграми.
З Головної Команди перейшов премієр до Команди Коша, де привитав його кошовий, який у привитальній промові заявив, що 5.000 здисциплінованих карних січовиків чекає наказів премієра та закінчив привітання окликом: "Слава Премієрові — Батькові нашого народу!" Цей оклик підхопили приявні.
Відповідаючи на привіт, премієр сказав: "На вас, січовики, дивиться наша молода держава з гордістю та вірою, що ви станете на її поклик у кожній хвилині. Я доложу всіх зусиль, щоб ваша орґанізація мала справжній військовий характер".
При прощанні премієра відспівали національний гимн.
На другий день делєґація Головної Команди "Карпатської Січи" прийшла до Президії Ради Міністрів, щоб скласти премієрові подяку за відвідини. Делєґацію вів заступник коменданта Іван Роман, який, висловлюючи премієрові від "Карпатської Січи" подяку за відвідини, запевнив премієра про вірність і відданість "Карпатської Січи" урядові й державі. Він підкреслив, що члени "Січи" знають один наказ і один закон: "Бог і Нація!". Цьому наказові вони все підпорядкуються.
"Карпатська Січ" просить премієра обняти високий протекторат над нею. Премієр подякував за вияви довіря й висловив свою згоду стати протектором орґанізації національної оборони "Карпатська Січ". 