◦ ◦ ◦ ◦ ◦ ◦ ◦

Українська ґімназія у Ярославі. Як довідуємося, у перших днях вересня 1940. буде відкрита в Ярославі коедукаційна 8-клясова ґімназія, що відповідатиме давньому гуманістичному типові (латина від ІІІ-ої кляси) і математичному так, що учен. покінчивши ґімназію має до вибору студії на університеті або політехніці. Вона зближена буде і до давнього типу 8-клясової ґімназії та відповідатиме й новішим напрямним німецьких шкіл. Наскільки наука реліґії належить до компетентних чинників то у національному вихованні перше місце займе тут наука української мови, літератури та історії. Українська література — у вищих клясах, українська історія — у нижчих клясах (І—IV). Та й у вищих клясах побіч всесвітньої історії історія України буде і надальше головною віссю всесвітньої історії. Ясно, що й літературні та історичні звязки з краями Європи найдуть відповідне насвітлення. Тому, що до фізичного виховання нині привязують велику вагу, руханка у всіх клясах займе більшу кількість годин. На німецьку мову призначено буде у всіх клясах по 6 годин тижнево; наука ґеоґрафії та природи від І—VIII. кл., фізики від IV кл. Новинкою у шкільному житті буде поділ шк. року на 3 триместри. Ґімназія ця матиме перед собою і чималі труднощі. Брак шкільних підручників, нові пляни, недостача шкільних середників, довша перерва в науці — це все не дасть змоги у тому році на правильний хід науки та все ж таки при добрій волі громадянства і шкільних чинників — не обійдеться без надійних осягів. Водночас із початком шкільного року пічнеться у Ярославі і новий абітурієнтський курс для тих кандидатів, що не змогли покористуватись теперішнім курсом у Кракові. Зачуваємо, що громадянство у Ярославі поробило вже заходи щодо приміщення молоді зпоза Ярослава, зокрема щодо урухомлення бурс.
Мистці малярі в Холмі.
Мистецький гурток "Спокій" у Варшаві, бачучи у відновленні Холмського Собору загально-національну справу, справу чести нашої мистецької культури, особливо гаряче приняв до серця турботи Ділового Комітету про належне започаткування великого, історичного діла, яким є відновлення холмської святині.
Ідучи на поміч Комітетові, "Спокій" склав йому широкий меморіял, в якому висловив свій погляд на цілість завдань Комітету. Цей меморіял, підписаний мистцями малярами: Наталією Тищенко, Петром Холодним, Вячеславом Васьківським, Петром Андруським і Петром Мегиком, буде безумовно одною з гарних квіток в історії відновлення твору Данила і дальших опікунів холмського собору.
Крім цього голова гуртка "Спокій" П. Мегик і член П. Андрусів відвідали Холм, щоб ближче знайомитися з собором на місці. 