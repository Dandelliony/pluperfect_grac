Навести порядок у паливній справі

На склади Львова за останній місяць з різних місць було завезено близько 14.000 тонн дров і 500 тонн бурого вугілля. Тепер цілком забезпечені на зимовий період паливом всі учбові заклади, лікарні, державні установи. Багато дров і вугілля продано населенню.
Проте попит на паливо дуже великий і його цілком не задоволено. В постачанні трудящих паливом все ще є багато неподобств. Організації, які заготовляють дрова, вугілля, не боряться за виконання накреслених планів. На копальнях в Рава-Руському та Жовквівському портах за останні два місяці видобуто бурого вугілля багато більше ніж колись видобувалось за цілий рік. Між тим завозиться вугілля у Львів ще мало.
Керівники міських заготовельних організацій безвідповідально ставляться до дорученої їм справи. Про це свідчать хоча б такі факти: маючи завдання заготовити на зимовий період 40.000 тонн дров, Центросоюз заготовив лише 3.000 тонн; Народна Торгівля при завданні 30.000 тонн заготовила лише 1.000. Найгірша справа з заготівлею палива в Гіпотечному Банку. Лісовий відділ цього банку мав заготовити 20.000 тонн дров, а заготовив... 350 тонн.
Тільки нова організація "Міськтоп" краще дбає про заготівлю палива для населення. Він вже завіз до міста понад 10.000 тонн дров. Правда, і тут плану цілком не виконано.
Треба сказати, що й залізничники надто повільно перевозять дрова і вугілля до обласного центру. Вагони вантажей паливом з Станіславської області бувають в дорозі по 6-7 днів.
На станції Черновецькій, де розподіляється паливо, важко не тілько возом проїхати, щоб навантажити дрова, а навіть пройти людині. Двір тут дуже малий, стоять без порядку підводи, крик, галас, нерозбериха, а звідси і крадіжки і розбазарювання державного добра.
Справа забезпечення трудящих паливом вимагає більшої ваги міських, повітових і районових рад. Не можна далі терпіти неподобної роботи заготівельних організацій, які провалюють виконання планів завезення до міста палива.
М. Каліберда 