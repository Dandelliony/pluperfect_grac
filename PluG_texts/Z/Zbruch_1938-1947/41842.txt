Розкопи в західних областях України. — Радісне свято радянського мистецтва

Розкопи в західних областях України
Закінчили свою роботу експедиції інституту археології Академії наук УРСР у західних областях України.
Велику історичну цінність являють результати розкопів на місці стародавнього городища в селі Плеснесці, Олеського району, Львівської області. Це величезне городище, що складається з чотирьох частин, згадується в "Слове о полку Игореве".
При розкопах тут знайдена одна частина дверець з складен (трипсиха) з зображенням воїна, вирізаним на кості. Воїн зображений з піднятою догори рукою в шишаку і кольчузі, внизу даний малюнок стін міста. Робота виконана з великою майстерністю. Це найцінніша пам'ятка мистецтва різьби по кості XI—XIII століть дає уявлення про характер озброєння того часу. Малюнок за своїм стилем близький до ілюстрацій "радзівіловського літопису".
Друга експедиція Інституту провадила разом з львівським університетом розкопи в стародавньому Галичі, столиці галицько-волинського князівства. Розкопи провадились на площі князівського двору ("Золотий тік") і коло колишнього стародавнього епіскопського собору. Тут знайдений золотий кольт (ушна підвіска) чудової ювелірної роботи та ін.
(РАТАУ). Радісне свято радянського мистецтва
Просторий, красивий зал Великого міського театру переповнений.
Серед присутніх секретар ЦК КП(б)У т. Лисенко, академік-драматург, депутат Верховної Ради СРСР і Верховної Ради УРСР т. Корнійчук, багато артистів, художників, письменників, композиторів, представників широкої громадськості м. Львова.
Настрій у всіх урочистий, святковий.
Сьогодні починає своє творче життя Львівський державний театр опери та балету. Радянський Львів збагатився ще однією крупною художньою одиницею, що буде сприяти культурному зростанню трудящих старовинного міста.
Знаменно те, що завіса нового театру піднялася вперше саме в радісні дні святкування річниці визволення народів колишньої Західної України від панської неволі.
Відкриваючи перший сезон опери, директор театру т. Гольцман звернувся до присутніх з коротким словом.
— Відкриття у Львові державного театру опери та балету величезна подія, — сказав він, — це є ще один яскравий доказ батьківського піклування партії, уряду, особисто товариша Сталіна про розвиток, пишний розквіт українського народного мистецтва.
Художній керівник Державного драматичного театру ім. Л. Українки, депутат Верховної Ради т. Й. Стадник та режисер Польського державного театру т. Домбровський від усього серця вітали свого нового собрата — оперний театр з відкриттям першого сезону і побажали колективові великих творчих досягнень.
Перша прем'єра театру, опера І. Дзержинського "Тихий Дон" — пройшла з великим успіхом. Після третьої дії глядачі гаряче вітали присутнього на прем'єрі автора опери, композитора орденоносця Дзержинського, диригента т. М. Покровського, режисера спектакля А. Улуханова, автора оформлення — засл. художника УРСР, орденоносця А. Хвостова і весь творчий колектив театру. 