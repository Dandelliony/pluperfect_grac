◦ ◦ ◦ ◦ ◦

Пам'яти першого президента ЗУНР. У неділю, 7 вересня в архикафедральному Соборі св. Юра відбулася в перші роковини смерті бл. п. д-ра Євгена Петрушевича, президента Української Національної Ради ЗУНР, Богослужба з панахидою. Богослужбу відправив архипрезвітер о. мітрат д-р Й. Сліпий в сослуженні протоігумена о. Климента Шептицького, оо. крилошан: Л. Лужницького, В. Лициняка, М. Галянта та о. сов. Сімовича. Діяконували оо. Котів і Гадзевич. У Богослужбі взяли участь президія й члени Національної Ради під проводом голови през. д-ра Костя Левицького, секретарі для співпраці з німецькою владою на чолі з ген. секретарем мец. д-ром Костем Паньківським, рідні бл. п. през. Петрушевича, держ. секретарів: Барвінського, Парфановича і дочка бл. п: полк. Вітовського Надія, зам. Микетей, представники ректоратів високих шкіл, шкільної влади, управи міста Львова, адвокатської, лікарської, торгово-промислової і ремісничої палат, УСС і УГА під проводом голови Т-ва "Молода Громада" та представників і відпоручників національних і громадянських українських установ і організацій. Собор був ущерть заповнений українським громадянством; серед нього багато було наших поворотців. Співав удатно мішаний хор під керуванням проф. Орленка Прокоповича.
Відбудова Галичини. Власті Генерального Губернаторства виготовляють плани реконструкції і розбудови господарського життя Дистрикту Галичини. Першим і основним завданням є довести до доброго стану шляхи. Вже початі праці мають ціллю виконати тимчасові направки. Водночас формується цілий апарат великої перебудови всієї колової Комунікаційної мережі.
Коли будуть відкриті музеї? Люди питаються про дату відкриття музеїв. Коли зачнеться наука в школах, буде ця справа тим більше актуальна. Музеї приготовляються тепер до виконання своїх завдань.
Емісійні банки в Галичині. "Емісійний Банк у Польщі" відкриває 8 вересня в Дистрикті Галичини шість філій. Крім філії у Львові, зорганізовані філії цього банку теж у Дрогобичі, Коломиї, Перемишлі, Станиславові і в Тернополі.
Новини для філятелістів. 6 і 7 вересня відбулося в Закопанім Свято Гір. Пошта Закопаного била в тих днях спеціяльні печатки на поштових значках. Хто з філятелістів бажав би мати таку печатку на поштових значках, може до 30 зголоситися в цій справі на Головну пошту в Кракові.
Газ на зиму. У зв'язку з зимою, яка наближається, виготовляється проєкти газифікації, якщо це можливо, цілого Львова. Проєкти мають бути швидко виготовлені, щоб якнайбільша кількість міського населення могла взимку користати з газу, того практичного паливного засобу.
Посвячення могили в Тростянці. Як повідомляють "Бережанські Вісті", сільська громада висипала могилу в честь Героїв, поляглих за Батьківщину. Посвячення цієї могили відбудеться 14 вересня, в 8 год. рано. В святі візьме участь громадянство міста і довколишніх сіл. 