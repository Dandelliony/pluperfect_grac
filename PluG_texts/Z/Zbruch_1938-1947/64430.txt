Львівський Великдень за большевиків

Ще вранці повівав холодний вітер, та під полуднє блакитне небо ніби потеплішало, стало ближчим. Зелені бруньки на широких віттях дерев, що провадять від вул. Чарнецького вгору, алеєю на Високий Замок віддихнули свобідніше.
Великдень. Весняний день. Широко розкриті вікна Медичного Гуртожитку на Чарнецького ("Радянській") 30. Холодними, камяними коридорами, де передтим снувалися білолиці латинські клерики, шугнув весняний вітер. Смагнув крізь віконце сиве волосся портієра (він мабуть колишній поль. старшина) віддер із дошки оголошень шматок рожевого "лозунгу": "Непереможна дружба українського народу з великим російським...", на першому поверсі поскидав в умивальні подерті скарпетки з дроту і пігнав угору. На третьому поверсі в куті, де коло великого попсутого годинника відвернулася гіпсова постать якогось "біскупа" повернувся круто: відкрив двері кімнати ч. 71 і бренькнув на струнах гітари. Дзвенькнув асонансом і вилетів відкритим вікном, несучи понад чудову панораму Львова, понад вежі барокових церков — слова французької пісоньки. Аккерманець Саша Ільшенко, блакитноокий "Запорожець з-над Дунаю" привів в західно-українське місто зі своєю гітарою ніжний голос і дешеву пісеньку, схоплену в Парижі Сходу — Букарешті. Рідної української мови мусить його навчити вже Львів.
Його приятель також нащадок "Запорожців з-за Дунаю" Павло Попелюх саме вернувся з нічної праці-дижуру в Психіятричній Лікарні на Кульпаркові. Почервонілі, невиспані очі, промиті холодною водою, і усміхається чепурний вузол краватки:
— У Басарабії над Чорним Морем сьогодні також Великдень.
Небо блакитнішає. На його тлі, у долі ще плястичніше зарисовується вежа Корняктів, дорогі копули Волоської Церкви.
Враз спокійним повітрям сколихує Кирило — дзвін з Волоської Церкви. Врочисто, повно. Через вітражі Холодного смуги різноколірного світла осотують єпископську мітру, бороду, жезл. Далі білі вуси львівських міщан, капелюхи елегантних пань, чуприни молодих хлопців.
Десь ще на ринку дзвінки трамваїв, польська чи московська мова — то все зникає. В ту мить на горбику западається і інтернаціональний Вавилон-Гуртожиток. Пригадується, десь недавно читав, що на цьому місці стояв колись Хмельницький і дивився у плесо озерця, вділ (де тепер НТШ). Чи це тільки привид в кабінеті історика?
На валах, повз башти Підкови пробігає струнка постать у характеристичному совітському кашкеті з підогнутим дашком. Спальне лице ясноволосого житомирця усміхається:
— "З Празником!"
На Марійській площі, перед кіном "Европа" (як саркастично звучить ця назва в азійській атмосфері) дівчата у вишиваних сорочках стоять перед афішами. "Вітер зі Сходу" — фільма дня, звільнення трудящих Західної України. В головній ролі Бучма, а дальше московські й наші львівські артисти: Стадник, Курило, С. Стадниківна, Сліпенький. Підгірське село, картини наддністрянських околиць, гагілок, галицької нужди. Фільма в московській мові. Галицький селянин (Бучма) обурюється на гнет українського слова в Польщі, обурюється — московською мовою... Сігнум темпоріс!
Від пошти над'їздить "1". В трамваї натовп. Мирон вважає на кишені, де сторчить таємна пляшка "Черрі-Бренді". Їдемо на Свята, на Личаків. Пан С. У. бадьоро ходить по малому городчику, підсвистуючи мелодію німецького марша. Як минулого літа, коли то пан Френкель, вихрест-втікач із Кракова (його як буржуя вивезли на Ураль) по упадку Парижа гукав: Я не вірю тому германофілові!
Зеленіє перша, несміла трава. Щулить до сонця зуби великий вівчур Муфті. За парканом, на сусідньому подвірі виє кудлатий бернадин. Сумне сусідське подвіря: зимою господареву дочку з малою дитиною вивезли до Казахстану. За ними з розпуки поїхала добровільно стара мати і тепер уже не може вернутись.
Приходить пані Юлія з Богослуження в Кривчицькій деревяній бойківського стилю церкві. Бородаті отці Студити ведуть дальше свою господарку. Вони ж були на львівському грунті першими колгоспниками віддавна. На столі зявляється далекий гість з Поділля — шинка (!!), яйці, сирник та інші атрибути правдивого Великодня. У чарках булькоче погана наливка мов легкий весняний вітер. В куті кімнати, на столику писальна машина та гора задрукованого паперу. Наш господар, щоб якось звязати кінці, переписує для Академії (так тепер перехрещено НТШ) Франкових "Ботокудів" до проєктованого видання творів. Ще дальше 3. том енцикльопедії ("Україна"), що його звернув учора викладач російської мови в університеті ім. Франка, земляк з Києва. Читав цю книгу потайки ще з одним довіреним, а звертаючи порадив: Ви повинні її десь добре заховати...
Рука ненароком знаходить у кишені лист, що його принесла ранішня пошта. І. Д., товариш зі шкільної лавки, колись теолог, пізніше студент кляс. філології, тепер під степовим сонцем. На коперті стоїть: Запорожье, Почт. ящік НН, Падрозделение Чеснакова, Красноармеец...
— Пізнаю воєнне ремесло і політ-грамоту. По приказу наркома боєц должен двічі в тиждень бритись, а тут мені потягнули бритву. Дніпра ще не бачив, зате всі раси нашої батьківщини"...
Капосний весняний вітер коливає дротами антени. Стрілка наставлена на Европу. Вістки про воєнні дії у Греції. В старій Европі йде завзята боротьба за Нову. Невже ми поза її межами? Весняний вітре, принеси "зондермельдунґ", але на крилах літаків із Заходу!
В Великодній Понеділок звичайна, сіра праця. Запах хльороформу всотується в ніздрі. В хірургічній клініці часу ніколи немає. Темпо.
В великій операційній салі лається професор, летить виварене приладдя з рук сестри, хворий нагло пручається. "Наркоза! до ясного!..."
Коридором, підсвистуючи, проходить лисий доцент. У вікні стала мед-сестра з Чернігівщини, що замість пять говорить "пяць". У полохливих очах вже видно прихід зеленої поліської весни.
— "Дати на брудну салю хворого з 18-ки!"
У малій салі верткий лікар робить перевязку. Лице хворого все в бандажах, одна рука ампутована по лікоть, друга без пальців і долоні. По тілі знаки гострих поранень, "ще трохи, видержи, друже!"
У дверях стає біла постать професора: — "Вже притомний?"
Оглядає карту хворого Василя Островського. Світло разить вільне око хворого, він примикає повіки. Біла постать каже: "Дати сетони" і виходить. Одноіменники розстаються: польський шляхтич і український підпільник.
На коридорі кроки військових чобіт. Серце підсвідомо здрігається: дві постаті у білих халатах: прокуратор і комісар НКВД пройшли в кінцеву кімнату, куди відвезли і Василя Островського. На допит. У Велику Пятницю привезли його з-під Львова пораненого вибухом бомби, без рух. Сьогодні допит. Завтра загуркоче зловіщий мотор.
У вікнах третього поверху шмат блакитного неба. У долі Львів кінчиться коронковими обрисами св. Юра.
Минув рік. Буревій обертає картки історії. Над Волоською Церквою гомонітимуть зруки Кирила, блакитнітиме небо.
Латинські клерики вернулись на горбок, де колись стояв Богдан, а Саша і Павло до Акксерману. Товариш з "подразделения" Чеснакова, перейшовши війну і полон, слухатиме великодніх дзвонів у мурах Духовної Семинарії. Потайний читач "УЗЕ", викладач російської мови, написав націоналістичну пєсу, що здобула стільки успіху недавно. А білява Катя з поліською весною в очах пропала в заметілі війни, мобілізована до санітарної служби.
Великдень. Весняне небо і спомин мужеського, величнього у ранах, у завзятті обличчя Василя Островського. На обрії ясніє голуба копула св. Юра.
Іл. Чолган. 