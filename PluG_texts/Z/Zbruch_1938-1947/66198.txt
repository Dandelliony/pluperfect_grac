◦ ◦ ◦ ◦

Українські радіопередачі. Завтра, в середу, 20-го травня, в часі від год. 10.30 до 11-ої ранку Львівська Радіовисильня передає уривки з українських опер у виконанні хору Євгена Ковака та солістів Львівської Опери: Софії Гаврищук і Олександра Грицика. При фортепіяні: Євгенія Курилович-Чапельська. — У п'ятницю, 22-го травня ц. р. передача творів Віктора Косенка; у програмі пісні та камерні твори.
Виступ двох письменників. У продовженні авторських вечорів, що їх устроює Український Літературно-Мистецький Клюб при УЦК для познайомлення громадянства з творчістю сучасних українських літераторів відбудеться завтра, в середу, 20-го травня в 7-ій год. вечором у залі Клюбу (вул. 29-го червня ч. 10) виступ двох відомих українських письменників: поета Святослава Гординського та новеліста Василя Софронова-Левицького. Святослав Гординський, що два останні роки перебував на еміграції, збагатив там помітно свою творчість і видав кілька поетичних збірок під псевдонімом. Теж Василь Софронів-Левицький написав за цей час кілька нових новель. Нові твори обох письменників викликують зацікавлення. Характеристику обох письменників подасть д-р. М. Шлемкевич. Твори читатимуть: рецитаторка Ірина Гургула, артист Київського Театру Сергій Дубровський, та артисти Львівського Театру: Віра Левицька, Ю. Зорич і В. Лаврівський. Музична ілюстрація укладу д-ра Бориса Кудрика та й у виконанні цього ж композитора. Правління Клюбу запрошує членів мистецьких Спілок і прихильників Мистецтва.
Службовці для делєгатур. Потрібні службовці для делегатур Львівського УДК у Комарні, Куликові і Краківці (пов. Яворів). Вимоги: середня освіта, організаційний хист, елєментарне знання німецької мови. — Зголошення слати на адресу: Український Допомоговий Комітет на Округу Львів-Село, Львів, вул. Академічна 25/III пов. Тел. 241-03.
Помер Володимир Косоноцький. Львів, 18. травня. При кінці квітня ц. р. помер у Холмі у 56-му році життя Володимир Косоноцький, керманич пресового відділу холмсько-підляської Духовної Консисторії в Холмі, колишній довголітній керівник канцелярії Української Парляментарної Репрезентації у Варшаві, визначний церковний і народний діяч на Холмщині.
Володимир Косоноцький з села Дуб, Томашівського повіту на Холмщині, з священичої сім'ї. По скінченні клясичної ґімназії у Холмі пок. Вол. Косоноцький перейшов на правничий факультет київського університету, а по його закінченні був слідчим суддею в Умані на Київщині. Як студент В. Косоноцький брав живу участь в тодішніх українських студентських організаціях, за що попав на довший час у тюрму в Києві, опісля в Москві. Світову війну відбув як російський запасний старшина піхотного полку. Коли большевики зайняли Україну, Вол. Косоноцький виїхав до Болгарії, звідкіля в р. 1921 вернувся на Холмщину. Після виборів до польського сойму та сенату в році 1922 нововибрана Українська Парляментарна Репрезентація покликала Вол. Косоноцького на керівника своєї канцелярії і це становище займав Косоноцький від року 1922 до 1934. З причини недуги став інвалідом. Одержав невелику емеритуру і перенісся згодом на постійне до Холма. З розпадом Польщі і приходом німецької влади В. Косоноцький займався, передусім, організацією православної Церкви на Холмщині і Підляшшю. Своєю працею в тій ділянці чимало причинився до створення окремої холмсько-підляської єрархії. Архієпископ Іляріон покликав Вол. Косоноцького на керманича пресового відділу Холмсько-підляської Духовної Консисторії і на редактора Холмського Православного Народного Калєндаря (вийшли два річники: 1941 і 1942). Величаві похорони Вол. Косоноцького відбулися 26 квітня 1942 року в Холмі. 