◦ ◦ ◦ ◦ ◦ ◦ ◦

Майстер мозаїки. У невеличкій майстерні тесляра Броніслава Роєка по вул. Рагози м. Львова, можна бачити маленькі фанерні обрізки різних кольорів. З цих блакитних, жовтих, червоних обрізків Броніслав Роєк виконує чудові мозаїчні роботи на дереві. Влітку художник-самоука закінчив великий портрет товариша Сталіна. Роботу Роєка високо оцінили у Львівському обкомі партії. Художник продовжував свою роботу. Через 4 місяці він закінчив нову картину, яка відображає товаришів Сталіна і Ворошилова на мості біля Кремля. Ця картина складена з 3 тисяч окремих різнокольорових обрізків фанери.
Новий кінотеатр на Левандівці. З метою кращого культобслужування трудящих обласне управління кінофікації відкриває у новому році на околиці міста — Левандівці новий кінотеатр. Колишня Левандівка, яка собою уявляла сірі брудні робітничі квартали, за час радянської влади змінила своє обличчя: тепер на Левандівці є три школи, клуби, а скоро вона збагатиться ще одним культурним закладом. З 4 січня в новому кінотеатрі, який розташований на розі вулиці Широкої і Стерової, буде демонструватись фільм "Музикальна історія".
Фарфорові коронки. Київська центральна стоматологічна поліклініка останнім часом працювала над освоєнням фарфорової коронки. Недавно перед стоматологами Києва був продемонстрований цей новий вид протезування. Директор поліклініки А. С. Ямпольський зробив доповідь про випалювання фарфорових коронок. Присутнім стоматологам було показано вже готову продукцію і продемонстровано хворих, яким поставлені фарфорові коронки. Фарфорові протези було трудно відрізнити від природних зубів. Виготовлення і випалювання фарфорових коронок провадиться в тигельній печі при температурі 1350 градусів і потребує особливої ретельності, уміння користуватися піччю, бо правильна температура вирішує міцність і колір коронки. Незабаром почнеться масове виготовлення фарфорових коронок. ("Пролетарська правда"). 