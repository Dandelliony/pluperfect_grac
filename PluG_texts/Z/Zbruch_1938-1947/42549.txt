Виступ Черчілля

ЛОНДОН, 8. (ТАРС). Як передає агентство Рейтер, сьогодні англійський прем'єр-міністр Черчілль виступив в палаті громад з оглядом воєнних дій. На мою думку, заявив Черчілль, яка є, звичайно, в деякій мірі передбачувальна, після великого нальоту, що мав місце 15 серпня, німці вивели з бою свої пікіруючі бомбардувальники з невеликим радіусом дій. Це, можливо, пояснюється тим, що німецьке командування вирішило тримати кілька сот таких бомбардувальників у резерві з тим, щоб вони відіграли свою роль в час генерального вторгнення в Англію, або для того, щоб перекинути їх на якийнебудь інший театр війни. Тому нам доводиться мати справу тільки з важкими німецькими бомбардувальниками дальної дії. В середньому протягом доби коло 400 таких машин відвідують наші береги. Сумнівно, щоб німці мали змогу значно збільшити це середнє число бомбардувальників. Не виключено, що в окремі дні над Англією може появитись більша кількість машин, але в середньому за місяць число їх не перевищить 400. Під час вступу у війну, заявив далі Черчілль, ми розраховували, що кожну добу втрати будуть становити 3.000 убитими і 12 тисяч раненими. З часу початку війни і до 5 жовтня в результаті повітряних бомбардувань коло 8.500 чоловік було вбито і коло 13.000 ранено. З того часу, як почались масові нальоти, тоб-то з 7 вересня, число убитих і тяжко ранених поступово зменшується. Протягом першого тижня число убитих і тяжко ранених складало понад 6.000 чоловік, а протягом останніх чотирьох тижнів — коло 3.000. Проте руйнування були надто значні. При таких, як тепер розмірах руйнувань, необхідно було б 10 років для того, щоб знищити половину будов у Лондоні.
Черчілль далі заявив, що не слід надто сподіватись на зменшення бомбардувань в зимний час або в результаті поганої погоди.
Торкаючись можливості вторгнення німецьких військ, Черчілль заявив, що не слід вважати, що небезпека вторгнення минула. Основною причиною відстрочки вторгнення німців в Англію, Черчілль вважає успіхи англійської винищувальної авіації.
Зупиняючись на інцидентові в Дакарі, Черчілль заявив:
"В результаті ряду непередбачених випадків і деяких помилок, винуватці яких понесли дисциплінарні стягнення, ні перший лорд адміралтейства, ні воєнний кабінет не були інформовані про наближення французських кораблів до вод Гібралтара. Інформації про це були уже одержані занадто пізно, щоб зупинити ці кораблі. Тоді було віддано розпорядження, щоб затримати їх в Касабланці, а якщо це виявиться можливим перешкодити їм підійти до Дакара. Ці намагання не увінчались успіхом, але вдалося перешкодити кораблям здійснити подальше завдання — бомбардування Дуала. З чотирьох французських кораблів двом вдалось зайти в Дакар, а 2 інші переслідувані англійськими крейсерами, були змушені повернутись у Касабланку. Бій, що відбувавсь між англійськими кораблями і береговими батареями в Дакарі, підкріпленими 16-дюймовими гарматами пошкодженого французького корабля "Рішельє", був надто упертий. Два французських підводних човни були потоплені. Два французських есмінці були підпалені, один крейсер тяжко пошкоджений і "Рішельє" одержав пошкодження. З нашого боку пошкодження одержали лінкор і важкий крейсер, але це не перешкодило їм повернутись у свій порт.
Далі Черчілль зупинився на англо-японській угоді про бірманську дорогу і заявив, що англійський уряд не бачить можливості продовжити цю угоду. Зупинившись на питанні про позиції Іспанії, Черчілль сказав, що Іспанія протягом останніх кількох місяців, мабуть, знаходиться на розпутті між миром і війною. Нема жодної країни в Європі, якій більш необхідний був би мир, продовольчі продукти і процвітання торгівлі, ніж Іспанія. Все, чого ми домагаємось, це те, щоб через Іспанію не йшло постачання ворога. При цій основній умові нема жодної основної проблеми в системі нашої блокади, яку ми не вивчили б з прагненням допомогти іспанським інтересам. 