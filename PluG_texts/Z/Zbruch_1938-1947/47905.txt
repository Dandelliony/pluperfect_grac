◦ ◦ ◦ ◦ ◦ ◦ ◦

Війна в Європі і Африці
(Щоденник воєнних дій).
На албанському фронті особливо пожвавленими були дії авіації. Італьянці, як вказує югославська газета "Време", бомбардували Провезу. Грецька авіація бомбардувала і піддала кулеметному обстрілові воєнні об'єкти в районі фронту. В повідомленні командування англійських воєнно-повітряних сил в Греції вказується, що 17 лютого англійські бомбардувальники піддали інтенсивному бомбардуванню колони відступаючих італьянських військ і автомобільний транспорт на шляху Клісура—Берат. Як повідомляє верховне командування італьянської армії, жорстокі бої проходили на південній ділянці фронту. Італьянці на протязі дня зробили два великі контрнаступи: один — на центральному фронті на північ від Клісури, другий — на північному фронті. Грецькі війська, пише кореспондент югославської газети "Време", відбили ці наступи італьянців і зробили з свого боку дві атаки на центральній ділянці фронту. В наслідок цих боїв, як вказує афінський кореспондент газети "Політіка", грецькі війська зайняли уряд укріплених позицій. Греки взяли в полон значну кількість італьянських солдатів і велику кількість воєнних матеріалів. Грецькі війська, як повідомляє агентство Рейтер, панують над усім сектором Тепелене—Клісура, починаючи від гір Требешіне, і контролюють підступи до Берату і Валони.
В Східній Африці на всіх трьох фронтах: в Ерітреї, Абіссінії і Італьянському Сомалі — відбувались місцеві бої. Згідно ігальянського зведення, атаки англійців в нижній течії річки Джуба (Італьянське Сомалі) були відбиті. В зведенні англійського командування на Близькому Сході відмічається, що італьянські частини були відкинуті за лінію річки Джуба.
В Абіссінії відновилось просування англійських військ в напрямку до Гондару. В районі озера Рудольфа англійські війська також продовжують наступ вглиб абіссінської території. Англійська авіація піддала бомбардуванню Маі-Адаге і Чинелі (Абіссінія).
В районі Керена (Ерітрея) англійська винищувальна авіація підтримує дії наземних військ.
В Північній Африці відмічаються дії німецької авіації. Ескадрильї німецького авіаційного корпусу, вказується в італьянському зведенні, бомбардували тил і бази постачання англійських військ в Кіренаіці. Англійська морська авіація, говориться в комюніке командування англійських повітряних сил на Близькому Сході, робила розвідувальні польоти над побережжям Тунісу.
Нальоти німецької авіації на острів Мальту продовжуються. Англійські ж бомбардувальники, повідомляється в англійському зведенні, зробили наліт на острів Сіцілію — базу німецького авіаційного корпусу, перекинутого в Італію. Бомби були скинуті на ангари і адміністративні будинки в Катанії. В Комізо бомбардування зазнали літаки, які знаходились на землі.
На англійському фронті відмічається активність німецької авіації. В зведенні німецького командування повідомляється, що німецькі бомбардувальники атакували 17 лютого і в ніч на 18 лютого важливі в воєнному відношенні об'єкти в Англії. Літаки скинули запалювальні і фугасні бомби на Лондон, на портові споруди і прожекторні установки на побережжі Південної і Східної Англії, а також на нафтосховища в Північній Шотландії.
Евакуація англійців і американців з Шанхая
ШАНХАЙ, 18. (ТАРС). 17 лютого в Шанхаї було опубліковане звернення англійського посольства. В цьому зверненні всім англійцям, що проживають на окупованій території Китая, пропонується виїхати на батьківщину. Одночасно посольство нагадує, що консульські власті не зуміють подати допомогу своїм підданим під час від'їзду на батьківщину або в англійські колонії і що судоходство з Далеким Сходом тепер значно скорочено. Тому всім, хто від'їжджає, пропонується заздалегідь забезпечити собі місця на пароплавах.
Повідомляють, що на американському пароплаві "Президент Кулідж" є 800 місць, а бажають виїхати на ньому 1.300 американців. Власті США запропонували команді пароплава забрати всіх, що записалися. Пароплав виходить з Шанхая 20 лютого.
Укріплення острова Хайнань
НЬЮ-ЙОРК, 18. (ТАРС). Сайгонський кореспондент агентства Ассошіейтед Пресс, посилаючись на відомості з закордонних джерел, передає, що тепер на Формозі і на острові Хайнань перебуває понад 80 тисяч японських військ.
Посилаючись на відомості, одержані від американського місіонера з острова Хайнань, кореспондент вказує, що японці закінчили будівництво потужної морської і повітряної бази на півночі острова та бази підводних човнів і авіаційні бази в південній частині острова.
Зустріч італьянського і німецького адміралів
БЕРЛІН, 18. (ТАРС). Як повідомляє інформаційне бюро, в Мерані (Італія) на протязі 13 і 14 лютого відбувалась зустріч між замісником італьянського воєнного міністра і начальником генерального штабу воєнно-морського флоту адміралом Ріккарді і головнокомандуючим німецьким воєнно-морським флотом адміралом Редером. 