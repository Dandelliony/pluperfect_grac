Державний Історичний музей. — Львівські вчені до сесії Академії наук УРСР. — 

Організація Державного Історичного музею у Львові
За постановою Раднаркому УРСР у Львові створюється Державний історичний музей. Червона Армія назавжди визволила трудящих західних областей України від панського ярма. Тепер вони разом з народами великого Радянського Союзу будують соціалістичне суспільство й соціалістичну культуру. Всю історію трудового народу, боротьбу його за краще життя, починаючи з первісних часів і кінчаючи нашим днем, покаже новий музей.
Зараз вже зібрано велику кількість історичних цінностей. В цю збірку входять експонати колишніх приватних музеїв Львова. В музеї буде зосереджено понад тисячу різних історичних картин, між ними велика кількість батальних. Тут буде представлена найбільша історична картина, що відображає Люблинську Унію (художника Матейка), а також гобелени XVI — XVIII ст., які ілюструють важку кріпацьку і ремісницьку працю та події селянських повстань.
Особливу увагу звертає на себе цінна колекція зброї (є понад 4 тисячі різних видів озброєння). Вона представляє виняткову добірну зброю середньовіччя. Звертають увагу на себе й археологічні збірки, які мають багато унікумів, між ними такі як золотий клад VII ст. до нашої ери, клад XI—XII ст., що знайдений в стародавній столиці Галицько-Волинського князівства Галичі (зараз село Крилос).
Зосередження всіх музейно-історичних цінностей, що були розпорошені по 22 музеях Львова ставить новий Державний історичний музей на одно з перших місць серед музеїв Радянського Союзу.
Історичний музей буде одним з найважливіших вогнищ культури. Партія і уряд на нього поклали величезні завдання показати широким масам трудящих правдиву історію трудового народу, на основах вчення Маркса, Енгельса, Леніна, Сталіна.
Музей матиме такі відділи: первісно общинного укладу (докласове суспільство), Скіфії та причорноморських колоній, київської Русі та Галицько-Волинського князівства, історії України XV—XVIII ст., XIX—XX ст. і соціалістичного будівництва.
Зараз в музеї працює спеціальна бригада Наркомосвіти. Вже проведена велика робота по збиранню музейних цінностей, а також щодо складання експозиції в музеї. Незабаром трудящі Львова одержать новий культурний заклад.
Бондар, З. Невідома. Львівські вчені до сесії Академії наук УРСР
Львівські вчені — історики літературознавці, археологи, етнографи, провели глибоку підготовку до чергової наукової сесії Академії наук УРСР, яка вперше провадитиме свої засідання в старовинному українському Львові. Вперше вони візьмуть активну участь у роботах сесії найвищого наукового закладу Радянської України.
До сесії, яка присвячена вивченню західних областей України та їх політичних, економічних і культурних зносин зі східними областями, вони підготовили ряд наукових доповідей. Академік М. С. Возняк розробив тему про авторство стародавнього українського твору "Пересторога", академік К. Й. Студинський написав доповідь про творчість Василя Стефаника. Зв'язкам Галичини з Києвом в XI і XII століттю присвячена праця професора Пастернака. Доценти університету: археолог Смішко і літературознавець Гуфельд опрацювали питання: перший — "Культура підкарпатських курганів", другий — "Франко і модерністи".
Вцілому, доповіді, які будуть зроблені на науковій сесії Академії наук УРСР, охоплюватимуть історію західних земель України від найдавніших часів аж по наші дні
М. Олійник. 