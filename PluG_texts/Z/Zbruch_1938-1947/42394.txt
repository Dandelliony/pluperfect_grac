Про встановлення платності навчання 

в старших класах середніх шкіл і вищих учбових закладах СРСР і про зміну порядку призначення стипендій
Ураховуючи вирослий рівень матеріального добробуту трудящих і значні витрати Радянської держави на будівництво, обладнання і утримання безперервно зростаючої сіті середніх і вищих учбових закладів, Рада Народних Комісарів СРСР визнала необхідним покласти частину витрат по навчанню в середніх школах і вищих учбових закладах СРСР на самих трудящих і в зв'язку з цим постановила:
1. Ввести з 1 вересня 1940 р. в 8, 9 і 10 класах середніх шкіл і в вищих учбових закладах плату за навчання.
2. Установити для учнів 8—10 класів середніх шкіл такі розміри плати за навчання:
а) В школах Москви і Ленінграда, а також столичних міст союзних Республік — 200 карбованців на рік;
б) в усіх інших містах, а також селах —150 карбованців на рік.
ПРИМІТКА: Указану плату за навчання 8—10 класах середніх шкіл поширити на учнів технікумів, педагогічних училищ, сільськогосподарських і медичних шкіл та інших спеціальних середніх учбових закладів.
3. Установити такі розміри плати за навчання в вищих учбових закладах СРСР:
а) У вищих учбових закладах, які знаходяться в Москві, Ленінграді і столицях союзних Республік — 400 карбованців на рік;
б) у вищих учбових закладах, які знаходяться в інших містах — 300 карбованців на рік;
в) у вищих учбових закладах художніх, театральних і музикальних — 500 карбованців на рік.
4. Плата за навчання вноситься у відповідні учбові заклади рівними частками два рази на рік: до 1 вересня і до 1 лютого.
ПРИМІТКА: За перше півріччя 1940—41 навчального року, плата за навчання вноситься не пізніше 1 листопада ц. р.
5. Плата за заочне навчання в середніх і вищих учбових закладах стягується в половинному розмірі.
6. Установити, що з 1 листопада 1940 року стипендії призначаються лише тим студентам і учням технікумів, які проявляють відмінні успіхи.
(ТАРС) 