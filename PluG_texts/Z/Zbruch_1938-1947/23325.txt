Хто кого шантажує?

Затяжні переговори про союз трьох великодержав.
(Від власного кореспондента).
Кілька днів тому один анґлієць, наш добрий знайомий, говорив вам таке: "Якщо СССР прийме останні льондонські пропозиції, то Чемберлєн дістане чергову атаку ґіхту".
Бо нема ніодного анґлійця, який уважав би Чемберлєна совітофілем. І тому після промови Молотова та після ноти СССР, що наспіла до Льондону та Парижа, великобритійський премієр почуває себе зовсім добре та нема сумніву, що в суботу пополудні буде він ловити преспокійно риби, як личить анґлійському джентельменові, що зберігає завжди спокійні нерви та рівновагу духа, коли на европейському суходолі французькі, італійські, німецькі та всі славянські нерви тремтять раз-у-раз від почуття тріюмфу, злости, ненависти, радости чи смутку.
Однак хоч як Чемберлєн бридиться комунізмом, то він підпише пакт з Большевією, як це буде потрібне великобритійській імперії. Та покищо, у хвилині, як це пишемо, нема ще анґльо-совітського союзу, а навпаки виявились поважні розбіжности між становищем Льондону і Москви.
Ми заглянемо до "Таймсу", бо орґан анґлійської Сіті, цієї фінансової твердині Альбіону, є мабуть найкращим речником політики п. Чемберлєна. "Таймс" пише ось таке:
"Щонебудь думають балтійські держави, Росія мусить протиставитись німецькій геґемонії в тій области. Як довго ці держави зберігають теперішню незалежність, Росія може бути спокійна. Але, як ще довго ці держави будуть здібні зберегти цю незалежність? Кожний проєкт взаємної допомоги Росії зі західними великодержавами мусить передбачувати засоби оборони життєвих інтересів Росії над Балтійським Морем. В тій цілі уряди Великої Британії і Франції представили проєкт спільної наради між СССР, Великою Британією та Францією на випадок загрози незалежности тих держав. Однак це не вдоволяє росіян, бо вони не думають, що така постанова покриває ввесь риск. Москалі навіть переконані, що балтійські держави вміють прийняти німецький протекторат, ніж допомогу СССР. Усе-ж, російський уряд не хоче дозволити тим державам в такому випадку на добровільний вибір і в Москві загально думають, що Росія вишле тоді свої збройні сили, щоб не дозволити поширитись німецькій геґемонії в тих державах.
Проте бритійський уряд зі свого боку не може зобовязатися підтримати кожну акцію Росії на території тих держав, з якими Велика Британія має взаємини не тільки приязні, але навіть дуже сердечні. Тяжко сказати на як довго ця трудність припинить дефінітивне заключення пакту."
Скажемо від себе ще більше: Велика Британія та Франція не хочуть дати СССР клявзулі автоматичности не тільки щодо балтійських держав, але взагалі в усіх інших справах, з вийнятком явного і безсумнівного акту нападу тотальних держав на якусь із ґарантованих ними держав, чи на кордони трьох головних можливих ґарантів.
У Парижі говорить, що мін. Бонне, який має вважати добрі взаємини з СССР за річ потрібну, не хоче задалеко анґажувати Франції у беззастережний союз із СССР. Під цим оглядом Чемберлєн—Галіфакс і Далядіє—Бонне творять чвірку, що себе добре розуміє.
До ґазетярського обовязку належить подавати і деякі сплітки, тому напишемо ще й таке: Тут ще й досі деякі, звичайно добре поінформовані особи думають, що порозуміння між тотальними державами і СССР не виключене. Німці йдуть етапами і нині СССР покищо не є першим ворогом Німеччини. Отже совітська невтральність могла б бути тимчасово для них побажана. Молотов має зрештою в сучасну хвилину добру німецьку та італійську пресу, що оплескувала його останню велику промову.
Сьогоднішня паризька преса прибрала гострий тон супроти СССР, а півурядовий "Пті Парізієн" навіть запитує, чи не вказане перервати ті безконечні переговори з СССР. "Журналь-де-Деба" пише в тому самому дусі: "В разі, як московський уряд підтримуватиме далі ці свої домагання, мабуть буде краще, як ми зречемося того пакту, що в такому вигляді, як цього собі бажає СССР, має більше недомагань, ніж користей. На всякий спосіб не можемо відступити від наших тез під натиском маневрів Молотова."
Щораз частіше вичитуємо у щоденниках, які називали себе прихильниками союзу Льондон—Париж—Москва, про "черговий большевицький шантаж".
Тимчасом комуністична "Юманіте" твердить, що французький уряд робить все можливе, щоб не допустити до такого союзу. "Є шантаж, але за його спричинниками треба шукати в Парижі та в Льондоні".
На тлі тієї зрештою нікому нешкідливої пресової полєміки, французи думають про гарні та спокійні ферії. Залізниці переповнені не військом, але людьми, що вже їдуть над береги Атлянтику, Середземного Моря, в Альпи чи в Піренеї, щоб перевести безжурно відпустку.
До справи анґльо-совітського союзу ми ще нераз матимемо нагоду докинути кілька рядків.
Юрій Студинський. 