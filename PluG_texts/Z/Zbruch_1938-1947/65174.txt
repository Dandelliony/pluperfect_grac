20-ий рік наукової праці

Українське історично-філологічне Т-во у Празі
ПРАГА, у квітні. — Українське Історично-Філологічне Т-во у Празі починав двадцятий рік своєї праці. Т-во засноване у травні 1923 р., є чисто науковою установою із всеукраїнським характером; воно об'єднує у своєму гурті українських учених із всіх українських земель. До складу членів входить найбільше професорів і доцентів колишніх і теперішніх українських і високих шкіл, лекторів, асистентів і професорських стипендіятів. Його членами є також гімназійні професори та різні наукові працівники, не зв'язані із службою в різних наукових установах. Усіх членів має тепер Т-во 62 (51 дійсних і 11 співробітників). За час існування Т-ва померло 16 членів. В управлінні Т-ва стоїть проф. Д. Антонович, як голова, проф. Д. Дорошенко, як заст. голови, проф. д-р С. Наріжний, як секретар та доц. д-р І. Панькевич, як скарбник.
Діяльність Т-ва проявляється головно в уладжуванні наукових засідань, підчас яких члени читають свої реферати, та у видаванні наукових праць. Далі члени Т-ва брали участь в різних европейських і світових наукових конгресах, з'їздах, отже члени Т-ва брали участь у: міжнародному археологічному з'їзді в Берліні, в конгресі географії та етнографії у Празі, Варшаві, Београді і Софії, в першому міжнародному конгресі слав'янських філологів у Празі, в сьомому міжнародному з'їзді філологів в Оксфорді 1930 р., в міжнародному конгресі народного мистецтва в Берліні, у другому лінгвістичному конгресі в Женеві, другому з'їзді клясичних філологів у Празі, п'ятнадцятому міжнародному археологічному конгресі в Парижі, Гегелівському конгресі в Берліні, сьомому міжнародному конгресі істориків у Варшаві, конгресі істориків релігії в Лунді і т. д.
Дуже помітною була участь Т-ва в організації та працях обох українських наукових з'їздів у Празі (1926 і 1932 рр.). Не мала теж заслуга Т-ва у створенні "Українського Академічного Комітету". Кількість прочитаних рефератів доходить до 670. Досі Т-во видало 4 томи "Праць", багато відбиток з окремих праць своїх членів. Багато більших праць видали члени окремими книжками. В останніх часах велику кількість рефератів присвячено дослідам українсько-німецьких взаємин. 