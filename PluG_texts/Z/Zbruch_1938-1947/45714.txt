◦ ◦ ◦ ◦ ◦ ◦ ◦

Воєнні дії в Африці
ЛОНДОН, 27. (ТАРС). За повідомленням агентства Рейтер, вчора командування англійських повітряних сил на Близькому Сході не опублікувало ніякого комюніке. Відмічають, що командування вирішило утриматися 25 грудня від бомбардувань ворожої території. Дії авіації в цей день обмежилися лише розвідувальними польотами.
На суданському фронті англійські частини стають все більш активними в секторі Кассали. Вони тиснуть противника до кордону вздовж всієї прикордонної лінії, влаштовують засади проти ворога. Для вдержання Кассали і Північної Абіссінії в Асмарі і Агордаті (Ерітрея) сконцентрована велика італьянська армія. Італьянські війська зосереджені також навколо Гондара, озера Тана і в районі Аддіс-Абеби.
РИМ, 27. (ТАРС). Як передає агентство Стефані, основним завданням італьянської авіації є знищення опорних пунктів Англії в Середземному морі, на Близькому Сході, в Червоному морі і в сусідніх зонах. Район дій італьянської авіації розбитий на 8 секторів, віддалених один від одного величезною відстанню. Постачання здійснюється головним чином морським шляхом; у Східній Африці воно провадиться з допомогою авіації.
НЬЮ-ЙОРК, 27. (ТАРС). За повідомленням агентства Юнайтед Пресс, англійці шляхом безперервного бомбардування примушують італьянців помалу відходити від лінії укріплень навколо Бардії до самого міста. Оточуючи 8-мильну зону, що залишилася на підступах до Бардії, англійці готуються до вирішального штурму. В район Бардії безперервно продовжують прибувати англійські підкріплення.
Воєнні дії в Албанії
АФІНИ, 27. (ТАРС). Як офіціально повідомляється, успішні місцеві операції сприяли вчора дальшому просуванню грецьких військ і зайняттю нових позицій противника. Захоплені полонені і значна кількість воєнних матеріалів.
У внутрішніх районах країни вчорашній день пройшов спокійно.
НЬЮ-ЙОРК, 27. (ТАРС). Як передає агентство Ассошіейтед Пресс, грецькі війська зайняли м. Лін в 15 милях на північ від Поградєца.
БЄЛГРАД, 27. (ТАРС). За повідомленням газети "Політіка" під час різдвяних свят воєнні операції на фронті не припинялися.
В південній частині фронту, на північ від Хімари, грецькі війська продовжують просуватися до позицій, які після впертого бою були залишені італьянцями.
Грецькі повітряні сили активно співробітничали з наземними військами, бомбардуючи з невеликої висоти батареї і кулеметні гнізда противника. Англійська авіація зробила кілька нальотів на тил італьянських військ і бомбардувала комунікації і колони італьянських військ, що просуваються до фронту.
Грецькі війська наступають від Аргірокастрона на Тепелене, від Хімари до Балони і на Берат.
Італьянські частини закріпилися на важливих стратегічних висотах біля Берата і Балони. За одержаними відомостями, сюди мають прибути свіжі італьянські поповнення.
Як передає газета "Време", 25 і 26 грудня в секторі біля Тепелене і Клісури йшов запеклий бій. Грецькі війська часто переходять у наступ.
Сутички між військами Таї і Французського Індо-Китая
НЬЮ-ЙОРК, 27. (ТАРС). Як повідомляє агентство Ассошіейтед Прес, у французських колах зазначають, що бій, який відбувся на кордоні Французського Індо-Китая і Таї 25 грудня, був найсерйознішим за останні два тижні. Поблизу Такека відбувалась артилерійська дуель. Жандармерія Таї зробила наліт на деякі острови, розташовані на річці Меконг. В свою чергу, артилерія військ Французського Індо-Китая обстріляла будинки жандармерії Таї. Сутички відмічаються також уздовж південної ділянки кордону.
Бангкокський кореспондент цього ж агентства передає комюніке Таї, в якому говориться, що 25 грудня війська Таї артилерійським вогнем потопили два транспорти з військами Французського Індо-Китая, що йшли по річці Меконг.
Втрати італьянської авіації
ЛОНДОН, 27. (ТАРС). Агентство Рейтер передає, що протягом тижня, який закінчився опівночі 25 грудня, англійська авіація знищила в повітряних боях 31 італьянський літак. З цього числа 10 літаків були збиті над Грецією і 21 над африканськими фронтами. Англійська авіація втратила за той же період на всіх цих фронтах всього 7 літаків.
Загальне число італьянських літаків, знищених англійською авіацією, досягає 416 машин. Англійська авіація втратила в боях проти Італії 75 літаків.
Наліт англійської авіації на Західну Францію
БЕРЛІН, 27. (ТАРС). Німецьке інформаційне бюро передає, що англійська авіація зробила наліт на Західну Францію. Ввечері 26 грудня англійці бомбардували Бордо. Серед французького цивільного населення є вбиті і поранені.
Німецька зенітна артилерія відігнала літаки противника. Окремі бомбардувальники були сильно пошкоджені і навряд чи змогли повернутися на свої бази. Один англійський літак був збитий.
Допомога США Англії
ЛОНДОН, 27. (ТАРС). Як повідомляє агентство Рейтер, відомий англійський економіст Лейтон, який недавно повернувся з США, куди він їздив як представник англійського міністерства воєнного постачання, відмітив безперервне розширення воєнної промисловості США. "Після 1941 року, — заявив Лейтон, — ми зможемо сміливо і з впевненістю дивитися вперед". За заявою Лейтона, частина англійських замовлень, розміщених в Америці, зможе бути виконана не раніше як через 9—15 місяців. Таким чином, в кращому випадку можна чекати від США широкої допомоги лише на кінець літа 1941 року. Після цього відправка Америкою різних воєнних матеріалів безперервно збільшуватиметься і досягне своєї найвищої точки зимою 1941—1942 року або весною 1942 року. 