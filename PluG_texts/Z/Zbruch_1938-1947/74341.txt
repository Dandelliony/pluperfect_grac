Життєве призначення

Краків, 12. XII. 1942.
Кожна людська одиниця і спільнота має своє життєве призначення. Потреби часу і вимоги загалу спонукують одиницю виконувати те, до чого вона зобовязана силою своїх вроджених здібностей. Пізнати ті потреби і свої спроможності — означає збагнути ціль життя. Діяти згідно з тим пізнанням так, щоб роками поволі наближуватися до здійснення цього життєвого призначення — це те, що вже в глибокій давнині назвали вмінням жити. Воно означає таку рівновагу між розумом і почуванням, що людина, ніколи не забуваючи своєї головної життєвої мети і без огляду на всі крутежі існування, не сходить зі свого шляху. Звичайно пишемо про таких людей, що вони характерні, що вони вміли вибрати свій правильний життєвий шлях, що вони спромоглися на зосередження на тій ділянці творчости, до якої вони найбільше надавалися.
До одиниць з їх життєвим призначенням подекуди подібні також і народи. Вони також мають свою життєву мету. Від них самих залежить, чи вони зближаються до здійснення тієї мети, чи ні. Про те рішає добір відповідних засобів, що їх диктує кожночасне положення народу. Таке своє життєве призначення мала і має Україна. Воно в тому, щоб постійно змагати до поєднання в українських національних формах східної стихії та західних ідей. За наших часів, а зокрема підчас сучасної війни, життєва мета України втому, щоб перестала існувати найбільше ворожа і загрозлива нашому національному розвиткові сила, якою був, є і буде московський большевизм. Все, що змагає до його знищення, нам на руку. Кожний, що збройно проти нього виступає — наш союзник. Змагаючи до здійснення своєї життєвої мети, Україна мусить іти одним шляхом з тими, що воюють на східному протибольшевицькому фронті.
Та що іншого всі великі життєві і національно-політичні гасла, а що іншого звичайне щоденне життя. Серед його труднощів і одиниці і народи збиваються зі свого правильного шляху, розгублюються в дрібницях та згодом затрачують розуміння того, що називається — призначення або життєва ціль. Тільки в ряди-годи після якихось великих потрясень і одиниці і народи пригадують собі до чого вони покликані. Та звичайно тоді вже нераз буває запізно, бо коли прийшло зрозуміння цього, вже не стало сили або проминула нагода...
Війна збільшує всі життєві труднощі і створює різні, звичайно непередбачувані, ситуації. Вона пориває людей, що тратять з очей свої життєві цілі. Тому, що нарід складається з поодиноких одиниць, також і народи нераз затрачують підчас війни розуміння своєї життєвої мети. Зайняті злободенними життєвими явищами, що тут і там можуть навіть бути важкі, прикрі, або болючі, забувають, що без огляду на те все, їх життєве призначення незмінне. Хоч відповідно до потреб можуть змінюватися поодинокі засоби, проте ніколи не можна тратити з очей без огляду на змінливість подій, головної своєї мети, що ніколи не змінюється.
Між одиницями свою життєву мету осягають тільки ті, що вміють собі усвідомити своє життєве покликання і вміють так кермувати собою, що не життя над ними, але вони панують над життям. Ясний світогляд, спертий на якихось вищих ідеях та сила характеру, що стоїть на його послугах — це дві головні сили, без яких годі виграти "життєву битву" за своє призначення. Те саме торкається також і народу, а перш усього усіх, що кермують його життям, що творять його провідну верству. Чим ясніший світогляд даної провідної верстви, чим сильніші його ідейні підстави, тим сильніша також і дана провідна верства, тим більша сила її характеру в розумінні вміння скоро рішатися, твердо, стояти при свому та спокійно реаґувати на всі життєві прояви згідно не з подратованими почуваннями, але справжніми життєвими інтересами народу. Навпаки — чим менше скристалізований світогляд і чим хиткіший характер якоїсь провідної верстви тим скоріше і частіше вона міняє свої політичні орієнтації і шляхи, тим частіше попадає в крайності, тим більше витрачує сил і врешті-решт дуже часто нічого не осягає.
Від тих загальних, життєвих правил і ми не вийняток. Досвід щоденного життя доказує, що розмірно найбільше зрозуміння твердих вимог сьогоднішньої доби, але одночасно також її різних можливостей, виявляють усі ті, що ближче стоять таких споконвічних життєвих сил, як земля, безпосередній звязок з народом та релігія. В міру того як маліє вплив тих трьох чинників, зменшується не тільки життєва сила одиниць, але також навіть їх національно-громадянська придатність. Дуже часто люди зі сіл, містечок і провінціональних міст можуть заімпонувати своїм тверезим і спокійним відношенням до життя неодному мешканцеві столичних міст, що вічно живе різними відірваними від життя комбінаціями і суточуттєвими реакціями, які нераз мінливіші від весняної погоди. Мабуть тим собі треба пояснювати, що люди ближче звязані зі землею, народом і релігією не тільки бачать труднощі, але також вміють їх поборювати. Вони не тільки, що не бачать усього в чорному світлі, але розуміють, що побіч усіх клопотів, спричинених війною, українське населення в Галичині дістало такі різні можливості культурно-національного розвитку, що саме його наближують до здійснення його національного призначення. Ті люди також розуміють, що без огляду на те, що не діялося б довкола, нарід, який хоче жити і розвиватися, мусить уміти знайти розумний вихід з кожної ситуації. Ті люди дуже часто більше інстинктом відчувають і вагу і небезпеки сьогоднішніх часів, ніж інтеліґенти вміють собі це усвідомити своїм розумом. Вони знають також, що значіння нинішніх часів у знищенні большевизму, у визволенні України з дотеперішньої ізоляціївід решти світу, і по змозі у якнайповнішому розвитку тих усіх культурно-національних сил, що щасливо перетривали лихоліття польського націоналізму на захід і большевицької Москви на схід від Збруча. Одним словом, коли як нарід хочемо щасливо перебути цю жахливу війну, що від усіх народів Европи вимагає найбільших жертв, коли хочемо розумно використати ті можливості, які нам уже принесла сучасна війна, коли хочемо їх зробити підставою нашого майбутнього розвитку, то в першій мірі мусимо тісніше звязатися з рідною землею та її народом. Але як тільки сам інтелект може дезорієнтувати деяких наших інтеліґентів тим, що вони поринувши у всякі розумово-логічні комбінації, забули про первісні життєві сили народу, які дозволяють йому перебути всі страхіття війни, так знову самі почування і звязок зі землею і народом може довести до шкідливого перецінювання всяких первісних, стихійних сил. Тому побіч звязку зі землею і народом, необхідний також і звязок з христіянською релігією, що дала підстави нашій національній культурі і вводить рівновагу у взаємини між розумом і серцем, між духом і матерією, між ідеєю і життям.
Саме тієї рівноваги духа треба нам якнайбільше на шляху до здійснення нашого національного призначення!
мк. 