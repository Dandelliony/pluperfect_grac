Куликівські сюрпризи

В райвиконкомі нас запевняли, що колгосп ім. Сталіна, с. Звертів, цілком підготовлений до жнив. Нам розповіли, що в колгоспі відремонтовано все збиральне знаряддя, є навіть план розстановки людей під час жнив і молотьби. Не забули прочитати список сіл, готових до збиральної.
Та от ми приїхали до колгоспу й одразу побачили зовсім іншу картину: про справжне готування до жнив тут ніхто не подбав. Тільки позавчора Андрій Бабияка оглянув молотарку і виявив, що багато її частин потребують ремонту. Молотарка набита торішньою половою, можна побачити прорість залишених в барабані зернин пшениці. Дерев'яні частини погодився відремонтувати колгоспник Михайло Демко, а ремонт металевих частин зробити нікому. В селі нема механіка. Ще зимою від молотарки вкрадено шкіряні паси і ніхто досі не подумав, щоб їх придбати.
Жаток колгосп не має. Передбачають збирати хліб косами. "Пошлемо на лани 50—60 косарів і все буде гаразд", — кажуть члени правління колгоспу. А якраз звичайних кіс теж невистачає. Байдуже, зневажливе ставлення до майна скрізь впадає в око. Проти конюшні стоять два десятки возів. Рука коваля їх ще не торкалась. Голова колгоспу Дмитро Краковецький дав завдання закупити вугілля для кузні і вже третій тиждень тягнуться розшуки вугілля. З ініціативи сільради, нарешті, привезли до села соснове гілля, з якого почнуть випалювати дерев'яне вугілля.
В колгоспі не тільки не почали ремонту молотарки і возів. Спитайте, в чому возитимуть намолочене зерно. Члени правління тільки безпорадно розведуть руками. В колгоспі є тільки один мішок, яким користуються по черзі для перевозки товарів. Про безтарки і казати нічого. Їх ніхто тут і не збирався робити.
Виробничий план праці під час жнив колгоспові допоміг скласти агроном МТС, тов. Кочетов. Але він завіз цей план з собою в Куликів. Колгосп лишився без плану, колгоспники не знають про свої обов'язки під час жнив; не обізнані з нормами виробітку. Тимчасом ворожі елементи і різні пройдисвіти, що пролізли до колгоспу, провадять свою мерзенну роботу. Особливо це відчувається на обробітку колгоспної городини.
В колгосп ім. Сталіна часто приїжджають секретарі райкому партії і представники райвиконкому. Вони поверхово знайомляться з станом робіт. В кращому випадку побудуть на засіданні правління і з тим повертаються до райцентру. Глибоко у виробничу діяльність колгоспу ніхто не вникає. А слід було б це робити.
До речі, на подібні сюрпризи можна натрапити в селі Жовтанцях і більшості сіл району, хоча в райвиконкомі запевняють про інше.
С. Єзєрський. 