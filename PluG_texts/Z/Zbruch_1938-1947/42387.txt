◦ ◦ ◦ ◦ ◦ ◦ ◦

Притулок для хуліганів. На розі вул. Личаківської і Гроттгера (м. Львів) є пивна. Тут немає такого дня, щоб обійшлось без бійок і сварок. В пивній збираються постійні її відвідувачі — люди без певних занять. З вечора вони заповнюють під'їзди будинків і починають зводити якісь рахунки. Все це часто-густо закінчується бійками. Хулігани тероризують мешканців будинків, і ті просто бояться показуватися на очі цим бешкетникам.
Слід було б заглянути сюди органам міліції і поцікавитися людьми, що не дають спокою трудящим. Взагалі ж, міській Раді не завадило б подумати про те, чи доцільно тримати пивну в житловому будинку.
Справи маринуються в суді. Народний суддя Краснянського району тов. Чернишов несвоєчасно розглядає справи про дезорганізаторів виробництва. Тижнями вони маринуються в суді. Тільки через 27 днів, після надходження, розглянуто 4 справи, а через 14 днів — дві справи. Приблизно стільки ж часу "потрібно" судді, щоб надіслати вироки керівникам підприємств і установ. Не зважаючи на ці факти, тов. Чернишов заявляє, що в нього "все в порядку". 