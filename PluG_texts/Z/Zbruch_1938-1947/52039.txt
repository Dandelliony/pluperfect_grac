Тільки добір

У нашому прилюдному житті можна було часто помітити, як легкодушно й непродумано кидалося всякими гаслами, а внаслідок цих гасел чимало потерпіла молодь при виборі фаху, чи ділянки студій.
До світової війни таким гаслом було "Вся молодь до ґімназій та на високі школи". Вся — без огляду на здібності, зацікавлення, замилування. Як жертва пропаґанди та роздмуханих нею батьківських амбіцій, попадав до ґімназії не один Богу духа винний хлопець, лише тому, що його батька було "стати на те". Вже в першій клясі виявлялося, що вибір не дуже щасливий, що інтелєкт і воля даної дитини не надаються до довгої важкої науки. Був час завернути, стати повновартним хліборобом чи ремісником — та професорська погроза: "як не будеш вчитися, підеш до шевця", рішали. Під впливом амбіції чи батьківського пястука хлопчина з трудом запускався щораз далі в нетрі ґімназійної науки, доки не вдаряв об непереможні труднощі, перед якими таки мусив уступити. Здавав вступний іспит як надійну, тілом і духом здорова дитина — покидав середню чи вищу ґімназію здебільша зманірований, з розбудженими мріями про велику карієру, з погордою для села та фізичної праці.
Сильніший виходив переможно з боротьби зі зненавидженими конюнктівами й льоґаритмами, йшов на високі студії. На які? На ті, які — на основі більше чи менше вірних інформацій — могли дати йому кращі й певніші заробітки. Не рішали туї здібності й замилування, бо їх не було — рішала холодна калькуляція, який факультет веде певніше до високої емеритури. Не диво, що було у нас стільки людей, що розминулися зі своїм покликанням, тягнули своє звання мов ярмо й не могли нічого дати суспільності.
Гасло "вся молодь до ґімназій", не зважаючи на його відємні наслідки, можна оправдати. В часі, коли у нас майже не було інтеліґенції, треба було творити її за всяку ціну. Треба було в як найскоршому часі дати народові мінімум людей зі середньою та високою освітою — не було часу звертати увагу на якість.
Зате важче оправдати гасло, яке пролунало було на наших землях у повоєнних часах: "вся молодь до професійних серединніх шкіл!" Без сумніву, українському інтеліґентові було щораз важче знайти працю — але невже український нарід мав до віку жити в польському ярмі, невже не мав перед собою ніяких надій — і звязаних з ними завдань? Без сумніву, нам треба було творити власний купецький та ремісничий стан — але хіба ж інтеліґенція стала зайвим пережитком? Польська влада докладала всіх зусиль, щоб звести українців до темної маси гельотів — і в тому напрямі діставала, на жаль, поміч з нашого ж боку. Селянин, переконаний пресою, що ґімназія й висока школа не дають ніяких виглядів на заробіток, не посилав сина до школи — хоча б і найздібнішого; останні ми часами наші ґімназії маліли на очах. Серед академічної молоді — того невеликого гурта щасливих, які дістались на високі школи, ширила руїну невідповідально поширювана і зле інтерпретована теза, мовляв: освіта не має ніякого значіння, важна лиш воля і характер. Велика частина молоді займалася всім за винятком науки, проволікала студії у безконечність.
Коли ще взяти під увагу переслідування українців при матурах та при прийманні на високі школи, з другого боку — важкі господ. та політичні умовини, то стане зрозумілим, що наша інтеліґенція почала вимирати. Вістки про промоції українців ставали сензацією, далеко не дорівнювали щодо кількости некрольоґам.
Дві розвязки складного суцільного питання коротким, шабльоновим гаслом — дві небезпечні екстреми, два зразки небезпечної однобічности. Нам треба ще дуже багато людей з високою освітою — але зі справжньою освітою, не лише з дипльомами. Звертаючи нашу молодь до ґімназій, по матурі — до високих шкіл, мусимо пильно вважати на добір. Хто не має досить здібностей, зацікавлення та сили волі, нехай відразу зрезиґнує з академічної освіти у власному інтересі —- і не лиш у власному. Не можемо дозволити собі на гайнування років студій і на продукцію дипльомованих нездар; ситуація вимагає від нас великої ощадности енерґії, часу та матеріяльних засобів.
Галіт Б. 