◦ ◦ ◦ ◦

Лисенківські концерти для молоді. В понеділок, 18-го, у вівторок, 19-го та в середу, 20 травня, відбудуться в залі Інституту Народної Творчости, вул. Францішканська ч. 7 Лисенківські концерти для шкільної молоді. В концертах беруть участь солісти Львівської Опери та хори.
Кінні перегони. Сьогодні, в неділю, 17-го травня, в год. 15.30 3-ій день кінних перегонів на стадіоні на Персенківці. Перегони устроює "Перегоновий і годівельний союз годівельників коней у Галичині". На стадіоні працює тоталізатор. За першенство на перегонах є визначені нагороди для годівельних коней, щоб заохотити їх до кращої годівлі. Докладні дані про перегони в німецько-українських програмках, що їх можна набути в касах, у кіосках й в кольпортерів.
Запотребування акторів. Незайняті професійні актори(ки) зголосяться у власному інтересі в Театральному Кабінеті ІНТ у Львові, вул. Францішканська ч. 7. Голоситись можуть виколючно професіонали, а саме: 1) драматична героїня (сопран), 2) артистка (альт), 3) субрета, 4) епізодична артистка, 5) амант (тенор), 6) артист (баритон або бас), 7) характеристичний артист, 8) епізодичний артист. Особисте зголошення та посвідки артистичної праці конечні.
Літературний вечір присвячений пам'яті О. Кобилянської і В. Пачовського. Станиславів, 16 травня. Заходом Українського Освітнього Товариства як відділу при У.О.К. у Станиславові, відбувся 3-го травня ц. р. Літературний вечір присвячений пам'яті Ольги Кобилянської і Василя Пачовського. На програму цього вечора склались реферати проф. Ю. Чайківського і дир. І. Ставничого та рецитації з творів згаданих письменників, виконаних пп. Ліськевичем, В. Чепигою і І. Ганушевським. Літературний вечір відкрив проф. Ю. Каменецький, який одночасно заповів, що цього роду вечорі, присвячені нашим письменникам, будуть улаштовувані частіше у Станиславові. Досить численна публика виповнила велику залю У. О. К. Було теж досить шкільної молоді. 