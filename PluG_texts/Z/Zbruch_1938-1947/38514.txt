◦ ◦ ◦ ◦ ◦ ◦ ◦

Радянські війська вийшли на новий кордон з Румунією
КИЇВ, 30. (ТАРС). В північній частині Буковини радянські війська виконали своє завдання і вийшли на встановлений кордон з Румунією.
У Бесарабії радянські війська закінчують вихід на новий кордон з Румунією, тобто на ріки Прут і Дунай. Механізовані частини зайняли залізничну станцію Унгені, на східному березі р. Прут, проти міста Яси. Мотопіхота з танками вступила в місто Кагул на ріці Прут і в місто Рені біля злиття ріки Прут з рікою Дунаєм. Повітряно-десантні частини зайняли місто Ізмаїл на р. Дунаї.
Просування радянських військ скрізь відбувається планомірно і без інцидентів.
Англо-німецька війна
БЕРЛІН, 30. (ТАРС). Німецьке інформаційне бюро передає таке зведення німецького командування: "У Франції і на морі не відбулося нічого істотного. В ніч на 30 червня німецькі літаки бомбардували порти і підприємства воєнної промисловості в Англії і Шотландії. У багатьох місцях відбулися вибухи і виникли пожежі. Зокрема пожежі виникли в портах Карфіффа і Брістоля, де бомби влучили в цистерни з нафтою. Німецька авіація успішно бомбардувала аеродроми в Лінкольні, Ноттінгемі і Йорку. Вночі англійські літаки бомбардували об'єкти в північній і західній Німеччині, які не мають воєнного значення. Наша зенітна артилерія збила 4 ворожих літаки. Один з наших літаків не повернувся на свою базу".
БЕРЛІН, 30. (ТАРС). Вчора бюлетень "Дінст аус Дейчланд", зупиняючись на бомбардуванні німецьких міст, писав: "Літаки піддали бомбардуванню ряд міст. На місто Дуісбург було скинуто з англійських літаків 25 запалювальних бомб. В околицях міста Везеля на чотири маленьких містечка було скинуто 32 запалювальних і 16 фугасних бомб. На місто Вальзум було скинуто 14 фугасних і 19 запалювальних бомб. Вперше бомбардування заподіяли матеріальну шкоду. В ніч на 27 червня американські літаки бомбардували датське місто Нюборг, скинувши 20 бомб. В цю ніч англійські літаки провели бомбардування бельгійських і голландських міст. В усіх випадках заподіяна матеріальна шкода. Є жертви серед цивільного населення".
ЛОНДОН, 30. (ТАРС). Англійське міністерство авіації повідомляє, що 28 червня авіація берегової оборони провела великі розвідувальні польоти над північним морем аж до Скандінавського побережжя. Один англійський літак не повернувся на свою базу. Англійська бомбардувальна авіація продовжувала свої операції над Францією, Німеччиною і Голандією. Великі руйнування були заподіяні хімічним заводам, сортувальним станціям, аеродромам і суднам на каналах. Вчора вночі авіація берегової оборони знову атакувала порт Віллємсоорд (Голландія), де піддала бомбардуванню склади боєприпасів. В результаті бомбардування виникли пожежі. Всі англійські літаки благополучно повернулися на свої бази.
Війна на морі
ЛОНДОН, 30. (ТАРС). Англійське морське міністерство повідомляє, що 28 червня англійські розвідувальні літаки виявили в морі 3 італьянських есмінці. На підставі цієї розвідки англійські легкі морські сили вислідили противника, і, відкривши огонь на близькій дистанції, потопили один ворожий есмінець. Два інших італьянські есмінці зникли, скориставшись темрявою. З англійської сторони втрат не було.
Зведення італьянського командування
РИМ, 30. (ТАРС). Агентство Стефані передає таке зведення італьянського командування: "На кордонах Кіренаїки відмічається значна активність наших військ. Відбиті атаки моторизованих частин противника. Зайнято кілька пунктів. Під час повітряних боїв збито 4 літаки противника. Кілька членів екіпажу цих літаків взято в полон. Два наших літаки не повернулися на свої бази. Під час повітряного нальоту противника на Тобрую (Лівія), який завдав незначні пошкодження, наша винищувальна авіація збила два ворожих літаки. Наліт ворожих літаків на Массауа (Ерітрея) не заподіяв ніякої шкоди. Під час цього нальоту наша зенітна артилерія збила один літак противника".
Виступ Чемберлена
ЛОНДОН, 1. (ТАРС). Агентство Рейтер повідомляє, що вчора виступив з промовою по радіо Чемберлен. Всі члени воєнного кабінету, — сказав Чемберлен, — працюють спільно, в повній гармонії і згоді. Я ні на хвилину не применшую військової моці ворога, який подавив хоробру французську армію і звів Францію до її теперішнього сумного становища. Ми всі знаємо, що тепер ворог вільний для нападу на нас. Нема сумніву, що повітряні нальоти, яких ми зазнали останнім часом, є тільки прелюдією до чогось ще більш серйозного, бо німці поставили на карту все, щоб забезпечити собі перемогу в короткій війні. Нам відомо, що вже тепер вони закінчують свої готування до того, щоб спробувати вторгнутися в нашу країну. Вторгнення може бути зроблене в усякий момент, з повітря і з моря. Але ворог відділений від нас незрівняно більш сильною протитанковою перешкодою, ніж все, що він зустрічав досі а саме — морем. Наш військо-морський флот, який безперервно посилюється, є незрівняно більш могутнім проти німецьких військово-морських сил і наші воєнні кораблі повинні запобігти або відбити всяку спробу ворога висадити експедиційні сили на наших берегах.
Наші повітряні сили численністю значно сильніші, ніж вони були початку війни, і незрівняно сильніші своїм оснащенням. Повітряні сили противника повинні бути знищені або примушені втекти ще до того, як ворог зможе благополучно висадитись на нашій території з моря або з повітря.
Тепер в Англії є більша армія, ніж будьколи за весь час нашої історії — армія, переважна частина якої добре підготовлена і яка не тільки вже зустрічалася з ворогом в бою, але й відчуває свою перевагу над ним. Ця армія з кожним днем стає сильнішою як своєю чисельністю, так і підготовленістю і оснащеністю.
Якщо ворог спробує вторгнутися в нашу країну, ми будемо вести з ним боротьбу в повітрі і на морі. Ми будемо воювати з ним на побережжі, використовуючи всю зброю, яку ми маємо. Якщо йому вдасться прорватися в тому або іншому місці, ми будемо вести з ним боротьбу на кожному шляху, в кожному селі, в кожному будинку доти, поки хто-небудь з нас не буде остаточно знищений.
Повідомлення агентства Рейтер
ЛОНДОН, 30. (ТАРС). Бухарестський кореспондент агентства Рейтер повідомляє, що 28 червня вночі на головному вокзалі Бухареста великий натовп намагався попасти в експрес, який відходив в Кишинів. Поїзд вийшов за призначенням згідно з розписом. Однак велика кількість пасажирів не змогла забезпечити собі місця в поїзді.
БУХАРЕСТ, 30. (ТАРС). В зв'язку з вступом у Бесарабію і Північну Буковину Червоної Армії багато Бесарабців, що проживають в Румунії, кинувши все, їдуть у Бесарабію. 