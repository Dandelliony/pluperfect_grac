◦ ◦ ◦ ◦ ◦ ◦ ◦

Генерал Окінлек про можливість вторгнення німців в Англію
ЛОНДОН, 25. (ТАРС). В розмові з кореспондентом газети "Таймс" командуючий англійською південною армією генерал Окінлек заявив, що небезпека вторгнення німецьких військ ще не минула. Не виключено, що противник спробує несподівано вторгнутися в Англію. Дехто заявляє, що для вторгнення військ противника треба, щоб море було спокійним. Однак, на мою думку, атака буде проведена не звичайним шляхом. Я постійно попереджаю своїх офіцерів, сказав Окінлек, проти зайвого самозаспокоєння і зайвих надій на погану погоду. Дуже можливо, що німці використають невеликі торгові судна водотоннажністю, приблизно, в 4.000 тонн, пригонять їх до берега і висадять війська, користуючись спеціальними пристосуваннями. Вслід за тим війська можуть переправлятися на баржах. Крім того, заявив у кінці Окінлек, існує завжди небезпека перекидання ворожих військ на транспортних літаках.
Війна на морі
ЛОНДОН, 25. (ТАРС). Агентство Рейтер передає, що англійський літак торпедував біля Фрізських островів німецькі транспорти, які йшли під охороною воєнних кораблів. На одному ворожому судні стався вибух великої сили. Льотчики англійського літака помітили, як два ворожих судна почали тонути. Другий англійський літак біля Тронхейма обстріляв з кулеметів ще одно німецьке судно. Офіціально повідомляється, що англійські траулери "Веліа" і "Лорд Стемп" натрапили на міни і затонули.
Англійські повідомлення
ЛОНДОН, 25. (ТАРС). Офіціально повідомляється, що німецька авіація вніч на 25 жовтня проявляла порівняно невелику активність, проте в різних районах країни є деяка кількість убитих і поранених. В одному з міст Центральної Англії в результаті бомбардування спалахнули пожежі в торгових і громадських будинках. Німецькі літаки скинули деяку кількість бомб у інших районах країни, головним чином у різних пунктах Південно-західної Англії. Бомбардування заподіяло незначну шкоду.
Кілька ворожих літаків 24 жовтня перелетіли англійське побережжя. Бомби були скинуті в районі Лондона, в графствах Кент і Гемпшір, а також у сільській місцевості графства Соммерсет.
В районі Лондона заподіяна деяка шкода житловим будинкам і промисловим підприємствам. В одному з міст графства Гемпшір сильно пошкоджені будинки, проте число жертв невелике. Два ворожих бомбардувальники збиті. Англійська авіація втрат не мала.
Агентство Рейтер передає, що англійська авіація вніч на 25 жовтня піддала бомбардуванню промислові об'єкти в Західній і Північній Німеччині, суднобудівні верфі в Північній Німеччині, а також обєкти, розташовані на території, окупованій Німеччиною.
Вніч на 24 жовтня англійська авіація зробила наліт на Берлін. Бомбардовані були воєнні об'єкти в районі Берліна, на яких виникли численні пожежі. Проведений також наліт на залізницю, суднобудівні верфі і воєнні склади в порту Емдена.
ЛОНДОН, 25. (ТАРС). Міністерство авіації передає, що вчора вдень англійські літаки скинули бомби на Остенде, Гравелін, заводи і товарні склади біля Кале і на конвой суден поблизу Зеебрюгге. Один літак не вернувся на свою базу.
В ніч на 25 жовтня були бомбардовані воєнні об'єкти в районі Берліна, нафтоперегінні заводи в Гамбургу, Ганновері, Гельзенкірхені, доки і судна в Гамбургу, Куксгафені, Бременхафені, Вільгельмсхафені, Роттердамі, Гаврі і Лоріані, залізничні комунікації і товарні склади в Еммеріху, Мюнстері, Гаммі, Боттропі, Дуісбургу, електростанція в Гамбургу, порти Фліссінген, Остенде, Дюнкерк, а також кілька аеродромів противника.
До переговорів між Францією і Німеччиною
НЬЮ-ЙОРК, 24. (ТАРС). За повідомленням агентства Ассошіейтед Пресс з Берна, французський уряд обговорює проект франко-німецької угоди на період до встановлення остаточного миру. За цією угодою Франція надає Німеччині морські бази Дакар, Тулон, Касабланка, Бізерта і повітряні бази в Північній Африці і Сірії. Захист цих баз покладається на французський флот, проте німці не контролюватимуть французський флот, і Франція не вступить у війну проти Англії. Кордон неокупованої зони відсувається на північ і проходитиме по ріці Сені, що дасть французам можливість контролювати частину Парижа. Всі французські військовополонені звільняються. Вказують, що, не зважаючи на бажання Лаваля добитися остаточного врегулювання відносин з Німеччиною, Петен і інші члени кабінету відмовились вести війну проти Англії, але згодились укласти тимчасову угоду, бо в противному разі Німеччина окупує всю Францію.
Німецькі умови миру
ВІШІ, 24. (ТАРС). Як заявляють деякі іноземні і французські журналісти, німецькі умови миру, запропоновані Франції, включають передачу німцям побережжя Ла-Манша до Булоні, Арденн, Ельзас-Лотарінгії і Марокко. Крім того, німці вимагають передати італьянцям департамент Морських Альп, включаючи Ніццу, а також Корсіку і Туніс, а іспанцям Піренеї. В колах міністерства закордонних справ ці повідомлення заперечуються і не підтверджуються. Тепер можна майже напевно сказати, що німці вимагають використання, в першу чергу, флоту і французських ресурсів. Петен не займає певної позиції і вагається.
Американська допомога Англії
ЛОНДОН, 25. (ТАРС). Агентство Рейтер передає, що за рік Англія закупила в США 743 воєнних літаки. В березні місяці в Англії було одержано тільки 3 літаки, в червні — 97, і в серпні — 278.
Загибель англійського віце-маршала авіації Блонта
ЛОНДОН, 24. (ТАРС). Агентство Рейтер повідомляє, що під час повітряної катастрофи загинув англійський віце-маршал авіації Бловт. Він командував у свій час англійськими військово-повітряними силами у Франції.
Безробіття у Франції
ВІШІ, 25. (ТАРС). Проблема ростучого з кожним днем безробіття не сходить з сторінок преси неокупованої і окупованої зон Франції. Як відомо, за новим законом уряду Віші як безробітний у Франції може реєструватися тільки один член сім'ї. Допомогу на безробіття одержує також тільки один член сім'ї навіть при наявності в сім'ї ще кількох безробітних. Тільки таких безробітних, які беруться на облік згідно з новим законом, у Франції тепер налічується більше 1 міліона чоловік. Преса з тривогою повідомляє, що в наступному році ця армія безробітних може поповнитися двома міліонами французських військовополонених, які знаходяться тепер у Німеччині.
Парижська газета "Евр" повідомляє, що при розробленні плану допомоги безробітним у наступному році власті виходять з того, що безробітних в країні буде 4 міліони. Щоб забезпечити цю величезну кількість безробітних хоча наймінімальнішою допомогою, потрібно буде 10 міліардів франків, яких уряд Віші не має.
Забастовка залізничників в Болівії
НЬЮ-ЙОРК, 25. (ТАРС). За повідомленням агентства Юнайтед Пресс із Ла Пас (Болівія), на залізниці, яка належить англійцям, оголошена забастовка. Бастуючі вимагають підвищення зарплати. В зв'язку з забастовкою припинено весь рух на лінії Ла Пас-Оруро-Качавамба.
Забастовка робітників в Плейнфільді
НЬЮ-ЙОРК, 25. (ТАРС). Преса повідомляє про забастовку 175 робітників фірми "Уолкер Тернер компані" в Плейнфільді (штат Нью-Джерсі в США), в результаті якої затримана відправка в Англію 300 важливих свердлувальних верстатів для виробництва воєнного спорядження. Бастуючі вимають визнання профспілки і збільшення зарплати.
Арешт Ридз-Смігли
ЛОНДОН, 25. (ТАРС). Агентство Рейтер передає, що за повідомленням римського радіо, колишній головнокомандуючий польською армією маршал Ридз-Смігли арештований в Румунії. В повідомленні вказується, що Ридз-Смігли був інтернований після його прибуття в Румунію у вересні 1939 р.
Арешти в Румунії
НЬЮ-ЙОРК, 25. (ТАРС). За повідомленням бухарестського кореспондента агентства Юнайтед Пресс, в Румунії за останню добу арештовано 30 чоловік обвинувачених у шпіонажі.
Американські повідомлення
НЬЮ-ЙОРК, 25. (ТАРС). Агентство Ассошіейтед Пресс повідомляє, що вніч на 25 жовтня, а також сьогодні вранці над Лондоном появилось значно більше німецьких літаків, ніж у попередні дні. Німецька авіація піддала сильному бомбардуванню Лондон і ряд провінціальних міст Англії. Ще більш інтенсивного бомбардування зазнали промислові райони Центральної Англії.
Агентство Юнайтед Пресс твердить, що Англія уже зараз має в запасі велику кількість американських бомбардувальників і винищувачів, у тому числі літаки останніх типів, "які мають винятково велику швидкість і ряд інших переваг". 