Спільними силами

В слід за важкими переживаннями, коли то по наших землях перекотилась кривава хвиля большевицького марева, серед нашого громадянства якось притупилася гострота ідеологічних розходжень та політичних суперечностей, бо в світлі цих маєстатично-трагічних подій зблідли всі ці проблеми, які могли видаватися декому такими то дуже важливими. Промовив голос здорового інстинкту, який спрямував думку здезорієнтованого громадянства із бік важливіших подій і проблем реального життя, увільнивши її від гіпнози тієї еміграційної атмосфери. Цей здоровий прояв, що почався більше підсвідомо, ніж свідомо, що скоріше був подиктований серцем, ніж розумом, ми повинні вийняти тепер зі сфери позарозумових відчувань, а перенести до сфери нашої громадянської свідомости та належно поглибити. Того вимагають уже умовини життя сьогодні, а ще більше вимагатимуть завтра. А це "завтра" нікому невідоме і передчасно бавитися у пророків, чи попадаючи в апатію жити лише з дня на день, або ще гірше, говорити собі "не тратьте, куме, сили", чи буяти мріями попід небеса будуючи у своїй уяві фантастичні замки — це нездоровий обяв. Нинішня дійсність вимагає муравлиної праці, послідовної та витриманої. І тільки ці осяги, що приносить праця кожного сірого будня творять цінності, що є свідками непрогайнованого часу.
Бо раніше чи пізніше закінчиться сучасна велика війна й принесе мир та відпочинок европейським народом. І не виключене, що перший день цього нового мирного життя в Европі стане для нас початком нових зусиль, коли ми схочемо бути також одним звеном у відбудові нової Европи. Всі ці можливості треба завчасу передбачити, до них приготовитися психічно й організаційно.
Стоїмо на грані нової епохи перед безмірно-розтяглими завданнями. Тому не має підстав для зневіри. Навпаки — наявність труднощів мусить викликати в нас замість психічного безсилля, віру в творчу працю спільними силами для кращого завтра.
Бо саме твориться велика містерія майбутности, яка вимагає крім зусиль ще й рівноваги, сильної волі, розуму та віри.
Борис Лисянський. 