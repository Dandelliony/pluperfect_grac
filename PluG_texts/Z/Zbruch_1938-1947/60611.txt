◦ ◦ ◦ ◦ ◦

Щедра жертва. Д-р М. Розич із Праги жертвував із нагоди роковин смерті своєї дружини 1000 чеських корон із таким розподілом: 250 корон на допомогу українському студентству у Львові, 260 корон для студентів Києва, 250 корон для бідних дітей у Києві та 250 корон для видавництва "Наступ" у Празі.
Для полонених. У Варшаві відбулась доповідь поета Е. Маланюка на тему: "Незнаний Шевченко". Дохід із доповіді призначив референт на допомогу українським полоненим.
Реєстрація емеритів. Особи, що одержували до 1 вересня 1939 року емеритуру Управи міста Львова повинні зголоситися в Емеритальному Бюрі Міської Суспільної Опіки (Ринок 24, ІІ. п.). При зголошенні треба предложити: 1) затвердження відпис останнього емеритального декрету з 1938 року. 2) останній витяг емеритального конта з 1938 р., 3) посвідку громади про місце замешкання або постійного побуту 1 вересня 1939 р. та 1 серпня 1941, 4) деклярацію, що стверджувала б арійське походження від третього покоління, 5) залегалізовані відписи шлюбного акту та метрик дітей до 14-го року життя. Для реєстрації поодиноких груп емеритів призначені окремі дні, а саме: 2 січня — театральні працівники, 3 січня — працівники Заведення чищення міста, 5 січня — працівники газівні та водопроводів, 10-го січня — всі інші емерити, від 12—17 січня — працівники електрівні та трамваїв, від 20—28 січня — працівники Управи міста. По реєстрації буде устійнена форма й висота емеритури. Емерити, що живуть на провінції, можуть полагодити реєстрацію поштою.
Суспільні галапаси. Контроля руху харчевих карт у Львові, розпоряджена рішенням Штадтгауптмана з дня 13 грудня ц. р., показала, що в цій ділянці є багато занедбань та неточностей. Мешканці не зголошуються своєчасно по відбір карт, не реєструються годі, коли треба, та подають більше осіб, яким нібито належаться харчеві картки, як у дійсності є. Такі одиниці дбають лиш про свої власні, тісні інтереси, але насправді шкодять собі особисто, а вже найбільше шкоди приносять загалові, цілій суспільності, бо вводять у збірне життя хаос. Це свого роду галапаси на організмі загалу. Таксамо несовісно роблять деякі крамничні продавці, які користають з того, що дехто не визнається якслід у картковій системі і вирізують з його картки невідповідні купони й таким робом не дають йому змоги купити товару, який йому належиться. Це також суспільні галапаси.
Діяльність Українбанку. Передвоєнний Український Кооперативний Банк в Сокалі відновив свою діяльність. Щоб попровадити нормально банкову працю, Українбанк приступив до зібрання власних фондів та до організації кредиту згідно з вимогами господарського життя. У виконанні цих завдань добився вже Українбанк деяких успіхів. Ряд господарських установ зложили паї, яких сума перевищує кількадесять тисяч золотих. Майже всі установи повіту відкрили біжучі рахунки і на них виплачують свої резерви. Заразом пороблено заходи, щоб придбати дешевий кредит для відбудови господарств, знищених воєнними діями. Поборовши перші організаційні труднощі, зараз поширює Українбанк свої агенди із дня на день. 