◦ ◦ ◦ ◦

Празник св. Спаса. Управа церкви Преображення Господнього у Львові, вул. Краківська, подає такий порядок богослужень на відпустовий празник у церкві, на сьогодні, середу, 19-го серпня: Утреня в год. 6-ій рано, Читані св. Літургії в год. 6-ій, 7-ій, 8-ій, 9-ій і 12-ій. В год. 10-й ранку співана Архієрейська Служба Божа. Проповіді в год. 9-ій і 10,30. Водосвяття і свячення зілля в церковній загороді в год. 12-ій (після співаної св. Літургії). Вечірня в год. 6-ій вечором. Сповідатись можна від 6-ої год. ранку. Завтра, в четвер, 20-го серпня, в год. 8-ій ранку: Заупокійна св. Літургія за померлих парохіян церкви.
Українські радіопередачі. Сьогодні, в середу, 19-го серпня, в часі від год. 10.30 до 11-ої ранку Львівська Радіовисильня надає передачу п. н. "Весна і літо в українських піснях". Виконавці: хор Євгена Козака та солісти: Євгенія Ласовська (сопран) і Лев Рейнарович (баритон). — Завтра, в четвер, 20-го серпня, в тому ж часі — концерт української інструментальної музики у виконанні Марка Лепкого (скрипка), Романа Сімовича (фортепіян) і Марії Роговської (фортепіянний супровід).
Сходини інженерів. Об'єднання Праці Українських Інженерів і Техніків при Українському Окружному Комітеті у Львові повідомляє, що сходини, заповіджені на сьогодні, середу, 19-го серпня, по причині припадаючого на цей день свята не відбудуться. Призначений на цей день реферат буде відчитаний на сходинах 2-го вересня ц. р.
Нарада купців. Об'єднання Українських Купців і Промисловців при Делєгатурі в Теребовлі відбуло чергове засідання. Обговорено справу допомоги українській студіюючій молоді. Всі купці зобов'язалися підписати заяви. Крім того висунено предложення щоб час-до-часу купці давали добровільні датки на згадану ціль. Рішено теж передплатити відповідні часописи.
Посмертна згадка. Сидір Чучман, колишній військовий атташе ЗУНР у Будапешті і кореспондент українських часописів за кордоном, помер у Львові, 18-го ц. м. в 52-отму році життя. Похорон відбудеться в четвер, 20-го ц. м., в год. 17-ій з каплиці Анатомії при вул. Пекарській 52, на Личаківський цвинтар. В. Й. П.! 