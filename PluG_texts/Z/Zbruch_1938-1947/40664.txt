"Чарівна каструля"

Довго думав Кононенко над проблемою випуску речей широкого вжитку. В своєму затишному кабінеті він часто переглядав списки заводів місцевої промисловості і малював плани на майбутнє. Тисячі блискучих ідей настирливо лізли до його винахідливої голови. Проте він, директор облмісцевпрому, рішуче їх відкидав. Кононенко шукав чогось кращого, геніальнішого, від чого можна було б одержати і добрі гроші і славу, до якої в нього величезна пристрасть.
Одним словом, людина вирішила здивувати світ. Перебуваючи якось на Львівському емальовому заводі, Кононенко наткнувся на "чарівну каструлю".
— Що, електрична? — запитав у директора заводу Нагірного.
— Металева, з електричним нагріванням, — відповів той.
— Все одно, з чого вона там зліплена! — Я питаю, чи зможете ви робити подібні витребеньки?
— Попробуємо, але спершу забезпечте нас необхідними приладами і матеріалами.
Прямо з заводу Кононенко поспішив до обкому партії і проголосив там, як кажуть свідки, крилату промову.
— Підприємства облмісцевпрому, — заявив він, — в цьому році досягли значних успіхів. Переконливим прикладом цих успіхів є наша нова, ще нікому в світі невідома електрична каструля, яку ми почали виготовляти. До чого вже чарівна посуда! Захотілось, приміром, вам чаю, — будь ласка. Включили штепсель — і чай готовий. Супу, скажемо...
— Пробачте, — спитав хтось, — ви про суп залиште, розповідайте краще про виготовлення речей широкого вжитку.
— Так я й кажу, — продовжував далі Кононенко, — незабаром ви переконаєтесь в зручності нашої каструлі. Додаю, що винайшли її ми самі і тому покищо держимо винахід в секреті.
Довго, мабуть, говорив би Кононенко, коли б його не зупинили і не запропонували показати "чарівну каструлю"...
...Тепер перевіркою встановлено, що на емальовому заводі електричних каструль немає і взагалі виготовляти їх там скоро не будуть. Дивує тільки брехлива плодовитість Кононенка. Треба сподіватися, що відповідні органи на це зважать.
Ів. Дон. 