Село Дубне Шевченкові

Село Дубне положене в найдальшій закутині нашої західньої Лемківщини у новосвидецькому повіті. По розвалі Польщі воно будиться з твердого сну й зачинає братися до активної праці, щоб дорівняти всім іншим селам у свойому повіті.
Шкільна дітвора, якій ляцькі учителі забороняли в школі говорити рідною мовою й поздоровляти себе христіянським поздоровленням, тепер радіє, бо діждалася свого рідного учителя. Осередком праці є недавно заснована читальня "Просвіти". Тут кожного вечора відбувається голосне читання книжок й часописів. Суботні й недільні вечорі присвячено на реферати з історії України й літератури.
В неділю 24. березня ц. р. чит. "Просвіти" спільно зі шкільною дітворою відсвяткувала гарним концертом 79-ті роковини смерти Ґенія Т. Шевченка й соті роковини появи "Кобзаря". Гарно прибрану салю виповнили вщерть місцеві селяни та гості зі сусіднього села Лєлюхова. На початку концерту управитель школи Чупак Степан привітав присутніх та подав причину спільного зібрання. На програму свята склалися: "Заповіт" — у виконанні мішаного хору; святочна промова управителя школи Чупака Степана й цілий ряд найкращих деклямацій, що чергувалися з піснями. Деклямували бездоганно учні й учениці III. і IV. кляси. При кінці о. Теодор Салогуб, парох Лєлюхова, виголосив короткий, але змістовий реферат, в якому підкреслив велич Шевченкового духа. — Концерт, що зробив велике вражіння на присутніх, закінчено відспіванням національного гимну.
Гість. 