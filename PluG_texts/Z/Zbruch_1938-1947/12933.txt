На волоску...

У пресі та в приватних гутірках часто можна почути думку, що сьогоднішнє міжнародне положення нагадує собою літні місяці 1914-року, напередодні вибуху світової війни. Коли брати під увагу політичну атмосферу в останніх днях до крайности напружену, то це порівняння дуже приманчиве й назагал вірне. А проте здоровий розум не всилі погодитися з думкою, щоб відповідальні за долю культури й цивілізації керманичі европейських держав, після такого гіркого досвіду, який у своїх наслідках принесла світова війна, схотіли судетсько-німецькою справою повторити ту помилку, яку династична амбіція б. наддунайськой монархії зробила була, спровокована вбивством австрійського престолонаслідника Франца Фердинанда. Бо ніхто не сумнівається сьогодні, що в теперішніх обставинах міждержавних, суспільних, національних, ідеольоґічних противенств і конфліктів, при теперішньому стані військової техніки, ще одна велика, хочби тільки европейська війна принеслаб таку загальну руїну, що вона рівняласяб кінцеві европейської культури.
Політика не математика; вона не відбиток абстракції, а самого, пульсуючого всіми можливостями життя, простір на безконечне число невідомих, скільки невідомих, скільки їх чаїться у самому житті. Тому й у звязку з найактуальнішим, для миру таким загрозливим судетсько-німецьким конфліктом годі ставляти певну, невідкличну прогнозу. Кожна найближча хвилина може її заперечити та здезавувати. А проте є льоґічні передпосилки, які кажуть надіятися, що, не зважаючи на гостроту й поплутаність міжнароднього положення, судетсько-німецьку справу зліквідують якимсь мирним способом, якоюсь розвязкою, що відверне европейську воєнну катастрофу.
Трівога за долю европейського мира має своє джерело, як відомо, в тому, чи евентуальний військовий похід Німеччини на область судетських німців, отже на територію чехословацької республики, не спровокує собою воєнних кроків союзника Чехословаччини, француської республики, проти Німеччини та чи вслід за Францією не поспішить на допомогу загроженій Чехословаччині Анґлія, як союзник Франції. Трівога не безосновна. Дальший розріст третьої Німеччини коштом такого певного союзника Франциї, яким є Чехословаччина, дійсно б’є в державне становище француської республики в Европі. Бруковий, але дуже почитаний париський щоденник „Парі Соари” у числі з 11 ц. м. пише: „Франція підписала з Чехословаччиною оборонний союз. Звязана своїй підписом, Франція виконає свої союзні зобовязання на випадок, якби Чехословаччина стала предметом збройного нападу Німеччини". Ця опінія мабуть у Франції загальна і цю опінію підтримують офіціяльні кола не тільки інспірованими статтями у пресі, але також концентрацією війська на лінії Мажіно. Відомо також з недавної промови француського премієра Далидіє на засіданні військової комісії парламенту, що Франція не хоче зійти в Европі до ролі Бельґії чи Швайцарії, але вповні підгримує свої великодержавні традиції і не думає зрікатися хочби і збройної оборони своїх союзників. А проте може зайти така ситуація, якої Франція не передбачила. Ця ситуація це збройне повстання самих судетських Німців. І це повстання – як знаємо з телєґрафічних повідомлень – є фактом, як фактом є також, що судетські німці зіґнорували мобілізаційний приказ німецького уряду і як фактом є також, що провідник судетських Німців проголосив "Аншлюс" судетської области до Німеччини. Вийшло таке, що Франція не має основи о передбаченої в союзному договорі з Чехословаччиною воєнної акції проти Німеччини. Зате Німеччина має можливість, постачаючи судетсько-німецьким повстанцям добровольців та зброю, на випадок успіху повстання, дістати судетську область без одного власного вистрілу та без висилки одного вояка. Просто: населення самоозначилось до свого національного материка. Чи Франція, або яка інша держава відважиласяб виступити силою проти того? І чи такий виступ проти самоозначеня судетських німців не викликав би в цілій Німеччині такого фанатичного спротиву, що перемінив би цілу німецьку націю в бурю й ураган?
Реально думаючі анґлійці вірно схопили ситуацію. Анґлійський премієр Чемберлен, 70-літній старець, не завагався просити розмови з Гітлєром і не пожалував труду далекої подорожі, щоб відвернути небезпеку не стільки для державного істнування Чехословаччини, скільки для свого союзника Франції та европейського миру, що висить просто на волоску, щоб вийти з грізної ситуації, якої просто — не передбачувано. Треба надіятися, що цей радикальний крок, розмова Чемберлєна з Гітлєром принесе кращі і для смертельно загроженого европейського миру ліпші наслідки, як заходи анґлійської корони й анґлійської дипльоматії в 1914. році.
У хвилині, коли всі народи Чехословаччини сягають по своє право на національне самовизначення, наші брати на Закарпатті поступили правильно, домагаючись цього права в цілій повноті і для себе. 