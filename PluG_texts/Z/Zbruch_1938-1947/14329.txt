Арештування в Перемишлі. — Ревізія всіх польських закордонних пашпортів. — Великі сніговії занотували в цілому СССР.

Арештування в Перемишлі. У звязку з маніфестаціями українського населення в Перемишлі у справі Закарпатської України поліція арештувала 32 особи, між ними Осипа Сенечка, секретаря Повітового Народнього Комітету УНДО.
Ревізія всіх польських закордонних пашпортів. У "Деннику Законів" ч. 80 з 15 ц. м. появився розпорядок міністра внутрішніх справ, виданий у порозумінні з міністром закордонних справ у справі переведення за кордоном одноразової контролі польських закордонних пашпортів. На основі цього розпорядку закордонні пашпорти, що їх видали польські консуляти перед днем появи розпорядку, треба дати консулятові до одноразової контролі. На пашпорті має бути вміщена замітка: "Справдили по думці розпорядку міністра внутрішніх справ з 6. жовтня 1938 р." Консуляти можуть відмовитись дати таку замітку, якщо є підозріння щодо автентичности або важности пашпорту, або коли є обставини, що виправдують позбавлення громадянства, або стверджують утрату громадянства власником пашпорту. Пашпорти, на яких нема згаданої замітки, не дають права переступити кордону Польщі. Цей розпорядок стає важний після 14 днів від дня оголошення, тобто 29. ц. м.
Великі сніговії занотували в цілому СССР. У Москві груба верства снігу спинила трамваєвий та автобусовий рух. Великі сніги впали на Сибірі та на Уралі. На деяких відтинках сибірської залізниці сніги значно опізнили рух поїздів. 