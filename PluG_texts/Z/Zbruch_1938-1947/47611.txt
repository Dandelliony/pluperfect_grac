Тільки те, що будує

Українцям на Холмщині й Пілляшші потрібно було доповнення, бо польський режім зумів майже зовсім позбавити їх освіченої верхівки. Без цього елєменту не була б можлива така скора розбудова нашого орґанізованого життя на тому терені, де воно від довгих років було заборонене.
Не зважаючи на те, що ці дві ґрупи українського населення творять таке побажане доповнення, співпраця між ними наладналась не всюди відразу. Дві частини українського народу, до 1919 р. відділені державним кордоном, опісля — поліційним муром, розвивалися в інших умовинах, в іншому дусі, під іншими впливами. Не всі галичани оцінили ті різниці, не всі зуміли до них застосуватися. Тут і там зроблено фальшивий крок, з якого люди злої волі запопадливо кували зброю проти повного духового обєднання двох частин українського народу, кидали наклепи, сіяли недовіря — справно вихісновуючи привязання до віри, яке й по цей і по той бік давнього кордону було основою української національної свідомости.
Та кінець-кінцем ідейні одиниці, головно зпоміж того "некваліфікованого " вчительства з 1939-40 р., зуміли завдяки своїй праці проломити леди, здобути у холмському селі довіря й пошану. Лише хто знає холмський терен і труднощі, які прийшлось на ньому перемогти, лиш той оцінить капітал, здобутий жертвенністю наших ідейних піонірів, лиш той зуміє дорожити тим капіталом та берегти його.
На жаль, трапляються на Холмщині події, які можуть основно захитати важко здобуту моральну позицію галицької молоді. Маємо на увазі суперечки внутрі самої молоді, що час-до-часу виходять назверх, хвилюючи старше громадянство.
Не думаємо торкатись мерітум тих суперечок. Спинимось виключно на вражінні, що вони роблять на холмському терені, що реагує інакше ніж галицький чи волинський терен.
В першу чергу холмщакові чужі всякі нагальні засоби суспільної боротьби; він не розуміє, як можна вживати їх не то супроти своїх земляків, але навіть супроти національного ворога.
Тямимо, як реагувало галицьке село на польський гнет — скільки переслідувачів наложило головою за свої вчинки. Тямимо льокальні повстання на Підгірю і Опіллі на вістку, що німецькі війська зближуються. Холмщина натерпілася ще більше ніж Галичина, та не зважаючи на те, ми не зустрічали там майже ніяких насильницьких відплат, не лише за польської влади, але й після її упадку. Це факт; без огляду на те, як оцінюємо його, мусимо з ним рахуватися.
Ті, що гнобили, кольонізували, валили церкви, змушували до апостазії — ходили й ходять безпечно по холмських селах, свідомі того, що їхньому життю нічого не загрожує; вони знають мораль та ментальність холмщака. Час пізнати її усім українцям, що перебувають на Холмщині; час зрозуміти, як глядить холмщак на людей, що підносять руку на своїх земляків.
Обурення холмського селянина тим більше, що він не розуміє мотивів таких суперечок. З огляду на ізоляцію від інших українських земель та на малу скількість місцевої інтеліґенції, політичне життя Холмщини плило вузеньким, спокійним струмком, у якому не було місця на суспільно-політичну диференцінцію. Всі стихійно боронились веред напором польонізації, всі — навіть дуже "ліві" — обстоювали православя перед латинізацією. Холмщанин ділив людей на своїх приятелів і ворогів у залежності від підходу тих людей до справ Церкви, мови, землі. Ніяких інших критерій та інших поділів він не знав і досі (славити Бога!) не знає.
Це другий факт, з яким треба рахуватися, чи він кому подобається, чи ні — а в ньому хіба нема нічого злого. У теорії політична диференціяція — це прояв політичної думки у її вищому — хоч не остаточному — ступні розвитку, між станом примітивізму й повної зрілости. Але практика каже щось інше. Передусім не кожний колектив мусить переходити крізь чистилище партійної гризні, щоб дістатися "на тихі води, на ясні зорі" монопартійнюї гармонії. По-друге — тепер у нас узагалі нема місця на теоретичні спори, нема місця на ніяку політику. По-третє, ані Холмщина, ані Лемківщина не годяться для того, щоб тамошній нарід "виховувати" на взорах безплідних суперечок між українськими інтеліґентами.
Сподіваємося, що кожний, хто призадумається над тими питаннями, дійде до того самого висновку. Ті, що пробудили Холмщину до нового життя, не можуть вносити до неї елєментів згіршення. Терен Холмщини, Підляшшя й Лемківщини є тереном виключно тільки конструктивної, позитивної праці. І поза тією працею не може там діятись нічого такого, що зупинювало б процес сильної орґанізації народу, опертої на національній свідомості й справжній культурі. Єдиним засобом виховування мас є тільки те, що будує.
Галіт Б. 