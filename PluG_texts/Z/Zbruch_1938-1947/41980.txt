◦ ◦ ◦ ◦ ◦ ◦ ◦

Пуск електростанції в Лопатині. Містечко Лопатин до цього часу вечорами потопало в темряві. Питання про електрифікацію було піднято з перших днів встановлення радянської влади. Незабаром справу було вирішено. Держава відпустила кошти на будівництво електростанції. Будівництво йшло прискореними темпами і цими днями було закінчено. Тепер на вулицях і в будинках районного центру горять яскраві вогні, які освітлюють містечко.
Непідготовані змагання. На тенісних кортах "Спартака" тиждень тому почались міські змагання з тенісу на особисту першість міста. На цих змаганнях панує безладдя. Сталося це тому, що міський комітет в справах фізкультури і спорту неуважно поставився до них. Не було календаря і більшість гравців не знали, коли і з ким вони гратимуть. Корти не підготували. Учасникам самим доводилося наводити порядок перед грою. Крім того судійська колегія дібрана з недосить кваліфікованих людей. Самі учасники змагань порушували правила, виходили на змагання не в тенісному костюмі, а як комусь схотілось.
Всі ці факти ніяк не сприяють розвитку і популяризації тенісу у Львові. За це слід подумати міському комітету в справах фізкультури і спорту. Гебда Ю. Т., чемпіон СРСР з тенісу.
Блискучий успіх львівських велогонщиків. До Львова повернулися велогонщики, які брали участь в республіканських велозмаганнях, що відбувалися в Києві. Не зважаючи на те, що велогонщики Львова вперше брали участь в українських змаганнях, вони домоглися блискучих результатів. Звання чемпіонів України 1940 року завоювали львівські спортсмени Єрген ("Динамо"), яка виграла крос на дистанцію 20 кілометрів для жінок, серед чоловіків переможцями вийшли Лобаз ("Спартак") в шосейній гонці на 150 кілометрів та Бабій ("Спартак") в 40 кілометровому кросі. 