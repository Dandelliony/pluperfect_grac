◦ ◦ ◦ ◦ ◦ ◦ ◦ ◦ ◦ ◦

  "Чистка" в Карпатській Україні. "Грватска Стража" ч . 73 з 28. ц. м приносить низку інформацій із Карпатської України. Бої в Карпатській Україні ще не закінчені, бо Січ ставить ще сильний опір у горах. Мадяри кожного схопленого січовика розстрілюють на місці, тому що ця орґанізація заявила, що буде боротися до останнього чоловіка. Частина січовиків мусіла відступити через словацьку і румунську границю. Коло 250 січовиків переїхало через Білгород до Німеччини. Деякі з них залишилися в українських поселенців у Бачці, зокрема в Руськім Керестурі. Мадярським державним комісарем у Карпатській Україні іменовано відомого мадярона д-ра Юлія Марину, який має перевести чистку серед священників, учителів, урядовців та інших інтеліґентів. Як досі провірено, то згинули такі особи: Петро Калинюк, староста в Тячеві, Ярослав Главачек, староста в Севлюші, посол Федір Ревай, брат мін. Ю. Ревая, Василь Клемпуш, посол із Ясіня, Михайло Марущак посол із Бичкова, Олександер Маркуш, шкільний інспектор із Тячева, о. Василь Лар, директор учительської семинарії у Севлюші, Василь Ґренджа-Донський, письменник із Хусту. Були теж вістки, що згинув і д-р Михайло Кочерган, шеф бюра президії ради міністрів, але ця вістка виявилася неправдивою. У вязниці сидять: предсідник вищого суду д-р Комаринський, д-р Стебельський, предсідник законодатної комісії. Андрій Ворон, секретар премієра Ревая та багато інших українців. У військовій вязниці в Хусті сидить теж адвокат д-р Михайло Бращайко. Торговельну Академію зі Сваляви евакуювали разом із 150 учнями та з 7 професорами до Братислави, де їх приняли словаки. До Гуменного ішли вони всі пішки 80 км. Іменування д-ра Марини урядовим комісарем піддає в сумнів якінебудь обіцянки Будапешту щодо автономії для Карпатської України. Єдина справа, що нею займається урядовий комісар, є тепер мадяризація всієї території. Бритійська територіяльна армія у воєнному стані. ЛЬОНДОН. ПАТ. Чемберлєн заявив у палаті послів, що — згідно з постановою уряду — бритійську територіяльну армію негайно поставлено на воєнний стан. Терит. армію, яка дотепер мала 130.000 вояків, збільшено до 170.000: це число негайно подвоять, так що терит. армія матиме у воєннім стані 340 тисяч вояків. Цю постанову умотивував він так: Годі дальше не приймати рекрутів лиш тому, що чисельний стан армії вже доповнений — треба найти місце для всіх добровольців. Підіймаючи терит. армію на воєнний стан, уряд ще не вичерпав усіх можливостей, які дає добровольча служба, яка може покрити всі хвилеві потреби. Тепер треба приготовити для збільшеної армії приміщення, найти інструкторів, виряд. Пляни у цім напрямі вже випрацьовують і у відповідний час подадуть їх до публичного відома. Тоді уряд предложить законопроекти для фінансування цих постанов. Необхідно збільшити зусилля, щоб усвідомити суспільність, що армія потребує великої скількости добровольців і то в короткім часі. Становище опозиції. По промові Чемберлєна Ґрінвуд в імени лейбуристів висловив вдоволення, що уряд не покинув добровольчої рекрутації армії. Посол Сінклєр заявив, що ліберальна опозиція оцінює вагу цих військових постанов та дасть урядові повну підтримку. Чисельний стан брит. збройних сил. ЛЬОНДОН, ПАТ. Дотепер бритійська армія складалася з 19-ох дивізій: 6-ох реґулярних та 13-ох територіяльних. У воєннім стані терит. армія дістає ще 13 нових дивізій так, що від тепер брит. збройні сили матимуть 32 дивізії: 6 реґулярних і 26 територіяльних. Чисельний склад брит. армії буде ось який: 1. територіяльна армія 340.000 вояків, 2. реґулярна армія 246.000, 3. протилетунські дивізії 100.000, 4. реґулярна армія в Індії 70.000, разом 756.000. Армія негайно переходить у воєнний стан — міністерство війни видало інструкції у цій справі ще в середу вечором. Анґлія введе загальну військову службу? ЛЬОНДОН, ПАТ. На запит, чи в часі побуту Лєбрена у Льондоні йшли розмови про введення загального обовязку військової служби в Анґлії, Чемберлєн відповів, що це було предметом нарад, але він не може подати до відома ходу анґльо-французьких розмов.   