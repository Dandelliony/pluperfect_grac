28 українських еміґрантських родин примирає на варшавській вулиці.

Варшава, 1. липня. Юрба любить глядіти на нужду. Біля православного собору на Празі у Варшаві окружає вона гурток людей-нуждарів на маленьких, чудернацьких возиках і підсміхується незичливо, зачувши чужу їй, дивну, співучу мову.
Нуждарі на возиках — це українські еміґранти, кавалєри боєвих відзначень  У. Н. Р., колишні мешканці еміґрантського табору в Каліші, нині — жебраки і посміховище варшавської вулиці, людські руїни в лахманах, без хліба і даху.
В новинкарській мові ціла та жалюгідна історія виглядає так:
Тиждень тому до Варшави прибула купка мандрівних нуждарів і примістилася під тином біля православної церкви. Згодом виявилося, що ці бідолахи — це підстаршини й козаки армії У. Н. Р., викинені з табору в Каліші. Викинула їх таки — як вони кажуть — українська управа табору, при чому як причини такого жалюгідного поступку послужили якісь типові еміґрантські спори і колотнечі. Бездомні б[увші] українські вояки з численними родинами відкликались до міністерства внутрішніх справ, але там їм відповіли, що міністерство не може змінити рішення Українського Центрального Комітету. Що мали діяти позбавлені даху над головою скитальці? Прибули пішки (бо не можна їхати мініятурно-карикатурними возиками) до Варшави просити таки свою владу, себто У. Ц. К., щоб ними заопікувалися. В У.Ц.К. прийняли наших скитальців адміністративно-урядничим розведенням рук, кажучи, що годі тут щось зробити, що це і те й тамте. Нарешті по довгих просьбах, торгах, заходах і молєстаціях 25 українських родин зникло десь з бруку. Видно, десь їх примістили, бо навіть чужа влада не могли толєрувати табору голодоморів у центрі міста.
Не входимо з причини, що спонукали еміґраційну українську владу залагодити в такий риґористичний, а не в інший спосіб справу виселення своїх-же українських братів з малими дітьми з Каліша. Може вина була й по їх боці. Одначе маємо підставу вірити підст[аршині] Сильвестрові Чернявському, кавалєрові залізного хреста учасникові Зимового Походу, батькові пятеро дітей, чи Денисові Мельниченкові з окремої кінної дивізії (6 осіб родини), чи врешті усім тим Шевченкам, Крикунам, Бугаївам, Луценкам та іншим, які колись боролися за Україну, а тепер з жалем оповідають, як то українська управа табору в Каліші викидала їхні діти з лекцій рідної мови!
А вже нікого зі своїх ані тимбільше з чужинців не збудує отака картина: Під розваленим плотом на вулиці стоїть поломаний дитячий візок, в якому сидить троє брудних голих дітей. Четверо інших шкрабів теж голих і теж брудних повзає довкруги двох жінок, що біля возика „перуть" дитяче лахмання у мисці, з якої перед хвилиною кормили дітвору кислим молоком. Довкруги тої макабричної групки людей — юрба міщухів.
— Чеґо дзєці наґо тшимацє? — питає одну жінку якийсь панок з юрби.
— Бо бєлізне мусіми випраць, а нєма в цо пшебраць — відповідає зрезиґновано жінка.
Питаймо по українськи: А де чоловіки?
— Пішли в У. Ц. К.
— Обіцяли вам там поміч?
— Але, обіцяли. Бодай їх взяло…
— А за що вас викинули?
— Або ми знаємо? Викидали збунтованих ґенералів, викинули й нас. Але що ґенералові? Він має 140 зол[отих] пенсії, а нам — здихай.
Жінки говорять з польська, тому й питаємо:
— Ви польки?
— Так, але за українців повиходили, то й українками стали.
— Добже їм так — відзивається голос з юрби — нєх би били свеґо нє жуцали!
КТВ 