Буджет Карпатської України. — На Закарпатті лад і спокій. — Анґлійці здобувають приступом стару дільницю Єрусалиму. — Француський уряд погрожує цензурою.

Буджет Карпатської України.
Буджет Карпатської України передбачує для звичайних видатків 30 міліонів чеських корон, для надзвичайних 4 міліони чеських корон. Нормальний буджет вповні покривають приходи. Надзвичайний буджет призначений на інвестиції, передовсім на будову лічниць. З того буджету оплачуватимуть тільки самоуправу Карпатської України, що входить у ресорти її чотирьох міністерств. Решту (як військо, державні залізниці і т. п.) оплачуватиме центральний уряд у Празі.
На Закарпатті лад і спокій.
З Ужгороду повідомляють, що всі сплетні поширювані будапештенським радіом про заворушення на Закарпатті безпідставні та видумані і є лиш маняцьким брехунством неперебірчивої пропаґанди.
Від ліквідації мадярської диверсійної банди Геяша на Карпатській Україні панує повний лад і спокій. Населення відноситься з повним довірям та пошаною до свого уряду. Про прилучення до Мадярщини ніхто не хоче навіть і чути.
Анґлійці здобувають приступом стару дільницю Єрусалиму.
Урядовий комунікат.
Як стверджує урядовий комунікат, брит. війська обсадили пів кільометровий простір коло старої дільниці Єрусалиму та почали в четвер досвіда входити до неї. Брами були забарикадовані, тому анґлійці висадили їх у повітря динамітом. Жертв ще не обраховано; відомо лише, що згинуло 8 арабів (м. ін. одна жінка), 3-ох ранено важко і 15-х легко.
Заворушення у Яффі.
У яфській дільниці Аджамі дійшло до заворушень; ранено кільканацятьох арабів.
Француський уряд погрожує цензурою.
Велике вражіння викликала заява мін. Бонне між представниками париських щоденників, що якщо француська преса не перестане помішувати сензаційних, але неправдивих інформацій з ділянки закордонної політики, то уряд буде змушений вести цензуру цих вісток. Цю заяву мін. Бонне викликали інформації, що в останніх часах появилися на сторінках париської преси й які виявились зовсім неправдивими. Ці інформації — це здебільша вісті, що італійський уряд не дав своєї згоди на приїзд нового француського амбасадора Франсуа Понсе; про приїзд марш. Герінга до Парижа, про устійнення дати відїзду мін. Бонне до Анкари та вісти на тему інґеренції німецького уряду у внутрішні справи Чехословаччини. Уряд Далядіє виходить із заложення, що такі інформації можуть тільки пошкодити добрим міжнародним взаєминам і задумує почати з ними боротьбу. Коли цей поклик не матиме успіху — заведуть цензуру.  