Позачергова П'ята Сесія Верховної Ради СРСР першого скликання

Інформаційне повідомлення про спільне засідання Ради Союзу і Ради Національностей 1 листопада 1939 року.
Вчора, 1 листопада, о 6 годині вечора, в залі засідань Верховної Ради СРСР, в Кремлі, відбулось друге спільне засідання Ради Союзу і Ради Національностей.
Головує — голова Ради Союзу депутат Андреєв А. А.
На порядку дня — Заява Повноважної Комісії Народних Зборів Західної України.
До залу входять члени Повноважної Комісії Народних Зборів Західної України і займають місце біля трибуни. Депутати і гості зустрічають їх тривалою овацією.
Слово для заяви від імені Повноважної Комісії Народних Зборів Західної України надається члену комісії товаришу Панчишину М. І.
Після закінчення виступу тов. Панчишина члени Повноважної Комісії на запрошення головуючого тов. Андреєва А. А. займають місця серед депутатів Верховної Ради СРСР.
Верховна рада СРСР переходить до обговорення заяви повноважної Комісії Народних Зборів Західної України.
З промовами виступили: член Повноважної Комісії Народних Зборів Західної України тов. Кравчук І. Ю., депутат Богомолець А. А. (київсько-кагановичська округа, УРСР), члени Повноважної Комісії Народних Зборів Західної України тов. Студинський К. О. і Кузьминська Є. С., депутат Корнійчук О. Є. (Звенигородська округа, Київської області, УРСР) і члени Повноважної Комісії Народних Зборів Західної України тов. Гаврищук Г. В. і тов. Єфимчук-Д'ячук У. В.
Потім виступив заступник Голови Ради Народних Комісарів СРСР тов. Вишинський А. Я. Від імені уряду СРСР тов. Вишинський вносить на затвердження Верховної Ради СРСР проект закону "Про включення Західної України до складу Союзу Радянських Соціалістичних Республік і про з'єднання її з Українською Радянською Соціалістичною Республікою".
Подільним голосуванням по Палатах Верховна Рада СРСР одноголосно затверджує "Закон про включення Західної України до складу Союзу Радянських Соціалістичний республік з з'єднанням її з Українською Радянською Соціалістичною Республикою":
"Верховна Рада Союзу Радянських Соціалістичних Республік, заслухавши заяву Повноважної Комісії Народних Зборів Західної України, постановляє:
1. Задоволити прохання Народних Зборів Західної України і включити Західну Україну до складу Союзу Радянських Соціалістичних Республік із з'єднанням її з Українською Радянською Соціалістичною Республікою.
2. Доручити Президії Верховної Ради визначити день виборів депутатів до Верховної Ради СРСР від Західної України.
3. Запропонувати Верховній Раді УРСР прийняти Західну Україну до складу Української Радянської Соціалістичної Республіки.
4. Просити Верховну Раду УРСР подати на розгляд Верховної Ради СРСР проект розмежування районів і областей між Українською Радянською Соціалістичною Республікою і Білоруською Радянською Соціалістичною Республікою".
На цьому друге спільне засідання Ради Союзу і Ради Національностей закривається. 