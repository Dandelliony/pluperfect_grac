— Перед ювилеєм школи ім. кор. Данила. — "Тоталістичні устрої" — Купували авто за... 1 зол. — А всьому винна „бомба" пива. — Кістяк із часів світової війни. — Вбивника кс. Штрайха засудили на смерть. -- Рим вичікує Гітлєра.

— Перед ювилеєм школи ім. кор[оля] Данила. Ширші сходини і проба хору до ювілею школи ім. короля Данила у Львові відбудуться в неділю 27. березня в год. 3. попол[удні] при вул. Бальоновій 3. Прохаємо явитися на сходинах всіх колишніх учеників(ниць) школи ім. кор. Данила, а співучих з них взяти участь у хорі.
— "Тоталістичні устрої" – це тема, на яку д-р Л.Макарушка виголосить у четвер 24. ц. м. в „Молодій Громаді“ реферат. Початок реферату в 7. год. веч. Вступ для членів Т-ва й учасників клюбу.
— „Не гарантую, що з вами може статися". В неділю. 20-го березня ц. р., відбулося в салі Скарбка віче, що його уладило Т-во дозорців "Праца". До цього товариства належать — не вважаючи на те, що є товариство українських дозорців „Воля" — ті українські дозорці, що зараховують себе до УСДП. Але були на вічу й українські дозорці, що до „Праци" не належать. Один з них поставив внесок, щоб до президії віча вибрати також представника "Волі". На це не погодився голова „Праци" п. Фольмес, кажучи, що він поза Т-вом „Праца" не признає ніякого іншого товариства дозорців. Проти цього запротестував б[увший] голова Т-ва "Воля" п. Іван Козицький на що Фольмес заявив: "п. Козицький, нічого не говоріть, бо я не гарантую, що з вами може статися". П. Козицький не дістав теж слова, хоча чотири рази цього домагався. Та п. Козицький і ті свідомі українці, що були на цьому вічу, могли наперед знати, що так воно буде, бо в соціялістичній робітничій орґанізації вони непотрібні. Тому українцям нема чого туди йти. Коли вже мова про товариство дозорців, то українські дозорці мають свою „Волю", де їм ніхто не заборонить говорити.
— Купували авто за... 1 зол. Шофер Шукштуль і механік летунських варстатів Валеріян Лозинський хотіли конче мати авто, хоч не мали грошей. Одначе оба вони мали голову на карку і придумали спосіб, щоб роздобути для себе авто. Вони знайшли легковірного власника авта Едварда Файшнера і заграли перед ним цілу комедію. Шукштуль хвалився перед власником авта, що має на ощадностевій книжечці 16.000 зол. і завів його на пошту та при ньому виписав замовлення на 6.500 зол., що він їх буцімто хотів вийняти з каси. Тоді щойно побачив, що поштове віконце вже замкнене і тому відложив грошеву справу на черговий день. Але одночасно домагався, щоб Файшнер видав йому авто. Оба обманці возилися кілька днів автом. Згодом виявилося, що на щадничій книжечці нема 16.000 зол., тільки 1 зол. і що навіть книжечка не є власністю Шукштуля, лиш якогось Дзюркача. Ціла справа опинилася перед судом, який засудив  Шукштуля на рік вязниці з припиненням, Лозинського звільнив.
— А всьому винна „бомба" пива. Гринько Ничкало з Верблян пов. Яворів посперечався з Миколою Вареницею за дрібницю. Просто оба не могли погодитися щодо ціни передвоєнної „бомби" пива. Один з них обстоював, що бомба коштувала 4 „ґрейцарі", другий що 8 ґр. Один одному почали висувати чимраз сильніші аргументи аж вкінці Ничкало вжив найсильнішого: вибив по лиці свого противника. Так бодай він сам зізнав. Побитий трохи причинив і заявив, що Ничкало побив ще його палицею, або ловецьким крісом по плечах. Отже зізнання обох аматорів пива були доволі суперечні, тому теж свою опінію подав яворівський лікар, який ствердив зломання ключиці, що спричинило зменшення рухливости лівої руки. На цій підставі відбувся перед перемиським судом процес, який не вияснив, що правда, справи ціни пива, але вияснив, на підставі рентґенівських оглядин, що не було ніякого ушкодження ключиці і що пошкодований симулянт. І хоч підсудний побив був пошкодованого доволі тяжко, то суд спираючися на симуляції, звільнив підсудного. Так закінчилася справа передвоєнної "бомби" пива, яка з Верблян опинилася аж у Перемишлі. Одного боліло, другого коштувало і ніодин з них не мав ніякої користи.
— Кістяк із часів світової війни. Власник вілли в Лісовичах біля Моршина, пов. Стрий Адольф Шурлей, знайшов підчас розкопів у своїм городі на глибині 4 м. людський кістяк. Слідство виявило, що це кістяк німецького вояка з часів світової війни. Пізнали це по останках однострою.
— За комуністичну діяльність відповідає перед судом присяглих у Кракові визначний соціялістичний діяч і радний м. Кракова д-р Болєслав  Дробнер. Підсудний заявив, що ніякої комуністичної діяльності не вів. До вини не признався.
- Вбивника кс. Штрайха засудили на смерть. Окружний суд у Познані засудив Вавжиньца Новака за вбивство кс. Штрайха на кару смерти і втрату громадянських прав на завжди. За намагане вбивство паламаря Кравчинського засудив його суд на 10 літ вязниці. Як збірну кару присудив суд кару смерти і втрату громадянських прав на завжди. Суд не знайшов ніяких обставин, що злагіднювали би злочин. Новак прийняв присуд спокійно.
- Нові швидкі поїзди в Італії. Від 18 ц. м. почали курсувати на лінії Торіно-Падуя електричні поїзди нового типу (ультрарапід) які переїздять віддаль між обома містами 400 км. в рекорднім часі 3 год 10 мін. Нові поїзди мають середню скорість 125 км. на годину; найбільшу – 150 км. на годину. Небавом такі поїзди мають пустити теж і на інших лініях, як нпр. Міляно – Рим – Наполі.
- Рим вичікує Гітлєра. Італійська столиця готовиться приняти якнайпарадніше канцлера Гітлєра. Місто основно чистять, асфальтом вулиці наново асфальтують, миють і малюють фасади домів, уладжують нові вистави у крамницях, положених при головних вулицях і т. д. Вікна й балькони домів, дахи камяниць, крамничні вистави і ворота прикрашують свастикою найріжнороднішої величини. На залізничнім двірці Остія вже закінчують праці. Також деякі вулиці і дільниці в старім Римі перебудовують. 