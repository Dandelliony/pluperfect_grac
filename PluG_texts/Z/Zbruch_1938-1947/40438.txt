Виставка творів про Буковину

У радісні дні возз'єднання зеленої Буковини з квітучою Радянською Україною Львівська філія бібліотеки Академії наук УРСР розгорнула роботу по вишуканню цінної рукописної спадщини та видань творів найвидатніших українських письменників Буковини. В гарно оформленому гуцульськими килимами приміщенні бібліотеки відкрита виставка. Провідна ідея її — показати те, що дали письменницькі таланти трудящим Буковини за час панування австро-угорської монархії, польської шляхти і румунських бояр.
Особливу увагу приділено показу творчості Юрія Федьковича. В другій половині XIX сторіччя він підніс свій голос на захист скривдженого, вбитого горем українського народу. Тут є рукописи його творів: "Довбуш" — трагедія на п'ять дій, "Новобранчик" — поема, "Так вам треба" — комедія та рукописи його перекладів трагедій Шекспіра "Макбет" і "Гамлет".
Великий інтерес являє виданий в 1866 р. вірш Федьковича "В день скону батька нашого, Тараса Шевченка, кобзаря Русі, мартира України, предтечі нашої волі і слави" та його "Осьмий поменник Тарасові Шевченкові на вічную пам'ять".
У другій вітрині є рукописи творів Ольги Кобилянської: "Думи старика", ",Балаканина про руську жінку" і "Через море". Останній рукопис виправлений для друку Іваном Франком. Тут виставлено її повісті, оповідання, новели і нариси: "Людина", "Царівна", "Природа", "Покора", "В неділю рано зілля копала", "Через кладку", "Земля" і "Юда", що були друковані в Чернівцях, Києві і Львові.
В петербургському журналі "Жизнь" за 1900 рік, який експоновано на виставці, Леся Українка так писала про Федьковича, Кобилянську і Стефаника: "Три головні буковинські письменники, поповнюючи взаємно один одного, дають цікаву картину життя всіх верств населення своєї країни. Мимоволі з'являється думка: якщо малочисельне населення забутої провінції при несприятливих умовинах для розвитку літератури могло дати за короткий час свого національного пробудження три сильні таланти, які привернули на себе увагу навіть сучасної посторонньої критики, то які творчі сили повинен мати в собі народ, до якого належить оте маленьке плем'я і як розгорнулись би ті сили при ліпших умовинах!".
На виставці експонований твір буковинської письменниці-демократки Євгенії Ярошинської "Перекинчики". Письменниця була тісно зв'язана з життям трудящих Буковини, щиро раділа новому соціалістичному рухові та вороже ставилась до верхівки української інтелігенції, безхарактерність і продажність якої вона і змалювала в цій повісті.
Виставку доповнюють наукові твори про Буковину: "Деякі історично-географічні відомості про Буковину" — Г. Купченка, Київ 1876 р., "Історія Буковини" — Мирона Кордуби тощо. 