Охороняти соціалістичну власність. — Недоліки парникового господарства.

Охороняти соціалістичну власність
Радянська торгівля докорінно відрізняється від капіталістичної. В ній немає приватних власників — купців, капіталістів і в ній немає купецької спекуляції і шахрайства, без чого не обійтись торгівцям приватникам. Це єдина в світі торгівля побудована виключно на основах найкращого задоволення усіх вимог трудящих. Але пережитки старої торгівлі все ще деякий час залишаються.
З цими залишками нещадно бореться радянське правосуддя. На охороні соціалістичної власності стоять непорушні закони нашої держави.
Це питання широко обговорювала нарада представників торговельних організацій міста і району, що відбулася 30 січня в міськторгвідділі. Виступаючи на нараді прокурор тов. Шишацький відмітив значні недоліки в боротьбі з розкрадачами соціалістичної і кооперативної власності. Розтратникам потурали. Були випадки, коли розтратник погодився повернути украдені гроші, здебільшого справу вважали вичерпаною і не передавали в суд. Цим злочинним потуранням заподіяно багато шкоди. Розтратник покривав цю суму іноді з державних коштів і далі продовжував свою злочинну роботу. Нарсудді в більшості випадків надто милосердно і добросердечно ставились до злодіїв соціалістичної власності. Ось, наприклад, зав. кондитерською №84 Березовська розтратила 2.205 крб. За це вона одержала лише 1 рік умовного ув'язнення. Цю ж саму кару одержав розтратник Фрайфель. Таких випадків багато. В результаті самі лише дрібні розтрати в міськторзі в минулому році становили суму 19.249 крб.
Інвентаризація і перевірка проводилась частково. Наприклад, в ресторані №6 протягом цілого року не було інвентаризації і контролю.
Але, основна причина цих посягань на соціалістичну власність, це недостатня виховно-профілактична робота і, в багатьох випадках, невірний підхід до підбору кадрів. В торгапарат проникали класово чужі елементи. В міськторзі не було більшовицької пильності у цьому відношенні.
Учасники наради намітили ряд заходів по посиленню профілактичної роботи для успішної боротьби за охорону соціалістичної власності.
Е. Кушко Недоліки парникового господарства
Здійснення рішень історичного XVIII з'їзду ВКП(б) про створення навколо міст і промислових центрів овочевих баз є важливим завданням партійних та радянських організацій, земельних органів і колгоспів. Боротьба за високі врожаї овочевих культур повинна проводитись на основі дотримування стислих строків намічених робіт, старанного підбору насіння, забезпечення потрібної густоти насаджень і інше.
В нашому районі прекрасні умови для широкого розвитку парникового господарства. Враховуючи це, облземвідділ запланував на весні закласти 3.360 парникових рам, з цього в колгоспах 300 і в радгоспі с. Міжинець 300 рам.
Але хід підготовки до закладки парників незадовільний. Про це говорять цифри.
За станом на 25 січня не вистачає ще 1.673 рами, а крім того 359 залишалось до ремонту. За винятком радгоспу в Міжинці майже всі села, де є парникові господарства, відстають з підготовкою до весняної закладки.
Ось, наприклад, в Пикуличах з 350 рам на сьогодні є лише 41, коли не рахувати 38 рам, що ремонтуються. Не краще справа з заготовкою парникової землі та добрив, потрібних на закладку парників.
Не пізніше 5-го лютого треба закінчити ремонт рам, і забезпечити заготовку котлованів, заготовити і підвезти добрива на місця, а до 20 лютого закінчити повністю усю закладку. Порушення цих строків загрожує зривом наміченого плану посіву городини і капусти (ранньої) до 15 лютого, помідорів до 25 лютого, помідорів середніх, баклажанів до 20 березня. При цьому слід сказати, щоб крамниця "Сортонасінньоовоч" (зав. тов. Найман) не задовольняє потреб селян.
Це питання не привернуло ще до себе належної уваги керівників районних і організацій і голів сільрад, які до цього часу не приділяють належної уваги цьому.
Л. Герман агроном райземвідділу 