◦ ◦ ◦ ◦ ◦ ◦ ◦

Розкопки і цінні знахідки. Львівський відділ інституту археології Академії наук УРСР працює над питаннями з життя первісного суспільства на території України та походження слов'ян. Для цієї мети наукові працівники інституту провели кілька експедицій, які дали дуже цікаві і цінні результати. Професор Я. І. Пастернак, який досліджує велике городище феодальної доби в Крилосі, почав також досліди на городищі "Пліснисько" в с. Підгірцях, Олеського району. Він знайшов там унікальну плоскорізьбу з кості (частину триптиха), на якій відображено дружинника в повному озброєнні за оборонними мурами. Не менш цікавою була експедиція в с. Вікнини Великі, Катербургського району, Тарнопольської області. Там було відкрито селище з перших сторіч нашої доби, де знайдено залишки трьох хат-ліп'янок з великою кількістю пам'яткового матеріалу. Ці розкопки є одні з перших систематичних археологічних дослідів селищ того періоду.
Подарунок львівським школярам. За 11 місяців свого існування Львівська обласна дитяча бібліотека набула великої популярності. Зараз вона обслужує понад чотири тисячі школярів і надає методичну допомогу шкільним бібліотекам області. Для поповнення книжного фонду новими виданнями бібліотеці асигновано в цьому році 80 тисяч карбованців. Днями бібліотека одержала в подарунок від Київської дитячої бібліотеки 1643 книжки російською і українською мовами. У липні в області буде відкрито ще 5 спеціальних дитячих бібліотек — в Золочеві, Бродах, Кам'янці-Струмиловій і в Червоноармійському та Шевченківському районах Львова.
Радянські спеціалісти. У вищих учбових закладах Львова тепер працюють комісії по розподілу студентів-випускників. Держуніверситет ім. Івана Франка випустить в цьому році коло 300 педагогів-математиків, фізиків, хіміків, біологів, істориків, філологів, географів. Всі вони направляються на роботу в середні школи західних областей України. Хіміки і геологи будуть направлені на роботу в промисловість і на транспорт. Основна частина студентів юридичного факультету направляється в західні області Білорусії, а також в Чернівецьку область. Львівський політехнічний інститут вперше випускає в цьому році коло 300 радянських фахівців по 23 спеціальностях — інженерів-електриків, інженерів-механіків, лісотехніків, агрономів, інженерів-радистів, архітекторів, інженерів-будівельників і т. д. Ветеринарний Інститут також проводить перший випуск дипломованих спеціалістів. 48 ветеринарних лікарів відряджаються на роботу в систему земельних органів на посади лікарів районних і дільничних ветлікарень. Близько 300 лікарів випускав Львівський медичний інститут. Одержали відрядження студенти-випускники Львівського учительського інституту.
Нові спектаклі оперного театру. Колектив Львівського державного театру опери та балету, після прем'єри опери "Кармен", приступає до роботи над рядом нових спектаклів. На сцені театру буде поставлено оперу "Циганський барон" — Йогана Штрауса. Цю роботу доручено диригенту Якову Мунд. Балет українського радянського композитора К. Данькевича "Лілея" ставитиме балетмейстер Вігі — лев, диригуватиме М. Д. Покровський. Значною подією буде прем'єра опери великого польського композитора Монюшка "Галька". Її ставитиме головний режисер театру А. Улуханов, диригуватиме Я. Мунд. Спектакль буде виконуватись польською мовою. В спектаклі опери "Циганський барон" візьме участь заслужений діяч мистецтв орденоносець Феона, якого спеціально запрошено.
У львівських письменників. Вчора в клубі письменників м. Львова розпочалася перша конференція, присвячена сучасній тематиці в творчості львівських письменників. В роботі конференції беруть участь секретар ЦК КП(б)У по пропаганді тов. Лисенко, заступник Голови РНК тов. Редько та секретар обкому КП(б)У по пропаганді тов. Приходько. У своїй доповіді секретар львівської організації СРПУ тов. Десняк змалював великий ріст соціалістичного будівництва в західних областях Україні і творчу активність львівських письменників, багато яких уже написали ряд творів про сучасну радянську дійсність. Почалось обговорення доповіді, в якому взяли участь письменники тт. Путрамент, Цурковський, Гаврилюк, Шкрумоляк, Шаян і ін. Продовження конференції львівських письменників відбудеться 15 квітня. 