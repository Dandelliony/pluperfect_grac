◦ ◦ ◦ ◦ ◦ ◦ ◦

Обовязок вишколювати термінаторів. На підставі першої виконної постанови до розпорядку Ґен. Ґубернатора у справі поділу робочих сил, посередництва праці, фахової порадні й посередництва термінаторських місць, від 1. V. входить у життя обовязок вишколювати термінаторів. Усі приватні й прилюдні заведення господарчі заліза й металів, що мають понад 10 робітників, обовязані вишколювати термінаторів відповідно до числа зайнятих нефахових фізичних робітників. Уряд праці або староста рішає, в якій ділянці має заведений вишколювати термінаторів. Приписи про управнення термінаторів і устійнення їх числа залишаються незмінені. На домагання уряду праці або старости керманичі заведень мають дати потрібні інформації про склад залоги й уладження заведення. Керманичі заведень, що хоч обовязані прийняти термінаторів або дати інформації, не сповнять цього, підлягають карі. Ця постанова ввійшла в життя з днем 1. травня 1941.
Український національний хор під дир. Володимира Божика, що мав виступити в Варшаві в салі Консерваторії 27. квітня, з причини хвороби 2-ох солістів виступить з концертом в неділю 4. травня. В програмі концерту українські народні пісні визначних українських композиторів.
Українців, що володіють чужими мовами, просимо зголоситися до нас, подаючи такі дані: 1. прізвище й імя, 2. рік і місце народження, 3. освіту (точно!), 4. звання (давніше і теперішнє), 5. якими мовами володіє у слові, якими у письмі та в якому ступні, 6. у яких чужих краях перебував, та як довго. — Знання світових мов слід зголошувати лише, якщо володіється ними бездоганно. Зголошення слати до Українського Центрального Комітету, Краків, Зелена 26/5.
Сходини Комісії Адміністраційного і Державного Права Правничої Секції УЦК відбудуться в понеділок 5. травня в домівці при вул. Зеленій 26/ІІІ/7 з рефератом д-ра Павла Лисяка п. з.: "Підстави соціяльної політики сучасної Німеччини". — Початок сходин в 19. год.
Д-р Іван Лемішка, лікар-асистент шпиталю св. Лазаря в Кракові, знаний краківським українцям, як добрий інтерніст, крім того відомий, як ініціятивний і рухливий громадянин — дістав від шефа краківського дистрикту покликання на управителя державної лікарні в Сяноці. Сяніцька громада дістане в його особі ще одного доброго громадського робітника й знаного лікаря-фахівця. 