◦ ◦ ◦ ◦ ◦

Перша німецька вистава. 9 і 10 жовтня в Оперному Театрі у Львові відбудеться перший гостинний виступ німецьких артистів. Артисти Берлінської Скалі виступлять у ревії оперет під назвою "Мельодія веселості".
Реєстрація підвод. Щоб улегшити перевози продуктів до Львова, голова міста видав зарядження про реєстрацію підвод, саней, лещет і др. Всі власники повинні зареєструвати свої засоби транспорту при площі Смольки 3, ІІІ. пов.
Торгівля бараболею. На основі зарядження губернаторства селянам дозволяється продавати бараболю на чотирьох львівських площах: Антона, Софії, Теодора та Берестейської Унії. Кожний селянин мусить мати довідку від управи села про те, скільки бараболі має зі собою. Продавати бараболю відборцям можна лише на картки. Обов'язують установлені ціни. Повернувши, селянин здає в управі села одержані у виборців відтинки карток. Яриною та овочами можна свобідно торгувати на згаданих вище площах. Не вільно торгувати на вулицях міста та на інших площах.
Зелень у Львові. Відділ зеленого насадження управи м. Львова інтензивно працює. Ще цієї осені запроєктовано засадити 5.000 дерев та 2.000 кущів. Переробляють квітники в Стрийському та Університетському парках. Відділ переймає постепенно опіку над усіма зеленцями, що належали колись Районним Радам. Роботу відділу утруднює брак робочих рук і матеріялів.
Як можна сьогодні подорожувати? Окремого дозволу для виїзду з Галичини не видається при вулиці Баторого 3; його видають у Шефа дистрикту (Відділ — Внутрішня Управа). Цим справляємо і доповнюємо наші дотеперішні інформації в цій справі. 