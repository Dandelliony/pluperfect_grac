◦ ◦ ◦ ◦ ◦ ◦ ◦ ◦ ◦ ◦

"Український анекс" до німецько-совітського пакту.
Німеччина зобовязується не видвигати на міжнароднє форум українських справ?
МОСКВА. ATE. Тутешні політичні кола твердять, що до німецько-совітського пакту неаґресії долучено кілька анексів про справи, які цікавлять обох контрагентів. Найважнішим з них є т. зв. український анекс, в якому Німеччина зобовязується не видвигати на політичне форум "справи Великої України".
У звязку з тим політичні кола висловлюють погляд, що німецький, уряд йдучи на руку совітам, припинить усяку пропаґанду у звязку з українською проблємою.
В іншому анексі Німеччина мабуть зобовязалася зревідувати свою політику супроти Японії.
Боєва промова Далядіє.
ПАРИЖ. 25. 8. ПАТ. Сьогодні вечором виголосив премієр Далядіє промову у радіо. Премієр підкреслив, що всі заходи, які поробила Франція, змагають до віддалення марева війни. У ґданській справі премієр заявив таке: Чому Ґданськ може викликати сьогодні війну? Перш усього тому, що цю справу висунено під загрозою сили та що у супроводі ще більших ревіндикацій виринає теж справа існування Польщі. Разом зі справою волі й життя Польщі, значить разом зі справою волі 35 міліонів людських існувань, входять у гру теж доля інших европейських народів, отже і наша доля, французів. А нема між нами ні одного, який не зрозумів би, або не виявив передбачливости, що коли через трусливість дозволимо згинути одному по другім всім народам, то спроба накинути геґемонію звернеться раптом проти нашої батьківщини.
Тому теж Франція взяла на себе зобовязання супроти всіх країв, які хотіли такі зобовязання прийняти. Тому теж Франція навязала переговори зі Совітами, сподіючися щасливого закінчення, одначе Росія, поваливши раптом свою політику та свою доктрину, підписала договір із Німеччиною, який дозволив їй звільнитися від зобовязань, що їх накладала на Москву доктрина нею пропаґована. Свою промову закінчив премієр заявою, що коли всі зусилля поладнати конфлікти мирно виявляться безуспішні, тоді уряд звернеться до геройства всіх французів. Франція бажає миру, але не піддасться насиллю та несправедливости.
Німеччина припинила міжнародню комунікацію.
ВАРШАВА. 25. 8. ПАТ. Німеччина припинила всю міжнародню летунську комунікацію.
ЛЬОНДОН, 25. 8. ПАТ. Німецькі кораблі, які знаходяться у пристанях північно-східного побережжя Анґлії, дістали приказ відплисти до Німеччини найпізніше завтра. Пароплав "Ганза" лінії Гамбурґ—Америка, який відплив учора з Гамбурґу до Савтгемптон і Ню-Йорку, не причалив сьогодні до савгемптонської пристані.
ТОКІО. Японський корабель "Яшукімару", який мав виїхати із Гамбурґу, дістав наказ стримати виїзд та виждати на приїзд японців, які на його чердаку мають покинути Европу.
ЛЬОНДОН. Кореспонденти німецьких часописів та аґенцій у Льондоні дістали від німецького уряду наказ покинути Велику Британію. Вони виїздять у суботу рано. Цей наказ є відповіддю на такий сам розпорядок бритійського уряду, який велів всім анґлійським кореспондентам покинути Німеччину вже вчора вечором. 