Чи потрібні нам ґімназії?

Надходить весна і з нею в гострішій формі виринає важливе питання орґанізації шкільництва взагалі, зокрема на найближчий шкільний рік. В цій орґанізації є ще багато над чим призадумуватись. Одним із підставових питань організації є питання типу та характеру шкіл. Усі погоджуються з тим, що теперішні часи вимагають передусім розбудови фахових шкіл, але, як бачимо зі статті В. Островського, не всі мають зрозуміння потреби істнування шкіл загально-освітніх, цебто ґімназій.
Школи загально-освітнього типу потрібні для кожного народу, як потрібні є свої священики, вчителі, інжиніри, лікарі, правники, письменники, кооператори і і., для більшости котрих передумовою здобуття звання є покінчення середньої загально-освітньої школи та потім відповідної вищої. Коли нікого між нами нема, хто не вважав би за щось самозрозуміле істнування згаданих працівників, то льоґічно мусимо признати, що загально-освітні школи, ґімназії є потрібні і конечні.
Вкриваємо наші землі сіткою фахових шкіл і хочемо, щоби їх рівень під виховним і навчальним оглядом був якнайвищий, а воно у величезній мірі залежить від приготування вчительських кадрів. Маю на увазі в першій мірі фахові школи середнього типу, де повинен вчити учитель з вищою освітою, до якої доходить через ступінь середньої загально-освітньої школи.
В кожнім народі повинна бути відповідна кількість людей зі загальною освітою, котрим — так воно вже є — в першу чергу припадає роля провідників і творців рідної культури. Значіння ґімназії як загально-освітньої школи полягає в тім, що дає відомості з різних ділянок знання, але в більшій мірі — і це найважніше — в тім, що добором предметів і методою навчання ум розвивається, вишколюється і стає здібний переборювати всякі труднощі. Не треба мішати подрібного знання, певної кількости конкретних відомостей, що їх нам дає школа, з остаточними вислідами освіти, з вишколом, з культурою нашого ума. Дуже багато подробиць, яких ми навчились, забуваємо; однак освіченими не перестаємо бути.
Не можемо роздумувати над тим, чи потрібні нам загально-освітні школи, коли маємо на увазі високий розвиток рідної культури, бо це аксіомна правда. Але можемо й повинні ми обмірковувати питання, скільки і якого типу середніх загальноосвітніх шкіл нам потреба. Хто зна, чи на близько 800 тисяч українського населення в Ґенеральному Ґубернаторстві, навіть беручи під увагу невелику кількість інтеліґенції і міщан, дві українські ґімназії в Холмі і Ярославі не замало (звичайно одна ґімназія припадає приблизно на двадцять кілька тисяч мешканців). Може було б корисніше для самого навчання і виховування, а також з уваги на селянський елємент молоді, котра мусить нераз далеко виїжджати з рідних сіл до ґімназії, коли б навіть для цієї самої кількости молоді, яка виповнює тепер дві ґімназії, заснувати три. Але в ніякому вже разі не можна піддавати в сумнів потребу й доцільність істнування двох ґімназій!
Не треба боятися надміру ґімназистів. З практики шкільної знаємо, що зпоміж тих, що вступили до першої кляси ґімназії, лише невеликий відсоток кінчає ґімназію, а тих, що дістануть свідоцтво зрілости в українських ґімназіях в Ґенеральному Ґубернаторстві, ледви чи буде досить, щоб задовольнити всі потреби на цих землях. Шкільний досвід рівнож повчає, що чимало з цих ґімназистів, які з рівних причин покидають ґімназію, вступає до фахових шкіл і кінчає їх з добрим успіхом. І для них пройдені роки навчання в загальноосвітній школі не є без значіння. Вони зі загальною освітою і її користями лучать фахове знання і творять направду освічену ґрупу різних фахових працівників. 