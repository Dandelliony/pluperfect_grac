Людина — найцінніший капітал

Польська письменниця тов. Ванда Васілєвська розповіла нам про свої враження від подорожі по містах Радянської України.
— Мене найбільше цікавила під час моєї поїздки в Радянську Україну — людина. І я переконалась, що радянська людина, це справді найцінніший капітал країни. Вона завжди весела, бо чужа і невідома їй журба. Вона знає, що працює сьогодні, працюватиме завтра, що коли захворіє, про неї піклуватимуться лікарі, в старості дбатиме про неї держава, а діти її матимуть прекрасне, щасливе життя.
Радянська людина безмежно любить свою батьківщину і все те, що в ній є — заводи, фабрики, колгоспи, бо все це зробила вона своїми власними руками, для себе і для свого народу.
З якою любов'ю показували робітника Харківського турбіно-генераторного заводу свої машини. Це ж вони самі будували цей завод у тріскучий 2 5-градусний мороз, де вони власноручно монтували ці станки.
— Жалкую, що ви не побачите зробленої мною турбіни — сказав мені молодий робітник, любовно поглядаючи на ящик, де була запакована до відсилки нова машина. Ці слова зворушили до глибини мою душу.
Найбільш огидлива риса капіталістичного світу — національна ненависть і ворожнеча. Для громадянина СРСР все це є чужим, ворожим. Коли я прийшла в Харківський інститут журналістики, я зустріла там українців, росіян, поляків, грузинів, вірменів, узбеків. Всі вони однаково дружньо і сердечно тиснули мою руку і всіх я бачила моїми братами. Для того, щоб вони мене краще зрозуміли, я запросила перекладача. Тоді вони мені сказали:
— Ні, говоріть по польськи. Брат брата завжди зрозуміє.
Але найбільш мене захопили найменші громадяни соціалістичної країни. Діти — це її гордість, краса! Ніде не піклуються про них і не люблять їх так, як тут. В жодній країні немає таких любих, розумних і зрілих дітей. Просто дивовижною була для мене зустріч в Києві на вулиці, коли київляни зібрались під будинком, з якого ми виходили.
Маленька п'ятирічна дівчинка просила свого батька, щоб пішов купити їй морозива.
— Почекай, приїхали ж до нас гості з Західної України — почула я голос батька.
— Це вони? — спитала дівчинка, вітаючи нас радісною посмішкою.
Я підійшла ближче.
— А ти знаєш, хто ми такі? — запитую дівчинку.
— Знаю. Адже по радіо про вас говорили. Ми й концерти для ваших дітей влаштовували.
— А ти знаєш хто раніш панував в Західній Україні?
— О, якже ж мені цього не знати? Польські пани!
В Харківському Палаці піонерів я бачила малих майстрів, що готували для дітей Західної України прекрасний подарунок — справжній, хоч і невеличкий, паровоз і цілий поїзд. В такому ж Палаці в Києві я оглядала лабораторію з таким устаткуванням, про яке досі львівська політехніка навіть і мріяти не могла. Як серйозно, вдумливо працюють ці малята в своїх майстернях! Чудова країна, чудові її діти!
Радянська людина ненавидить брехні, цю язву буржуазного світу, де брехня є законом. Одного разу робітник приніс мені свої вірші і запитав чи польські офіцери мали золоті еполети. Я була трохи здивована цим питанням.
— Адже це дрібниця — відповідаю.
Робітник-поет на мене здивовано подивився.
— Хоч це й дрібниця, але і я в жодному випадку не можу обдурювати людей. Це було б недостойно громадянина Радянського Союзу.
Почувши таку відповідь, я зніяковіла. Це насправді нова людина, це ніщо інше, як революція людських душ.
Я бачила і відчувала якою любов'ю і подякою горять серця радянських людей до батька й вождя товариша Сталіна. Мені доводилось чути, як київляни розпитували членів Повноважної Комісії Українських Народних Зборів, що повернулись з Москви:
— Як здоров'я товариша Сталіна? Що вам сказав товариш Сталін на прощання? — ось питання, що довго не змовкали. В цих питаннях було все, що є найкрасивішого в людській душі: любов і пошана вільної людини до геніального борця за визволення трудового народу, до творця найдемократичнішої в світі Конституції. 