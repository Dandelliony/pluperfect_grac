Крок вперед у господарській праці

З нагоди віднови Кооперативного Банку "Дністер" у Львові
Львів, 7 грудня.
Дволітнє большевицьке володіння полишило жахливі наслідки в нашій країні. Ми звикли глядіти на нього під кутом страхітливих переживань і вічної непевности тих, що перебули ці роки в большевицькому раю, але поминаючи людське горе й нещастя, безліч родинних трагедій, слід большевизму так чи сяк помітний у всякій ділянці, а з особливою гостротою виступає він у господарському житті. Підготовляючи грунтовне економічне знищення Галичини, зрівнання її під тим оглядом з рештою земель, що належали до Совєтського Союзу, довели большевики до господарського знесилення країни, до обідніння населення. Бо тільки той, хто нічого не мав і тому не лякався нічого втратити, був сполягливим громадянином "шостої частини світу".
Воєнні дії, большевицька злоба, що втративши надію на рятунок, мстилася на всьому, що попало під руки, принесли з собою дальше знищення. Проречистими доказами того руїни, розсіяні по містах, містечках і селах Галичини.
І ось виринає перед нами колосальне завдання, що вимагатиме організованої напруги сил цілих верстов громадянства: як найшвидше довести до направи воєнних шкід, посилити продукцію й експлуатацію багатств країни, а згодом довести її до господарського розквіту, що на нього вона заслугує. Проте ця вдячна своїми перспективами праця потребує не тільки доброї волі й зрозуміння її конечности. Необхідне тут уміння зачати від того, що найпотрібніше, що скоріше й можливіше перевести в життя, одним словом вміла господарська керма цією велетенською працею над розбудовою господарства, спрямуванням розбудженої енергії в правильне русло.
Кожний громадський стан найде тут своє місце, свою ролю, свої завдання. Особливо великі завдання розгортаються перед українським міщанством. Свої перші кроки на тому полі ставило воно вже в останніх роках перед війною. Хоч серед дуже невідрадних умовин, серед шикан, перепон і труднощів зі сторони ворожої тоді державної влади, потрапило воно великими зусиллями та подивугідною витривалістю дійти до поважних осягів і здобути цінний досвід. Коли тепер відносини змінилися на краще, коли кожна ініціатива над господарським піднесенням країни радо вітається, знаходить живий відгук і дістає належну піддержку, слід із здвоєною енергією приступити до діла. Кожний український промисловець, купець і ремісник, а всі вони з гордістю згадувати можуть свою традицію, засукує рукави й береться до праці.
Ні купець, ні промисловець, ні ремісник у своїм змаганні з труднощами життя не самотні. Разом з ними тим самим шляхом, у тому самому напрямі йде найвірнішій їхній приятель, найщиріший дорадник. Український банк, що диспонує грішми, в потребі порадить і допоможе, приспішить осяги, відверне лихо — ось куди звертаються очі всіх заінтересованих у цій гігантській, хоч невидній роботі.
Цими днями відновив свою діяльність кооперативний банк "Дністер" у Львові, вул. Руська, ч. 20/І. Одна з найстарших і найдосвідніших фінансових наших установ, що до війни зв'язувала свою діяльність головно з хліборобським станом, спрямовує свій досвід, своє багатство, свої капітали також на інший господарський відтинок, у сторону українського промислу, торгівлі й ремесла. Кожний там найде ради, де та як ужити свої гроші, теж і активну допомогу в поповнені потрібного закладового чи оборотового капіталу — банк фінансує здорові промислові підприємства. Купець користується всіми видами й добрими сторонами модерного банківництва: кредитом, біжучими рахунками, безготівковими розплатами, — банк бачить одну із своїх опор у постійній і вірній клієнтелі з сильного купецького стану і заінтересований у скорому розвиткові української торгівлі. Ремісник найде поміч при відкритті свого варстату праці, при закупі знаряддя й машин, — українське ремесло, що тішиться заслуженою славою найсоліднішого в краю, заслугує на піддержку і банк пильнує, щоб стояло воно на певних і сильних фінансових основах.
Ось так усі грошові справи й інтереси трьох найважніших галузей українських господарсько-продуктивних міських сил сходять й перехрещуються в "Дністрі", банку українського промислу, торгівлі й ремесла у Львові. Своєю метою поклав він собі згуртувати ці стани в свою клієнтелю, облегчити в той спосіб їхні взаємні відносини в торговельній та згармонізувати їхню діяльність у загально-господарській площині. Промислові, торговельні й ремісничі українські кола з довір'ям відносяться до банку "Дністер", як до своєї фінансової установи, що разом з ними росте й розвивається, разом з ними береться за краще господарське майбутнє. В тому взаємному довір'ї між "Дністром" та його клієнтелею лежить запорука добрих успіхів у праці взаємних користей і добрих виглядів на дальший господарський розвиток. 