◦ ◦ ◦ ◦ ◦

Не відкривати каналових шахт. Дирекція Міського Водопроводного Заведення подає до загального відома, що спеціяльне відкривання каналових шахт є заборонене та підлягає карі. Відкривати каналові шахти має право лише персонал Міського Водопроводного Заведення і в деяких випадках персонал Заведення Чищення Міста. Винятково з огляду на усунення снігу з вулиць. Заведення Чищення Міста може дозволити відкрити каналову шахту домоуправителям або двірникам, видаючи в кожнім такім випадку письменне уповажнення.
Організація нафтового промислу. З хвилиною, коли терен Галичини перебрала під своє правління німецька влада, цілий нафтовий промисл, як совєтське добро, перейшов у руки уряду. Централізацію промислу переведено при допомозі двох нафтових товариств: 1) Бескіден Ердель Гевіннунгс Гезельшафт — (Бескидське Т-во добування кип'ячки). 2) Бескіден Ердельферарбайтунгс Гезельшафт (Бескидське Т-во перерібки кип’ячки).
До першого Товариства приділено спеціяльний газовий відділ, що займається виключно продукцією та доставою газу для промислу й освітлення міст. Дирекція Товариства приміщується в Яслі й виконує нагляд над своїми станицями на Заході й у Дистрикті Галичина в Бориславі, Дрогобичі й Станиславові. Осідком другого Т-ва є Лібуша, біля Горлиць, і Дрогобич, довкруги яких концентрується багато рафінерій. Завданням цього Т-ва є передовсім перерібка сирівців.
Нагляд над Т-вами нафтового промислу має спеціально уповажнений для господарки кип'ячкою в Генеральному Губернаторстві (дер Зондербефольмехтігте фір ді Ердельвіртшафт ім Генеральгувернемау) з осідком у Кракові. Завданням управління нафтового промислу є об'єднати всі станиці, щоб обнизити адміністраційні кошти та виключити всякого роду спекуляційні моменти, що руйнували нафтовий промисл перед війною. Управління змагає до ліквідації торгівлі теренами й паями брутто, які інколи до висоти 20% обтяжували давній нафтовий промисл.
Вистава для молоді. У суботу, 28-го лютого ц. р., в 3-ій год. пополудні в Українському Театрі відбудеться вистава для української шкільної молоді. Відограють комедію Ж. Б. Молієра п. н. "Скупар". Переклад І. Стешенка. Постанова В. Блавацького. Режисер-асистент: Б. Паздрій. Декорації: М. Радиш. Квитки на цю виставу в ціні від 1—4 зол. продає квиткова каса щоденно від 11-ої до 13-ої год. Телефон квиткової каси: 214-12. 