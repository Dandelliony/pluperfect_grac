Балачки про моду. Зачіски наших дівчаток.

Минулося літечко, коли то волею користувались ми необмежено, коли й дитяча голівка була вільна та волоссячко могло собі літати по вітру і ніхто його волі дуже не обмежовував та про зачіску не дуже дбав. Школа. Та школа, що у всьому має здисциплінувати дитину й тут ставить свої вимоги. Треба, щоб дитяча голівка не тільки гарно виглядала, але, щоб вона була й так зачесана, аби дитині було при праці зручно.
Мода в дитячих зачісках вернулася знову до давних гарних часів, коли стяжка була найбільшою прикрасою дитячої зачіски. Знову на дівочій голівці розправили свої крила метелики з ріжноколірових стяжок — це для дівчаток молодших. Трохи старші модниці мають "кокарду" ззаду. Звичайно при такій зачісці волосся счесане до гори і на потилиці частина його звязана гарною кокардою, але тут передумова, що волосся дівчинки досить довге. Над вухами воно теж счесане до гори.
Інша зачіска: волосся поділене посередині (теж волосся довше), а над вухом звязане кокардою з кожного боку.
Чимало тепер кісок і до тих кісок належить, очевидно, стяжка. Але найчастіше ті кіски не пущені по плечах вільно, а підвязані кокардою над вухом.
Крім кокард маємо ще й інше пристосування стяжки у дівочій зачісці. Вужчою стяжечкою притримують волосся довкола голови, а завязана вона під волоссям так, що вузла не видно.
Взагалі, якщо ми хочемо, щоб наші дівчатка були зачесані згідно з "останньою модою", то перегляньмо собі уважно альбом нашої бабуні там, де сфотографована наша мама у віці 8—12 літ, а побачите, що знайдеться там багато зачісок, які сьогодні для наших дівчаток наймодніші, а крім цього й найзручніші, бо треба признати, що стяжка не тільки гарно притримує волосся, але й не дає йому падати на очі та псувати дитячий зір в часі науки.
Очевидно, що до тієї всієї „паради" в першій мірі належить вимога чистоти волосся та доброго догляду за ним. Тут треба памятати про густий гребінь та добру волосяну щітку, якою що вечора щіткуємо волосся, а це помагає в рості його і шовковому вигляді. Мити волосся не треба якось надзвичайно, досить допильнувати, щоб вода була "мягка" та щоб мило було відповідне для волосся товстого. Не варто також додавати нічого для "коліру". На це буде час, як дитина підросте, бо колір волосся значно зміняється з віком і штучним його добарвлюванням чи відбарвлюванням можна тільки зіпсувати самий волос.
Рита. 