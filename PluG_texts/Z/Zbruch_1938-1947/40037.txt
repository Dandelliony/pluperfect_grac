◦ ◦ ◦ ◦ ◦ ◦ ◦

Анґлійські пристані збомбардовані
Начальна команда німецької армії подає, що погані атмосферичні умовини примусили обмежити діяльність німецького летунства. Все ж таки збомбардовано в ночі на 30. липня фабрику літаків Файльтон, уладження пристаней Свансі й Плімавт.
Тої самої ночі декілька анґлійських літаків налетіло на західню Німеччину, не спричинивши шкоди. Додатково повідомляють, що 29. липня зістрілено 21. анґлійських літаків.
Одночасно начальна команда німецької армії подає, що й 31. 7. погані атмосферичні умови спинювали діяльність німецького летунства. Все ж таки літаки бомбардували в каналі Ля Манш анґлійські кораблі. В ночі бомбардовано в полудневій Анґлії пристані та промислові осередки, спричинюючи пожежі й вибухи в поодиноких магазинах зброї.
Вечером того ж дня дійшло до повітряного бою між німецькими й анґлійськими літаками поблизу Довр. Зістрілено 5 ворожих літаків і два бальони. В часі налетів анґлійських літаків на Данію, Голяндію і Норвеґію зістрілено знову 3 літаки. В ночі на 1. серпня анґлійські літаки налетіли на північну й західну Німеччину, спричинюючи малі шкоди. В Ганновері ушкоджено декілька домів.
Ворог втратив у тому дні 8 літаків, німці два.
Верховна рада радить на Кремлі. Промова Молотова.
Москва, 2. 8. У четвер відбулося відкриття 7-ої сесії совітської верховної ради на Кремлі. На урядових місцях засіли Молотов та інші совітські достойники. Сталін не прийшов на відкриття засідання. На засідання прибули депутати з карельсько-фінляндської республики. Порядок зборів устійнено такий: 1) звіт про совітську політику під сучасну пору; 2) створення совітської молдавської республики з приводу прилучення до молдавської автономної области Басарабії. Північну Буковину, Хотин, Ізмаїл й Акерман прилучено до Совітської України; 3) Справа прилучення 3-ох балтійських держав до Совітів.
В годині 19-ій східнього совітського часу зібралися на нараду верховна рада й рада союзних республик, щоб вислухати заяви комісаря закордонних справ Молотова. — Голова верховної ради, Андреєв, привітав 1.100 приявних делєґатів, зокрема Сталіна й Молотова.
В дипльоматичній льожі сиділи між інш. німецький посол ґр. ф. Шулєнбурґ, італійський посол Россо та анґлійський сер Кріпс. Крім того зайняв місце голова німецької комісії, що прибула до Москви. Після привіту промовив Молотов.
Торговельні переговори між Злученими Державами і Москвою
Москва, 1. 8. Американський шарж д'афер у Москві Тістовн відвідав у вівторок 30. 7. совітського комісара закордонної торговлі Мікояна, щоб обговорити справу продовження торговельного договору, що його підписано в 1937 р.
Слід відмітити, що американсько-совітський договір важний тільки на один рік і найдальше до 6. серпня треба його продовжити.
Мадярсько-совітські взаємини
Будапешт, 1, 8. Мадярський часопис "Пестер Льойд", зближений до міністерства закордонних справ, дає відповідь анґлійській та француській пресі, яка вважає, що мадярська автономія для Карпатської України — це спроба зближення до Совітів.
"Пестер Льойд" відмічує, що Мадярщина немає потреби шукати зближення з СССР, бо ж мадярсько-совітські взаємини є цілком добрі. Правда, Мадярщина співпрацює з державами осі, але ж бо взаємини між Совітами й Німеччиною теж приязні.
До Москви виїхала через Берлін мадярська господарська делєґація під проводом посла Нікля, щоб обговорити справу довозу совітських сирівців до Мадярщини.
Міністр Функ відкриє чергові східньо-німецькі торги в Кеніґсбергу, що почнуться 11. серпня ц. р. У торгах беруть участь 16 держав.
Болгарська влада розвязала всі масонські льожі у Болгарії.
Делєґація "Залізної Ґвардії" під проводом Горії Сіми відвідала короля Румунії Карла і вручила йому меморіял, щоб він сам обняв провід партії національного обєднання.
З Кореї повідомляють, що в Японії переводяться дальші масові арештування членів закордонної шпигунської орґанізації. 