Обласна нарада директорів МТС. — Запрошення Львівської хорової капели до Москви

Обласна нарада директорів МТС
6 квітня в обласному земельному відділі відбулася нарада директорів машинно-тракторних станцій, яка обговорила питання про стан готовності до сівби, норми виробітку на трактор і проект договорів з одноосібними господарствами на тракторні роботи.
Виступаючі на нараді внесли ряд цінних пропозицій, як краще організувати роботу тракторного парку на колгоспних ланах і допомогти бідняцько-середняцьким господарствам у проведенні всього комплексу сільськогосподарських робіт.
— Наша МТС готова до виходу в поле, — говорить в своєму виступі тов. Прядко Н. С. — директор Кам'янко-Струмилівської машинно-тракторної станції. — 7 тракторів, 6 сівалок, все причіпне знарядя напоготові і перевірено, добрані люди, які працюватимуть в тракторній бригаді; завезено пальне.
Ми намічаємо провести тракторних робіт цього року 3.300 га в переводі на звичайну оранку. Це припаде по 500 гектарів на 15-сильний трактор. Є вже домовленість з селянами сіл Тадон, Батятичі та Сілець-Беньків про те, що трактори нашої МТС допоможуть обробити їх землі. 9 квітня відправляємо трактори в ці села.
На нараді виступили також тт. Логін М. Д. (директор Борщовицької МТС), Марченко М. Я. (директор Вежнянської МТС), Погребний В. (старший агроном облземвідділу) та ряд інших товаришів. Запрошення Львівської хорової капели до Москви
З колишнього напівсамодіяльного хору "Трембіта", Львівська державна філармонія організувала хорову капелу.
До ансамблю прийнято 80 співаків і співачок, які вже підготували репертуар. Тут є твори світової класики, як уривки з "Севільського Цирульника" — Россіні, українська класика — пісні Лисенка і Леонтовича, радянських композиторів — Козицького, Колесси Ф., Колесси М., Левіна та інш.
Художнім керівником запрошено досвідченого хормейстра П. Г. Гончарова, диригентом працює Д. В. Котко.
Наприкінці квітня капела дасть перші прилюдні концерти.
На запрошення Всесоюзного концертного бюро капела влітку виїде в театральну подорож по Україні і до Москви.
О. Писаренко директор капели. 