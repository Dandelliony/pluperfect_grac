◦ ◦ ◦ ◦

Творчий вечір Г. Стеценка. Спілка Праці Українських Письменників при Відділі Культурної Праці УЦК. влаштовує в приміщеннях Літературно-мистецького Клюбу при вул. 29-го Червня 10, у вівторок, 26 січня ц. р., в год. 18-ій (шостій) увечорі, творчий вечір письменників Григорія Стеценка. У програмі читання творів письменника й дискусія над ними. Вступ тільки для членів Спілки.
Український Національний Хор. Український Національний Хор під керуванням Василя Осташевського виїжджає в 2-е турне по Галичині. Сьогодні, в неділю, 24-го січня відвідає Батятичі та завтра, в понеділок, 25-го січня Камінку Струмилову. Дальше виступить хор у Сокалі, Куликові, Белзі, Угнові, Раві, Жовкві та Кристинополі.
Турне співаків-солістів. Концертне Бюро Відділу Культурної Праці УЦК організує концертне турне солістів Німецької Опери в Оломовцях Ніни та Грицька Дяченків (альт і тенор), які недавно виступили з великим успіхом на концерті у Львові. Співаки відвідають: 26-го січня — Броди, 27-го січня — Станиславів і 29-го січня — Перемишль.
Найчільніші громадяни збирають "Коляду". Українське громадянство виявляє велике зрозуміння для збірки "Коляди", яка проходить з повним успіхом. Зокрема наші найчільніші громадяни погодилися взяти участь у збірці, яка відбудеться сьогодні, 24-го січня під усіма львівськими церквами, щоб таким чином підкреслити її значення та причинитись до ще кращого її висліду. 