В соті роковини народин Миколи Лисенка

Українське громадянство святкуватиме 22. березня ц. р. соті роковини народин класика українського музичного мистецтва — Миколи Лисенка. Підготовою ювилейних святкувань займається окремий діловий комітет під головуванням проф. Барвінського.
Заки оформлено й покликано до життя діловий комітет, діяв і дав справі перший поштовх організаційний комітет, до якого ввійшли були, крім проф. Барвінського, пп. Андрієвський, Колесса, Людкевич, Лисько та Шухевич. В діловому комітеті створено окремі секції і кожна з них працює вже у свому напрямі, очевидно, в тісному контакті з іншими секціями. Члени поодиноких секцій є водночас членами ділового комітету.
Перша секція — це музичних і театральних імпрез. Головою її є С. Людкевич, членами пп.: Блавацький, Любінецький, Г. Левицька, Лисенко Маріянна, Колесса, Савицький, Туркевич, Шухевич і Пашківський. Великою імпрезою, організацією і переведенням якої займається секція, буде виставлення на сцені львівського міського театру клясичної опери Лисенка "Різдвяна ніч". У дальшому ході ювилейних святкувань намічено у Вел. Театрі святочну академію, в музичній частині якої будуть виконані вокальні та інструментальні твори Лисенка. Є проєкти, щоби включити в програму кантату "Радуйся, ниво" та ноктюрн "Хвилинка". Буде і окремий "Вечір пісень М. Лисенка". Робиться також заходи, щоб у ювилейному році деякі твори Лисенка були надавані в радіо. У програму авдицій намічений також монтаж з життя великого композитора, ілюстрований його музикою. Самособою зрозуміле, що ввесь цей час відбуватимуться мішані концерти (фортепян, скрипки). Подібні імпрези, хоч у меншому розмірі (без опери), проходитимуть по більших містах.
Друга секція — науково-видавнича, головою якої є д-р Витвицький, а членами пп.: Андрієвський, Голубець, Колесса, Кудрик, Людкевич, Лисенко Маріянна, Цурковський. Пляноване перевидання з новими доповненнями книжки Андрієвського про М. Лисенка. Вийде також популярна брошура п. з. "Микола Лисенко", призначена головно для широких мас читачів. З більших видань треба згадати збірник статтей та споминів, присвячений памяті Лисенка. В складанні цього збірника зголосили свою співпрацю наші найкращі музики, письменники та публіцисти. Крім того будуть видані збірники важніших інструментальних творів Лисенка, а також хорів і пісень. Секція подбає і про те, щоб були складені окремі збірники з такими творами Лисенка, які з огляду на їх нескомплікованість у виконанні могли б засвоїти швидко музичні та співочі товариства наших містечок і сіл. Завдання цих збірників — спеціяльне: популяризація творчости Лисенка серед широких народніх мас. Збірники ці мають вийти в світ ще до дня ювилею.
Третя секція — це секція Лисенківської вистави. Головою є д-р Лисько, членами пп.: Витвицький, Дорошенко, Деркачева, Іванець, Литвиненко, Москвичів, Свєнціцький. Завданням секції є зібрати потрібні матеріяли: листування Лисенка з його сучасниками, приятелями та знайомими, рукописи, якщо де такі зберігаються, світлини, брошури і т. п. Зокрема секція збирає матеріяли, які відносяться до побуту Миколи Лисенка у Львові.
Четверта секція — адміністративна, членами якої є пп.: Горбачева, Дужий, Палій, Петренко, Сапрун і дир. Ю. Шепарович. Діяльність цієї секції узалежнена від діяльности всіх інших секцій.
БЕН. 