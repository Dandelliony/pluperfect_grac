◦ ◦ ◦ ◦ ◦ ◦ ◦

Совітський протест у Лондоні
Кореспондент "Франкфуртер Цтґ" у швайцарському Берні подає вістку про новий совітський протест у Лондоні:
"Внаслідок бритійської бльокади прийшло знову до терть між Анґлією та Совітським Союзом. Совітський амбасадор Майскій передав у пятницю державному підсекретареві у міністерстві закорд. справ Бутлерові протестаційну ноту в справі затримки анґлійським воєнним кораблем грецького корабля, що віз крам для Совітів. В ноті сказано, що корабель затримали анґлійці коло фалькляндських осторовів та зареквірували його вантаж, який складався зі шкіри всякого рода та вовни. Транспорт був направлений з Буенос Айрес до Владивостоку. Бутлер пообіцяв Майскому негайно розглянути справу і — як кажуть — говорив уже про неї з міністрові бльокади Дентоном.
Чергове ускладнення виринуло у звязку з 5 колишніми естонськими та латвійськими кораблями, що стоять у ірляндських портах. Совітський уряд задумував ними перевезти на батьківщину триста балтійських моряків, що тепер перебувають в Анґлії. Колишній латвійський посол і колишній естонський генеральний консуль поставили внесок у найвищому ірляндському трибуналі, щоб цим кораблям судово заборонили виїзд. Також у цій справі говорив совітський амбасадор Майскій цього тижня з Іденом. Як відомо, проблєма визнання сполуки балтійських держав зі Совітами є одною з найважніших спірних точок між Анґлією та Совітами. Здається, що у цій справі також тепер, за міністрування Ідена, не прийде до зміни становища анґл. міністерства закорд. справ. Навпаки, нині говорять про те, що Іден покаже тепер супроти Совітів "тверду руку". Кажуть, що він може позволити собі на це тим паче, бо передше виявив доволі ясно своє глибоке побажання довести до покращання взаємин зі Совітами.
Ґенер. комісар безпеки держави
МОСКВА, 4. II. — Президія Найвищої Ради Совітів надала совітському народньому комісареві для внутрішніх справ, Лаврентієві Павловичеві Берії, титул "ґенерального комісаря безпеки держави". Таким чином народній комісар для внутрішніх справ одержав найвищий службовий ступінь, який колинебудь мав його попередник. Берія, з походження грузин, покликаний був на те становище 17. XII 1938 як наслідник Єжова. Це муж довіря Сталіна, що як член Політбюра займав одне з найвищих партійних становищ в СССР.
Закон про школи для меншин на Мадярщині
БУДАПЕШТ, 4. II. — На Мадярщині видали закон про школи для іномовних меншин. Згаданий закон вступив у силу від 2. II. ц. р. На підставі цього закону міністр освіти може ввести в даній школі немадярську мову навчання, коли цього зажадають батьки дітей нижче 15 літ у місцевості, де є сорок немадярських дітей. У кожній місцевості, де є більше, як 10-теро мадярських дітей, істнуватиме згідно з новим законом — мадярська школа.
Голова мадярського уряду та міністр освіти заявили, що мета цього закону — причинитися до вдоволення потреб національних меншин.
Згаданий закон появився був іще 15 років тому, але його тоді не ввели в життя. Тільки в 1935 р. знову порушили цей закон. Очевидно, що самого мовного закону ще не вистарчає, бо ще треба усунути те, що досі спинювало його переведення в життя та подбати про відповідних учителів.
Католицька енцикльопедія в ніппонській мові
ЧІТТА ДЕЛЬ ВАТІКАНО, 4. II. — Папі вручили перший том католицької енцикльопедії в ніппонській мові. Цей сам твір появиться у тритомовому виданні в китайській мові. Підчас праць над перекладом енцикльопедії повстали поважні труднощі, бо ніппонська мова не має багатьох фахових висловів. Тому в цьому творі вжито багато чужих висловів, що торкаються реліґійних справ і обрядів. Перекладові енцикльопедії присвятили багато часу. Видає один з великих ніппонських видавничих домів. Перший том має 800 сторін. У тексті багато рисунків і ілюстрацій творів мистецтва, що свідчать про великий мистецький рівень ніппонських малярів. Папа висловився з признанням про це видавництво.
Папська консисторія буде по війні
ЛІОН, 4. II. — "Парі Суар" повідомляє, що папа має намір скликати консисторію негайно після війни. На порядку нарад консисторії будуть справи, звязані з іменуванням кардиналів, патріярхів і єпископів. Обговорюватимуть також справи взаємин Церкви до нових держав, виховання молоді та відродження родинного життя. Останню консисторію перервали в 1870 р. з хвилиною вибуху війни між Німеччиною і Францією, та ніколи вже не скликували її. Майбутня консисторія відбудеться у Ватикані.
Евакуація Південної Анґлії, загроженої німецькими далекострільними гарматами.
ШТОКГОЛЬМ, 4. II. — Анґлійський уряд має намір евакуувати південно-східній трикутник Анґлії аж до лінії Ґревесенд-Істборн. Причина цього — обстрілювання цих просторів німецькою далекострільною артилєрією з другого боку каналу Ля Манш.
Стрільна німецької надбережної артилєрії летять пересічно до 30 км. углиб Анґлії й долітають навіть до північної частини ґрафства Кенту.
Навчання реліґії у французьких школах
ЦІРІХ, 4. II. — Французький "Вістник Законів" приніс у свойому найновішому числі закон, що наново вводить у всіх французьких школах навчання реліґії. Навчанню реліґії відводить закон одну годину тижнево.
Таким чином закінчилася довга 40-літня боротьба, що тривала між Церквою та державою у Франції. Закон з 1886 р. дозволяв навчати реліґію, але тільки поза шкільними будинками. Урядові пояснення цього закону стверджують, що дотеперішньої системи не можна було погодити з цілями шкільної науки. Як для кожного іншого предмету навчання, для навчання реліґії необхідна методична систематика. Через те треба було ввести навчання реліґії в плян шкільної науки.
Канал Дунай—Чорне море. Між Черноводою й Констанцою, на просторі 60 км. побудують канал. Він скоротить плавбу Дунаєм до Чорного моря на 300 км. Початкові роботи вже почалися.
Ґрипа шаліє в Будапешті. В мадярській столиці занедужало на важку грипу 300.000 осіб. Всі лікарні переповнені. Приготовляють нові лікарні для поміщення нових тисяч хворих.
Найстарший турок. З Царгороду повідомляють, що найстарший турок має 162 роки. Це стверджено підчас недавнього перепису населення. Згаданий старець живе в місцевості Мунтазіє, має трьох синів, з яких кожний має понад 100 літ, кількадесять внуків і правнуків. Кожного дня відбуває він короткий прохід.
Харчеві обмеження в Югославії. В Банаті обмежено продаж різних харчів: товщів, збіжжя, олію, соли, цукру, кави, також і нафти. 