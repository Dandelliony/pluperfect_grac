От так собі...

Малий фейлєтон
У нас найбільше критиків. Наша ґеніяльність — це критикувати. Не критикувати, значить тратити на повазі, на авторитеті.
Почне хтось, прим. про політику. Зараз насторожуються вуха:
— Не маємо людей, не маємо політиків, сама мірнота!
— Ясно! — і... спиляться, як з мішка, імена, порівняння, наклепи.
Іноді трапиться білий крук, що заперечує:
— Я не думаю так. У нас, беручи на увагу поодиноких людей, то кожний з них ґеній, тільки — якщо їх разом узяти — виходить... стадо баранів... — А в інших народів навпаки: поодиноко кожний ніщо, а разом — сила!
Гутірка вривається. Хтось із обуренням протестує:
— Значить, ви ґеніяльні, і я, і кожний із нас, а разом ми — барани! Чи не так?...
— Барани, не барани, а щурі, що себе загризають, балакуни, яким треба би язики повідрізувати. Забагато й заголосно балакаємо навіть там, де не треба: на залізницях, у трамваях, каварнях, на вулиці. І коли хтось горлає на цілий голос, то зразу вже можна знати, що це наш. Нарід горлаїв, критикоманів, а дійсних критиків, навіть літературних, і на пальцях нема що зчислити...
Таку балачку чув я вчора, а нині прийшов до редакції кандидат на фейлєтоніста й почав зразу:
— Я чув від одного поважного добродія, що в вас фейлєтони "шванкують". Можу писати вам фейлєтони...
— Будь ласка, — кажу йому, — пишіть, у нас треба аж тридцять фейлєтонів на місяць, а один фейлєтоніст ледви два-три фейлєтони може на писати.
— Я напишу більше...
— Цікаво!
— Чому?
— А тому, що до цього треба мати настрій, тему й загалом... От, може вам відомо, що один славний російський фейлєтоніст писав лише два фейлєтони на місяць і брав тисячу двісті царських рублів місячно, значить приблизно пятьдесять тисяч золотих...
— Я візьму значно менше й мої фейлєтони будуть ще кращі...
— Не сумніваюсь...
— Чому?
— Бо вже зразу бачу, що ви ґеній. Вже згори критикуєте навіть те, чого ще не читали...
— Побачите. Я на вітер не говорю, тільки подайте умови.
— Умови ясні: Перш за все тематика. Не можна писати, прим., про цей, ні про той бік, про чужі, ні про свої справи — політичні, церковні, світські ітд. Зрозуміли?...
— Зрозумів. Але теми?
— В тім то й річ...
— Мусять бути якісь теми!
— Пощо? Ви ж ґеній...
Леле. 