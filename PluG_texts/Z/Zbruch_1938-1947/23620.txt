◦ ◦ ◦ ◦ ◦ ◦ ◦ ◦ ◦ ◦

Виказ українських фахових шкіл, які дістали права державних шкіл. В найновішім "Урядовім Деннику" Кураторії Львівської Шкільної Округи (ч. 5, з дня 31. травня 1939 р.) поданий виказ приватніх фахових шкіл, які дістали з початком шкільного року 1939/40 аж до відкликання права державних шкіл. Дотепер ця справа не була ясно управильнена, хоч у практиці трактовано фахові школи, що їх удержують суспільні орґанізації на рівні з державними школами. Від тепер подавання прав державних шкіл, що їх шкільна влада надала лише загальноосвітнім школам, розтягнено і на фахове шкільництво. З українських фахових шкіл повні права державних шкіл дістали: Приватна коедукаційна купецька ґімназія Т-ва "Рідна Школа" у Львові; приватна жіноча кравецька ґімназія СС. Василіянок у Львові; приватна кравецько-білизнярська школа кооп. "Труд" у Львові; приватна коедукаційна школа адміністраційно-торговельної підготови Т-ва "Рідна Школа" у Львові; приватна коедукаційна школа коперативної підготови 1-го ступня Т-ва "Рідна Школа" в Яворові і приватна коедукаційна школа купецької підготови ІІ-го ступня Т-ва "Рідна Школа" в Яворові.
Артистичне турне Савицького і Криха. З початком липня ц. р. виїзджають в артистичну подорож по літниськових місцевостях Галичини відомі вже нашій публиці артисти-музики: Роман Саницький (піяніст) і Юрій Крих (скрипак). У програмі концертів багатий і ріжнородний репертуар, який складається з найкращих творів наших і чужих композиторів. У своїм турне симпатичні концертанти задумують відвідати також і деякі міста (Станиславів, Коломию, Городенку, Заліщики, Чортків, Бучач, Калуш, Стрий, Дрогобич і Самбір), даючи в той спосіб нагоду аматорам і знавцям інструментальної музики почути мистецьку гру наших артистів.
Напад на вулиці Львова за... українську краватку. До нашої редакції прийшов Василь Раїник із Рокшич, пов. Перемишль, який приїхав сьогодні до Львова за орудками та оповів пригоду, яка стрінула його на вул. Городецькій у білий день. Коли він ішов з двірця, до нього приступив якийсь мужчина і з грубою вуличною лайкою (к... м...!) зірвав йому краватку-ґердан та заявив, що він повинен соромитися носити такі "кабанські свинства". Коли-ж нападений боронився і почав тікати, нападник нагнав його і вдарив двічі в лице.
Львівська хроніка. З магазину будови при вул. Білинських 9 украдено в ночі з 12 на 13. ц. м. інсталяційні матеріяли на суму 551 зол. — Пошкодованим є власник інсталяційного заведення Юліян Білевич. — На вул. Лімановського якийсь невідомий справник украв Ноахові Барієві 48 зол. з кишені маринарки. — Гільда Кравс при вул. Станислава випалювала так нещасливо у стінах та підлозі зі свого мешкання блощиці, що від запаленого спірту загорілася підлога. Пожежу вгасили покликані пожежники. Жертв у людях не було.
Повінь у стрийському повіті. Внаслідок зливних дощів, які падали в Карпатах, вилила ріка Опір у районі Славська й Тухлі. Стан води піднісся на 1.50 м. понад звичайний рівень, при чому ріка залила дооколичні поля. Повінь знищила засіви та плоди на великих просторах. Крім того вода забрала багато дерева, зложеного на берегах Опору. Між Тухлею і Головецьком вода забрала два мости, в районі Славська повінь знищила частину повітової дороги. На ріці Стрий під Стриєм рівень води піднісся на 1.65 м. понад звичайний рівень, одначе повінь не загрожує. 