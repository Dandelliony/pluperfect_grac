◦ ◦ ◦ ◦ ◦ ◦ ◦

Випуск інструкторів стрілецької справи. Обласна рада Тсоавіахіму організувала курси для підготовки інструкторів стрілецької справи. На курсах навчалося 50 чоловік, яких послали підприємства, установи і учбові заклади міста. Програма навчання була розрахована на 3½ місяці. Протягом цього часу курсанти вивчали військову тактику, топографію, стрільбу і інші військові дисципліни. Всім слухачам, які здали іспити, присвоєно звання молодших командирів.
Підготовка кадрів лісоводів. Управління лісоохорони і лісонасаджень організувало у Львові двохмісячні курси для лісників. На курсах з відривом від виробництва навчається 180 осіб. Курсанти вже заслухали ряд лекцій з загальноосвітніх та спеціальних предметів: лісоводство, посадка і посів лісів, розсадка лісових дерев, охорона лісів від пожеж і грибкових захворювань і т. д. Вчора почали роботу трьохмісячні курси обозників.
Вечір творчості Маяковського. В університеті ім. Франка відбувся вечір, присвячений творчості великого поета радянської епохи В. Маяковського. На вечорі була зроблена доповідь про життєвий і творчий шлях поета. Після цього виступив майстер читання художнього слова артист С. М. Бондаренко. Він прочитав твори Маяковського про радянський паспорт, "Розмова з сонцем", "Товаришу Нетте, пароплаву і людині" та інші. Студенти з великим задоволенням слухали зразки поетичної творчості великого новатора радянської поезії.
Подарунок жіночому святу. КРАСНЕ. (Наш кор.) По своїй якості килими, рушники і скатертини глинянської артілі "Визволення" славляться на всю Україну. На виготовленні цієї продукції працює 300 жінок. У 1940 році вони виробили 8.394 квадратні метри килимів, 1.559 рушників і 639 скатертей, вартістю 513.030 карбованців. Ще кращі показники матиме артіль в цьому році. Взяте ними зобов'язання до Міжнародного жіночого дня — 8 березня виконати квартальний план, здійснюють на ділі. На сьогодні вже виконали квартальний план по випуску продукції на 96 процентів. Першість у змаганні завоювала бригада вишивальниць Ярослави Барановської, Іванни Яремчишиної і Анни Павлик. Кожна з цих бригад квартальний план по вишивках виконала на 200 процентів.
Повідомлення. 8 березня о 8-й годині вечора в приміщенні консерваторії (вул. ім. Чайковського, 7) відбудеться платна відкрита лекція для комсомольців і молоді: "Про товаришування, дружбу і любов". Читає лектор центрального лекторського бюро тов. В. В. Архангельський. Квитки продаються в райкомах комсомолу м. Львова. Ціна квитка 1 крб. Відділ пропаганди та агітації обкому ЛКСМУ. 