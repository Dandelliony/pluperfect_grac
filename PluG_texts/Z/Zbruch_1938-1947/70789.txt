◦ ◦ ◦ ◦

Оперний Театр. Сьогодні, у вівторок, 15 вересня, в год. 6.30 вечором — вистава жарту на 4 дії І. Тобілевича п. н. "Паливода XVIII. століття". Постанова: П. Сорока. Музичне оформлення: Л. Туркевич. Дириґент: Я. Вощак. Балетмайстер: В. Штенгель. Сценічне оформлення: М. Радиш. У головних ролях: В. Дичківна, В. Копистинська, О. Кривіцька, М Крижанівська, Н. Лужницька, М Мельникова, Л. Сердюкова, Я. Геляс, В. Королик, Е. Левицький, В. Мельник, І. Рубчак, П. Сорока та інші. Вистава — для українців. — Завтра, в середу, 16 вересня, в год. 6.30 вечором — вистава опери на 3 дії Дж. Пуччінія п. н. "Тоска" — із Зеноном Дольницьким у ролі барона Скарпія. Вистава — для німців. — Післязавтра, в четвер, 17 вересня, в год. 6.30 вечором — "Паливода " — для українців. — У п'ятницю, 18 вересня, в год. 6.30 вечором — "Украдене щастя" — для українців — У суботу, 19 вересня, в год. 6.30 вечором — "Кармен" — для німців.
Концерти в Яворові і в Янові. У суботу, 12 вересня відбувся в Яворові великий концерт із участю львівських виконавців. У концерті виступили: співачка Євгенія Ласовська (сопран), терцет Осипа Курочка у складі: О. Курочко, М. Лозинський і В. Посацький, бандурист Юрій Сінгалевич і піяніст д-р Володимир Касараба. В програмі концерту були українські народні пісні та пісні легкого жанру українських і чужих композиторів. Концерт мав великий успіх. У поворотній дорозі виступили згадані концертанти в неділю, 13 вересня ще в Янові.
Студія танку. Відділ Культурної Праці УЦК оголошує набір до Студії Танку на перший і другий рік навчання. До Студії приймається дітей віком від 8 до 16 років. Речинець навчання: 3 до 4 роки. У програмі Студії, клясичні танці, українські народні танці, танці інших народів і характерні танці, музична культура, пантоміма, характеризація мистецтво актора, історія театру та балету. Подання можна складати до 20 вересня ц. р. в Інституті Народної Творчости у Львові, вул. Францішканська ч. 7.
† Герман Гаврило Бідолах ЧСВВ, довголітній директор друкарні В-ва ОО Василіян у Жовкві, помер у Господі в неділю 13 ц. м. в 73-му році життя. Покійний народився 1859 р. в Рожневі к. Снятина. У Василіянському Чині відзначився як освічений, прикладний та вельмитрудящий монах-барт. Від 1895 р. аж до смерти управляв друкарнею В-ва ЧСВВ в Жовкві, що в ній за час управи його надруковано тисячі назв прерізних видань, українських і чужих, у тиражі кількасот міліонів. Можна напевне сказати, що історія Жовківської друкарні найтісніше злучена з ім'ям Покійного. Короткий час (1907—1908) працював у Північній Америці і з того часу залишив цікаві спогади про життя наших емігрантів. У 1939—1941 рр. управляв друкарнею в Ярославі. Побіч обов'язкової праці, Покійний працював теж пером. І так нашому письменству він дав кілька оповідань, оригінальних та й перекладних. У рукописі залишилася між ін. велика історія Жовківської друкарні. Похорон відбудеться в Жовкві сьогодні у вівторок в год. 9.30 передполуднем, після співаної Служби Божої. В. Й. П. 