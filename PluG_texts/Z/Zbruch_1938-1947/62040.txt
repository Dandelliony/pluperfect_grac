Не забувай за нас, рідний краю!

Дивне явище: хоча наша дуже численна передвоєнна еміграція побільшується після вибуху війни з большевиками майже кожного дня десятками тисяч нових робітників, проте у нашій пресі дуже рідко зустрічаємося з голосами, які б займалися цією справою. А вже зовсім годі зустрінутися з голосом самої еміграції так, що край і не знає, чим вона живе, що думає і чого, якої помочі чи наради потребує. Між нашою еміграцією і краєм заіснував якийсь ніби самочинний "сокальський кордон", який відгороджує край від еміграції і не дає жити спільним життям.
Тому відрадним явищем були дві статті у "Краківських Вістях", а саме д-ра Саноцького і стаття про опіку над робітництвом. Вони немовто би перервали оту високу мовчанку, навязуючи дальшу виміну думок на цю тему.
У статті: "Доцільність виїзду робітників до Німеччини", д-р Саноцький каже, що такий виїзд є в нашому національному інтересі, саме тому, щоб робітники вивчились якогось одного фаху, добре виспеціялізувалися в одній ділянці фабричної праці, а при тому навчилися багато дечого на Заході. Статтею д-ра Саноцького край дає до пізнання, чого він посилає робітників на роботу до Німеччини і чого він від тієї еміграції вимагає. Край своє сказав.
Тепер слово за робітниками. Про те, чи і як помагають вони краєві — годі докладно сказати, бо ні наші установи в Німеччині, ні краєві не мають контролі над пересиланими грішми. В кожному випадку, беручи під увагу звідомлення німецької влади про пересилку грошей чужинних робітників, як голяндських, данських, бельґійських і ін., до їхніх країв, які доходять до соток тисяч, можемо здогадуватися, що такі ж суми пересилають і наші робітники. Також і про вивчення фахів докладніше годі сказати. Численні наші робітники поприділювані до всіляких фабрик і варстатів і вже через саме виконування праці набирають різного знання; спеціялізуються в різних ділянках. Та як з одного боку край має вимоги до еміграції, так з другого боку й вона має свої вимоги до краю, зясовані в наголовку нашої статті: "Не забувай за нас, рідний краю".
Про те, що робітники потребують опіки рідного краю, згадує також д-р Саноцький, бо в іншій статті радить, щоб визначніші особи в селі, як священик, учитель, переписувались з робітниками-емігрантами з їх сіл і таким способом опікувалися над ними.
Одначе така опіка не вистарчальна і з технічних причин трудна. До того лист, три раз і на рік — на Різдво, Великдень і Празник не вистарчає. Робітник потребує більшої опіки, а таку опіку повинні виконувати не поодинокі особи, лише рідна преса. Вона ж тоді добре виконуватиме цю опіку, коли буде містити більше статтей на еміграційно-робітничі теми та дійде до рук кожного робітника.Бо часопис для еміграції — це єдиний звязок з Батьківщиною, тому, що нагадує їй рідний край, рідню, найближчих і найдорожчих. Часопис додає ще більше витривалості в боротьбі за краще майбутнє, підтримує слабодухів, які під вражінням настроїв, можуть зневірюватися. Врешті, часопис є для еміграції, голосом сумління там, далеко на чужині, серед чужих людей і обставин. Словом він є тим, чим вода для риби, а повітря для людини.
Як же стоїть справа з поширенням наших часописів між робітниками. Доволі нецікаво виглядає у підрахунках. І так: "Українського Вісника", орг. УНО в Берліні, що перестав уже появлятися, виходило ок. 15.000. "Наступу" в Празі може стільки саме, "Крак. Вістей", тижневика і щоденника яких 25.000, значить разом 50.000. Тепер, коли немає вже "Вісника" то ще менше. Про інші еміграційні та краєві часописи й не згадувати, бо вони між українцями в Німеччині не поширені.
І так порівнюючи число примірників з числом нашої близько 600-тисячної еміграції (самих українців-полонених є у Великонімеччині до 300.000) то це обмаль.
Тому найпекучішим завданням є справа поширення преси, щоб робітник читав рідний часопис. У першій мірі наші установи в краю повинні постаратися, щоби при бюрах, які займаються висиланням робітників до Німеччини на роботу, були свої люди, які давали би інформації, поради, адреси наших установ у Німеччині і редакцій, за якими нераз наші робітники з якоїсь глухої закутини Великонімеччини шукають цілими місяцями.
Назагал, коли ми хочемо, щоби наша еміграція тямила про рідний край та була для нього хосенна — мусимо нею не тільки цікавитися, але і більше опікуватися.
Степан Женецький. 