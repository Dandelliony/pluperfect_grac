Після жнив

Не так легко відрізнити припадкові, несуттєві, другорядні та скоропроминальні прояви політично-національного, культурного і суспільно-економічного життя нації від суттєвих. Для цього треба мати вроджену спостережливість, вдумливість, дар синтези, потрібну освіту та життєвий досвід.
Ще тяжче зрозуміти і правильно оцінити явища збірного життя своєї нації та інших народів у переломовій добі, яка ділить одну епоху від другої. Таку переломову добу переживаємо саме тепер. Тому найперше завдання провідних кругів українського народу — це зрозуміти ритм і суть нових часів, бо тоді щойно зможуть вони повести нарід правильним шляхом. Йде про те, щоб ми, як нарід, включилися в ряди будівничих нової дійсности, не тільки формально і поверховно та під тиском зовнішніх обставин, але всеціло і з повною свідомістю того, куди веде найкоротший і правильний шлях до кращої майбутности нашого народу.
Річ ясна, що без основної "переоцінки цінностей", без внутрішньої зміни нашого способу думання, без провірення дотеперішніх наших критеріїв оцінки збірного життя — ми не зможемо зайняти правильної постави до нової дійсности. Одначе цим ми не хочемо сказати, що нове наше світоприймання має зовсім зірвати з найглибшими засновками нашої національно-історичної традиції. Навпаки, збереження творчих первнів нашого історичного досвіду та нашого національного "я" і сполука їх із критичним добором того, що несе теперішня хвилина — це найкращий шлях до зрозуміння духа нового часу і ролі української нації в ньому.
З таких заложень треба виходити нам, коли приступаємо до переорганізації збірного життя українських широких мас на основі провідницької системи. Проявом тієї системи в Галичині та на інших українських землях, що входять у склад Ген. Губ., є створення Українського Центрального Комітету з усіма його Відділами та низовими клітинами. УЦК очолює і кермує нашим організованим збірним життям. Цей далекосяглий факт треба належно оцінити та не вважати провідницької системи чимсь чужим чи накиненим, навпаки, наш історичний досвід каже, що ми лиш тоді були сильні, коли мали одинокий провід. Про це говорить нам рання княжа доба, часи Святослава Завойовника, Володимира Великого, Ярослава Мудрого, князя Осмомисла, короля Данила та доба Козаччини, часів гетьмана Хмельницького. Теперішню систему одного проводу треба нам виповнити творчими елементами нашого національного й історичного досвіду.
Одною з ділянок УЦК, що може найглибше сягає в духовість українського життя є його Відділ Культурної Праці, з усіма його відповідними низовими клітинами. Найнижчими його клітинами, що розкинені по всіх місцевостях нашого краю, є Українські Освітні Товариства (в скороченні УОТ-и). В них зосереджується все культурно-освітнє та суспільне життя українського села чи містечка. Хоч УОТ-и повстали здебільша з переорганізації читалень "Просвіти", то наслідком поширення засягу діяльности УОТ-ів та поглиблення її змісту, головний натиск покладено тепер не на читальняну, просвітянську працю, але в першій мірі на суспільно-громадське вироблення та на збільшення громадянської активности членів УОТ-ів. Треба зірвати з тим станом, що село ділилось на вузький гурток "читальників", які часом прочитали якусь книжку або часопис, а решта загалу спала сном блаженних. Всі мешканці села, містечка чи міста, чоловіки і жінки, без огляду на їх вік і матеріяльне положення повинні стати діяльними, а не паперовими членами УОТ-ів. УОТ-и повинні виховати новий, активний, свідомий своєї гідности і завдань тип українця, який знає свої обовязки і права та який розуміє теж теперішню тверду дійсність і її причини.
Перебудова читалень "Просвіти" чи інших культурно-освітних організацій на УОТ-и здебільша вже проведена у краю. Коли ще декуди цього не зроблено, то треба цю переорганізацію якнайскоріше перевести та подбати про те, щоб до проводу прийшли якнайсвідоміші, найідейніші та найактивніші люди. Найбільш суттєве в цій перебудові те, щоб ця переорганізація не була тільки паперова, поверховна і тільки формальна, але, щоб сягала в зміст і способи праці. Тим, що беруться за це діло треба добре цю справу передумати та перестудіювати вказівки і матеріяли, що надсилає Відділ Культурної Праці УЦК.
Місцеві УОТ-и у своїй праці повинні передовсім взяти на увагу терен, у якому він працює, склад членів та рід їх зайняття. Коли це селяни, то працю треба вести в першу чергу під кутом хліборобських зацікавлень, зміцнювати почуття їх національної гідности та обовязків, які на них тяжать у теперішньому воєнному часі; коли це міщани (робітники, ремісники, інтеліґенція), праця УОТ-ів повинна брати на увагу передовсім зацікавлення мешканців міст. Одначе одні і другі УОТ-и повинні зміцнювати у своїх членів почуття національної свідомости і єдности та правильне розуміння теперішньої української дійсности на тлі кривавих і рішальних змагань за краще завтра.
Саме тепер, після закінчення жнив, коли роботи на полях менше і коли в осінню пору залишається більше часу на суспільно-громадські справи, приходить пора пожвавити суспільно-громадську працю, зокрема працю в УОТ-ах.
М. П. 