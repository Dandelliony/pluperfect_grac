◦ ◦ ◦ ◦

Виставка малярських праць Т. Г. Шевченка. Громадськість Львова широко розгорнула підготовку до увічнення пам'яті великого українського кобзаря поета-демократа Тараса Григоровича Шевченка. Напередодні шевченківських днів 9 березня Львівський державний музей українського мистецтва та Спілка радянських художників України влаштовують у приміщенні Спілки (площа Міцкевича) виставку малярської спадщини Т.Г. Шевченка у репродукціях. Виставку, яка буде відкрита щодня з 12 до 18 годин, зможуть відвідати всі бажаючі.   До шевченківських роковин. Львівська обласна бібліотека організувала в читальному залі виставку літератури, присвячену роковинам народження і смерті Тараса Григоровича Шевченка. На виставці — твори українського поета Т.Г. Шевченка та різноманітна література про його творчість і діяльність.   Лекція професора Смолінського. Нещодавно у Львівському педагогічному інституті відбулося розширене засідання кафедри педагогіки з участю наукових працівника та педагогів міста. На засіданні була прочитана лекція директора інституту професора Смолінського на тему «Боротьба з педагогічними перекрученнями в шкільному будівництві західних областей України».   Концерти філармонії. Артисти Львівської філармонії провели декаду, присвячену 27 роковинам Червоної Армії. За цей час вони дали 15 концертів у госпіталях, військових частинах та інших організаціях. Проведено також 12 концертів для трудящих ряду львівських підприємств і установ. У цих концертах прийняли участь солісти філармонії, симфонічний оркестр, ансамбль пісні і танцю, оркестр народних інструментів та інші творчі колективи.   Створимо кабінет-музей М.В. Лисенка. Для увічнення пам'яті видатного українського композитора М.В. Лисенка, за постановою Комітету в справах мистецтва при Раднаркомі УРСР при Львівській державній консерваторії імені М.В. Лисенка створюється кабінет-музей М.В. Лисенка. Завдання цього кабінету шляхом сконцентрування в ньому всієї друкованої і недрукованої спадщини композитора, різних матеріалів (фото, біографій, спогадів, статей, брошур, афіш, програм, рецензій тощо), висвітлити якнайповніше творчий шлях М.В. Лисенка. Кабінет-музей М.В. Лисенка обслуговуватиме, головним чином, молодь музичних учбових закладів міста Львова, всебічно знайомитиме її з творчістю видатного композитора, а також і студій (для студентів історичного факультету консерваторії). Крім цього, кабінет-музей М.В. Лисенка мав бути місцем консультацій з питань, пов'язаних з творчістю М.В. Лисенка різних музичних закладів (театри, хорові капели, філармонії тощо). Дирекція Львівської державної консерваторії імені М.В. Лисенка звертається з проханням до всіх осіб, які мають друковані і недруковані твори М.В. Лисенка, чи різні матеріали, які стосуються композитора, передати їх для кабінету-музею М.В. Лисенка (консерваторія, вулиця Чайковського, 7) у його власність або у користування на певний час. У випадку бажання власників такі матеріали кабінет-музей може придбати за винагороду. В. Барвінський, директор Львівської державної консерваторії ім. М. В. Лисенка.   Змагання важкоатлетів. Міський комітет у справах фізкультури та спорту 11 березня організовує в спортивному клубі будинку Червоної Армії спортивні змагання важкоатлетів міста Львова. У змаганнях прийматимуть участь команди і окремі важкоатлети Львівського військового округу, спортивних товариств «Динамо», «Спартак», «Локомотив», «Молнія», ж також команди вищих учбових закладів, шкіл трудових резервів і інших. Серед окремих важкоатлетів у змаганнях візьмуть участь майстри спорту Радянського Союзу лейтенант Калінін, капітан Шпаньє («Динамо»), чемпіони Львівського військового округу лейтенант Шнурков і Нечаєв, капітан Касторний та інші. Всі важкоатлети, які здобудуть першість у змаганнях, вважатимуться чемпіонами міста Львова і візьмуть участь у республіканських змаганнях, які відбудуться в квітні.   Вільна Україна   