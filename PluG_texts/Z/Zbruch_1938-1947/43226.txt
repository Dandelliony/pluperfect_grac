Рік на Лемківщині

По розвалі Польщі й устійненню кордону між Німеччиною та Совітами, виринуло перед нами, на еміґрації, питання: чи залишитися там, де хто був, чи шукати можливости прожитку на українських землях по цьому боці Сяну і Буга. Більша частина старої еміґрації і нової з Карпатської України рада була би дістатися на Лемківщину чи Холмщину, та не знали, як там все виглядає, чи можна там взагалі жити, чи ще не зміняться кордони. Братиславська еміґрація також не була однієї думки. Ті, що мали сяке-таке зайняття, думали ще трохи почекати, ті, що були без праці, погоджувались їхати. Збиралося нас кількох їхати, але нічого з того не вийшло. Тимчасом на еміґрації, по розвалі Польщі, ставало щораз трудніше звязатися з Рідним Краєм! Не було своєї преси! Читали ми за Польщі "Діло", "Новий Час", "Українські Вісти" й декілька тижневиків, тепер цього всього не було. Приходили часописи з Америки і Канади, але вони ніяк не відзеркалювали настроїв наших земель. А як жити тут на еміґрації без часопису, без рідного друкованого слова.
Ми радилися і далі, як би то вибратися туди на схід, та крім мене, ніхто з братиславянської кольонії якось не поважився. Одної  гарної днини подякував я за службу в словацькому уряді пропаґанди і — поїхав.
До Межилабірця заїхав добре, скорим поїздом. В Межилабірці був минулої осені великий рух: повно війська німецького, словацького, поліції, жандармерії. Багато наших лемків і лемкинь з того боку приходило сюди купувати харчі, взуття, одяги, тощо. Границя була тоді кілька тижнів вільна.
Переночувавши в знайомих, вибрався я дальше підводою. На границі перепустили, їхали зі мною селяни з прикордонного села Радощиці. По дорозі розповідали про їхнє життя під Польщею. Я перший раз в життю по цьому боці Бескиду, перший раз опинився на Лемківщині, себто в Західній Галичині. Все це було для мене нове, незнане. Оповідання селян були тому для мене такі цікаві. До першого більшого села Команча приїхав я вечором і тут переспав в одного нашого залізничника. Він довго оповідав мені про знущання поляків над місцевим населенням; просто пекло настало були тут після подій на Карпатській Україні та в останньому тижні перед війною.
З Команчі далі поїхав я з німецькою поліцією. Сказав, що журналіст і вони більше нічого не питали. По дорозі бачили ми поляками понищені мости, спалені тартаки. А ті польські дороги! Чув я про них багато, та це все було нічого проти того, що тепер побачив!
З Загіря до Сянока їхав я знову фірою і 2. жовтня 1939 опинився в Сяноці, столиці Лемківщини. В місті склепи були ще всі зачинені, хіба що нові купці українці зі сходу починали торгувати. На станиці для втікачів повно людей. Прибув сюди хто в чім і як міг. Вже зачалася орґанізація шкільництва, Лемківського Союзу, Народньої Ради. Все в початках, але праця ішла. Вже відбувалися проби хору і вистави. Люди не впали духом, не зневірилися. А це найважніше. Найдошкульніше відчували ми всі відсутність всякої української преси і взагалі будьякого друкованого слова. Ніхто нічого не знав, що діється у світі. Були спроби орґанізувати часопис в Сяноці — та не було відповідної друкарні. На кожному кроці чути було: преси! преси! Краків наразі мовчав. Щойно за кілька тижнів приїхав до Сянока від новоствореного "Українського Видавництва" п. Денисюк і приніс нам радісну вістку, що в Кракові буде виходити український часопис. Слава Богу! — подумали ми всі: Буде бодай свій часопис.
Проходив день за днем, тиждень і тижнем, місяць за місяцем і минув цілий рік побуту на Лемківщині. Що все за той рік змінилося, що буде за дальший — важко передбачити. За той рік я не тільки призвичаївся до Лемківщини, але й полюбив цю Богом і людьми забуту землю, другу свою Батьківщину. Знайшлися зчасом нові друзі, подруги, приятелі і знайомі, а що найважніше: не живеться на еміґрації, а на своїй землі і між своїми.
В жовтні 1940.
Юрій Таркович. 