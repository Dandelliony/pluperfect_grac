Ой, верше мій, верше!..

...Ідете в гори, до наших людей, де відпочине душа і серце: бо де ж найти нову снагу до життя, як не на своїй рідній землі, під рідним небом! Ні Рим, Капрі, ні інші Фієзоле не дадуть вам тієї нормальної сили до життя, якої набираєте ви на цім скравку рідної землі.
Поїзд іде докладно за розкладом їзди, дарма, що у війні. З Кракова до Тарнова дещо у вагоні глітно, гамірно, душно і смішно: там валіза летить на голову, там жінки сідають на коліна мужчинам через брак місця; то знову на голову ллється неприємний, холодний і липкий дощ: це прикладний чоловік упхав своїй жіночці пляшку лімонади до кошика, але всадив її горі дном і вона вся витекла на якісь панчохи, хусточки, папіроси й на голови подорожніх.
Із Тарнова в напрямі Криниці їдете вже зовсім передвоєнно: вигідно. Всі подорожні говорять на тему інтересів. Щасливі люди бувають на світі! Їх війна не тільки що не бентежить, а навпаки: стає спонукою до "роблення" інтересів.
Обабіч шляху виринають, то зникають мальовничі горби, космиками розкинені ліски і приліски, зелені поля. Усе у свіжій, молодій, соковитій зелені, що пє силу сонця. Минають містечка, села, присілки. Де-не-де хатина вся укрита білим цвітом яблуні і слив. Колосяться жита, хвилюються на сонці. Де-не-де нивка з миршавим колосом. Це не те, що там, у нас, у шпихлірі Европи.
Доїжджаємо до стації Ритро. Не знаю походження назва цього села, але в самім слові "Ритро" вичуваєте якусь нашу прадавнину. Ліворуч, на високому горбі виринають сірі руїни великого замку. Так і видно, що характер його прикордонний, оборонний. Замок має всі характеристичні познаки оборонної архітектури замків з ХІІІ—XIV століть.
Поїзд жене долиною річки Попрад і все більше заглиблюється у густу зелень смерекових лісів. Сама оця затишна долина місцями нагадує долини Каринтії, а то й долину Таліяменто. І так приходить Жегестів, Мушина і, врешті, Криниця.
Перше вражіння у вас, що прибули сюди вперше, якесь дивне. В її розбудові, у вулицях, у віллях не має системи, а стиль "жидівсько-польський". І назви віль кумедні, прим. "Єрихонка".
Та це тільки перше вражіння. Коли ж ви вже оселитесь, побачите приятелів та знайомих і незнайомих наших людей, зауважите, що вони справді тихо й у поті чола працюють, і то більшість із них із захопленням для цієї занедбаної і забутої нами землі, а лиш меншість для себе, — тоді вам Криниця починає подобатись такою, якою вона є.
Приглядаєтесь, прислухуєтесь селянинові, його говорові — ориґінальному, мельодійному. Зауважуєте, що це вам не гуцул. Лемки консерватисти і то в найтіснішому розумінні цього слова. Цей консерватизм зберіг його від ополячення, від златинщення; цей консерватизм тримає його й до нині... перед нами. Лемко побачив нас у всій нашій красі і величі щойно тоді, коли нам інший, сильний нарід показав шлях до лемка. І в цьому й увесь траґізм! Бо лемко не був би консервативний супроти нас, коли б ми були раніше прийшли до нього. А то, крім ідейних одиниць, ми до нього не спішились.
Та й сьогодні лемко дивиться на нас як на якихсь чудаків. Бо чув я, що в якомусь там селі були два кандидати на війта. І один на другого перед усіми лемками в селі, шкалювали й обкидали себе болотом... — А ти знаєш, — каже мій приятель, — щось із того болота лишиться на одному й на другому!
І так кандидати себе оплюгавлюють, а лемко за старим Пітагором міркує:
— Гм, хотять учити нас, а тимчасом самі між собою не можуть порозумітись.
І сміється в кулак. Бо є така стара життєва правда: хто хоче вести село, місто, країну, не сміє тратити пошани серед народу. А всетаки, є тут одиниці, сірі і незнані, що живуть і вмирають, як невідомі вояки: для ідеї! — Ось вони перебувають по всіх кутках Лемківщини і працюють серед молоді, серед дітвори: там творять отой новий вогонь нашого завтра. Ці невідомі робітники приводять дітей на національні свята до Криниці, приводять юнаків на всякі пописи. І як таких робітників буде тут більше, то в короткому часі Лемківщина справді стане консервативна й у нашому розумінні.
Криниця, червень 1941.
Михайло Островерха. 