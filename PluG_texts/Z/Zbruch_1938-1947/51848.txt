Як боротися з тифом?

Тільки співпраця цілого населення усуне велику небезпеку тифу. — Зберігайте чистоту — винищуйте воші!
В роках великих стихійних катастроф, воєн і голоду часто вибухає пошесть пятнистого тифу. Це дуже важка недуга, що спричинює багато жертв та якщо вона пошириться — руйнує ціле господарське життя. Найбільш криваві війни, найбільш стихійні катастрофи не спричинюють стільки людських жертв, що пятнистий тиф. Вистане тільки згадати світову війну та події, що тоді трапилися. Четвертина населення б. Росії, кругло 30 міліонів людей хорувало на цю недугу та найменше 3 міліони померло на неї. Пятнистий тиф унеможливив дальше ведення війни між "білими" й "червоними", бо по обох боках армії внаслідок тифу були унерухомлені.
Також український нарід пережив важку епідемію пятнистого тифу в роках 1918—1922. Продовж цих років міліони людей хворіли на цю страшну недугу, десятки тисяч померли на неї. Різні армії, що проходили через нашу землю, поширювали пятнистий тиф. Також багато збігців, особливо їхніх дітей, померло по дорозі на пятнистий тиф. Усі лікарні й залізничі двірці в Україні були переповнені хворими на тиф, особливо 1919 р. Померло на тиф і велике число лікарів та санітарного персоналу, що мусіли стикатися з недужими.
Також і сучасна війна спричинила велику небезпеку пятнистого тифу, з чим треба очевидно числитися. Війна з її погіршенням життєвих умовин пособляє поширенню цієї недуги в тих кругах, де вона ширилася вже й у мирних часах. Умовини, що здержували поширення пятн. тифу в мирних часах, мусіли підчас війни погіршитися. Відомо, що пятнистий тиф поширювали воші, і то виключно воші. В домах, що були давніше завошивлені, тепер звичайно не покращало, бо сьогодні в одній кімнаті живе двічі стільки осіб, що давніше. Тепер важче купити нову сорочку чи кусень мила.
Треба подбати, щоб ці умовини покращали. Цього року було менше випадків занедужань, ніж минулого. Завдяки енерґійній боротьбі з завошивленням осягнено вже деякі успіхи, так що тепер положення на цьому відтинку краще, ніж торік. Можна сміло сказати, що завдяки добрій волі та співпраці цілого населення пятнистий тиф перестав уже бути для нас язвою.
Уникай завошивлених і осіб з оточення хворих на пятнистий тиф! 