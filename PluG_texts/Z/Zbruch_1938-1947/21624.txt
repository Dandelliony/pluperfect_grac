 ◦ ◦ ◦ ◦ ◦ ◦ ◦ ◦ ◦ ◦ 

За зневагу польського народу і ширення фальшивих вісток. Окр. суд у Хойніцах розглядав у середу 19. ц. м. справу німецького громадянина 21-літнього Гайнца Відтке з Берліна, якому акт обвинувачення закидав зневагу польської держави. Відте їдучи німецьким транзитним поїздом до Сх. Прусії образив польського залізничого урядовця підчас зупинки в двірці в Хойніцах і допустився зневаги польської держави. Його негайно арештували. Суд засудив Гайнца Відтке за провину зі ст. 152 кк. на 8 місяців вязниці. Крім того суди в Хойніцах розглянули в середу 19 квітня ц. р. кілька справ німців, польських громадян, яких притягнули до відповідальности за провини зі ст. 152. і 170. кк. Окружний суд засудив шевця Ернста Вайляндта з Хойніц на кару одного року безоглядної вязниці за словну зневагу польського народу. Городський суд засудив Гайнца Верніке на кару 8 місяців арешту за поширювання фальшивих вісток. Дня 20 ц. м. притримано і відставлено до городського суду у Фриштаті 40-літнього німця Едварда Гербера з Орлової за зневагу на публичнім місці польського народу.
Пожежі в державних лісах. У державному лісі Табор під Зеленою, надвірнянського повіту, пожежа знищила півтора гектара старого лісу і чверть гектара дволітньої культури. Вогонь, що повстав з невідомої причини, зльокалізовано. У державних лісах надлісництва Суходіл, долинського повіту, пожежа знищила коло 10 гектарів 5-літнього лісу і 5 гектарів зрубу. Одночасно в державному лісі Ілемна, повіт Долина, згоріло 12 гектарів лісу, в цьому 5 гектарів молодняка і 7 гектарів зрубу. Пожежа в лісі Ілемня повстала від іскри вогнища, яке розклали робітники, що прочищували ліс. У Рафайловій, у станиславівському воєвідстві, згоріло 10 гектарів 3-літньої культури в державному лісі. Ліс зайнявся від іскри з льокомотиви лісової залізнички. В державному лісі в Микуличині згоріло коло 300 кубічних метрів опалового дерева.
Чотири особи згинули в автомобілевій катастрофі. В ночі з четверга на пятницю, в год. 12. в Катовицях зударилося приватне авто на перехресті вулиць із трамваїм, який їхав з Катовиць до Семяновиць. Наочні свідки, пасажири трамваю заявляють, що авто їхало зі скорістю 70 км. на год. Моторовий трамваю запримітив розігнане авто щойно у віддалі 10 м. Все таки йому вдалося задержати трамвай. Одначе це не багато помогло, бо авто, яке теж хотіло в останній хвилині виминути трамвай, ударило з цілою силою в перед трамваю. Наслідки зудару були для авта жахливі. Від зудару в автомобільнім акумуляторі витворилася коротка сполука, від того загорілася бензина у збірнику й авто відразу стануло в огні. Пасажири трамваю кинулися на оклик "горить" утікати. Одначе кількох відважніших хотіли рятувати пасажирів та лиш одного, Мошка Гольда з Катовиць, удалося важко попареного витягнути крізь розбите вікно з авта. Інші пасажири разом із шофером згоріли в авті живцем, бо розторощених дверцят авта не можна було негайно ні відчинити, ні розбити. Живцем згоріли: ст. пост. Ян Павельчик, який їхав до служби, Антін Фрайгефер, Франц Ліпок і шофер Білецький. Один із пасажирів трамваю, який намагався рятувати пасажирів авта, сильно попарився. Авто було власністю інж. Андрушкевича з Хожова. 