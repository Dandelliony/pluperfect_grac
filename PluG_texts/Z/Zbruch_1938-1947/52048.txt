◦ ◦ ◦ ◦ ◦ ◦

Відзначення пам'яті великого Каменяра. Вчора в клубі письменників відбувся вечір, присвячений 25-річчю з дня смерті великого сина українського народу письменника-революціонера Івана Франка. В президію вечора були обрані академіки Щурат, Колесса, композитор Барвінський, письменники Карманський, Тудор, Гурська, Пшибось, брат класика української літератури М. Коцюбинського — Х. Коцюбинський, ректор держуніверситету ім. Франка т. Биченко і ін. Відкриваючи вечір, С. Тудор схвильовано розповів про революційний дух творчості Каменяра і про ту велику пошану, якою оточують пам'ять Франка народи всього Радянського Союзу. Широку доповідь про життя і творчість І. Франка та її велике революційне значення в житті українського народу прочитав кандидат філологічних наук тов. Романченко. Після цього відбулась літературно-художня частина, в якій взяли участь артисти Львівської державної філармонії і театру ім. Лесі Українки.
Відкриття водного басейну. Сьогодні на Клепарівській, 39, відкривається водний басейн Будинку Червоної Армії, яким можна користуватися усім трудящим Львова. До послуг відпочиваючих і плавців біля басейну буде влаштований буфет, перукарня і інше.
Електрифікація сіл Велико-Мостівського району. Згідно постанови РНК УРСР — про електрифікацію сіл та районів колишньої Західної України селі Волиці, Велико-Мостівського району, в цьому році заплановано будівництво електростанції. Будівництво нової електростанції дасть можливість широко електрифікувати райцентр Великі Мости, колгосп в с. Двірцях ім. 17 вересня, села Волиці, Станиславівку і інші.
Видання нових книжок. Львівський філіал державного видавництва нацменшостей видає багато книжок та шкільних підручників польською і єврейською мовами. Виходить з друку польською мовою "Мати" — Горького в перекладі Галини Гурської, "Мати" — Головка в перекладі Карла Курилюка. Додатково друкуються твори Ванди Василевської "Обличчя дня", "Вітчизна", "Верби і бруківка". До ювілею Івана Франка готується випуск п'ятитомника вибраних творів великого поета в перекладі на єврейську мову. Також вже випущено кілька книжок львівських єврейських письменників Р. Гріна — "Ткачі з Коломиї", збірник поезій Ашендорфа, Бомзе, Шудріха. Незабаром будуть надруковані твори Ш. Перле і збірник поезій Р. Корн.
Наказ №8 місцевої протиповітряної оборони 29 травня 1941 року м. Львів. 1. Завтра, 30 травня, з 19 години по місту Львову оголошується навчальне "загрожувальне становище" з повітря. 2. Учбовими завданнями ставиться: а) світломаскування підприємств, установ, будинків і окремих квартир, б) порядок поводження населення по сигналу "повітряна тривога". 3. Звертається особлива увага керівників підприємств і всього населення на необхідність суворо виконувати обов'язкову постанову Львівської міськради за №11 від 22 травня 1941 року по МПВО, не припускаючи жодного випадку незамаскованої світлоточки. 4. Подавати гудки з моменту введення "загрожувального становища" забороняється, за виключенням паровозових гудків на залізниці. 5. Нагляд за виконанням цього наказу покладається на начальника служби охорони порядку і начальника служби світломаскування. Нач. місцевої ПВО, голова міської Ради Єременко. Нач. штабу МПВО міста майор Бобров 