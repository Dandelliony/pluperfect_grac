З нагоди 20-ліття "оброни Львова". — Чому ректор політехніки припинив виклади? — Львівська хроніка.

З нагоди 20-ліття "оброни Львова" поляки уладили у Львові великі маніфестації. В рямах тих маніфестацій, що розложені на чотири дні, тобто від суботи до вівтірка, відбувся зїзд 5-го полку піхоти лєґіонів. Служба Божа в костелі М. Б. Остробрамської на Личакові, посвячення вугольного каменя під будову Салезіянського заведення для бідних та опущених львівських польських хлопців, "апель" поляглих та складання вінців на цвинтарі "оброньцуф Львова", відслонення памяткових таблиць та вкінці перезва цілої низки львівських вулиць. Між іншими Губернаторські Вали названо Валами през. Ігн. Мосьціцького, вулицю Сикстуську, від вул. Словацького до вул. Сапєги, вулицею "Оброни Львова", вул. Городецьку від костела св. Анни до Алєї Фоша вулицею ґен. Карашевича-Токажевського і т. д. В часі тих імпрез місто було прибране прапорами на домах та спеціяльно вкопаних маштах, вікна домів були ілюміновані спеціяльними наліпками.
Чому ректор політехніки припинив виклади? В суботу 19. ц. м. появилось таке оголошення ректорату: Сенат львівської політехніки на своєму засіданні дня 16. ц. м. припинив виклади і вправи з днем 19. ц. м. аж до відкликання, даючи вислів свому обуренню з приводу напастей на академічну владу і членів професорської ради в поширюваних летючках, з причини спроб дикого терору супроти сенату політехніки та огидних, злочинних нападів на своїх товаришів. У політехніці — пише польська преса — польські студенти важко зранили двох студентів жидів: Мендля Лєрера і Самуеля Провелєра.
Львівська хроніка. В суботу 19. ц. м. в год. 6-ій вечором згоріли фестони і смеречина, що ними був прикрашений головний двірець у Львові. Пожежа повстала внаслідок короткої сполуки електричних проводів. Пожежна сторожа вгасила швидко пожежу. — Перед 10-ою год. вечором вибухла пожежа в будинку Банку Зарібкових Спілок при пл. Галицькій. — По год. 3-ій над раном згоріло сіно і дах стайні Войтіха Земби при вул. Янівській ч. 48. Пожежна сторожа вгасила обі пожежі. — В помешканні при вул. К. Ядвиги ч. 34 намагався скінчити самогубством Н. Адольф. Його відвезли до шпиталю. — При вул. Вулецькій напасник вирвав течку Яніні Миськів з дрібними предметами вартости 40 зол. — Невідомі злодії вкрали з помешкання Л. Крона при вул. Янівській ч. 109 білля і столове накриття, вартости 1.000 зол. 