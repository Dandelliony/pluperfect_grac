◦ ◦ ◦ ◦ ◦

Завтра Шевченківська Академія. Завтра, в неділю, 8-го березня, святкуємо врочисто 81-і роковини смерти Геніяльного Українського Поета, Тараса Шевченка Святочною Академією в Українському Театрі В програмі Академії: промова проф. Василя Сімовича, виступ оперної співачки п. Ірини Туркевич-Мартинцевої та виступи Українського Національного Хору, симфонічної оркестри Українського Театру під дирекцією Л. Туркевича та чоловічого хору "Сурма" під орудою Е. Плешкевича. В другій частині Академії виставлена буде силами Українського Театру драматизація Шевченкової поеми "Великий льох" в опрацюванні Гр. Лужницького та в постанові В. Блавацького. Початок Академії в год. 11.30 перед полуд.
Мистецький реферат. Сьогодні, в суботу, 7-го березня, в год. 8-ій вечора, у виставовій залі Спілки Українських Образотворчих мистців, Львів, Марійська площа 9, І. пов. відбудеться реферат д-ра І. Іванця на тему: "Війна та мистецтво". Реферат буде ілюстрований світлинами.
Шевченківський концерт у Дрогобичі. 81-і роковини смерти Великого Кобзаря України, Тараса Шевченка, приготовляється гідно відсвяткувати цілий край. 15-го березня відбудеться великий концерт у Дрогобичі. Підготова до цього концерту ведеться вже від довшого часу. В його програму, між іншим, увійде кантата до слів Тараса Шевченка Петра Печеніги-углицького п. н "Б'ють пороги".
Посвідки на виміну товару. Тернопільська Українська Поліція повідомила Дрогобицьку Повітову Команду Української Поліції, що дрогобицькі громадяни без відповідного дозволу їздять на виміну харчів до Тернополя. Ці люди користуються посвідками збірних громад, окружних старостів і різних установ, в яких працюють. Ці посвідки не мають ніякого значення та не хоронять перед конфіскатою зібраних харчових продуктів. Щоб вивезти збіжжя, чи харчові продукти поза терен Тернопільської округи, треба мати посвідку від Тернопільського старости.
Зголошувати злучення струму. Пригадуємо, що, згідно з розпорядком п. Штадтгавптмана з дня 29 жовтня 1941 р., кожний відборець електроенергії зобов'язаний при зміні або зайнятті нового помешкання подбати про зголошення вилучення або залучення струму у Львівській Міській Електросітці при вул. Львівських Дітей 23. Невиповнення обов'язку зголошення може спричинити більше зарахування зужиття електроенергії, тому, що в даному випадку не є можливою докладна контроля.
Продаж яєць. Як повідомляє "Маслосоюз", видача яєць на відповідні купони березневої харчової картки вже ведеться в його крамницях і триватиме лише до 10-го ц. м. включно. Після цього речинця видача яєць припиняється. 