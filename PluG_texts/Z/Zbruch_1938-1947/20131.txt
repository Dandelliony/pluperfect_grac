Загадочна тактика Німеччини.

Прага, 16. ІІІ. год. 11.30 вночі.
Нині від полудня як вам уже відомо мадярські війська під вечір осягнули вже у двох точках польську границю. В районі Перечин—Великий Березний ідуть ще кроваві сутички. Розміщені там відділи Січі відступають на словацьку територію. Одначе головна сила спору січових частин сконцентрована на схід від залізничої лінії Мукачів—Лавочне, де проходять дальші бої. В год. 13.30 функціонувало ще телєфонічне получення між Хустом і Прагою, зате вже в год. 17 того получення не можна було дістати, значить у тому часі Свалява була вже зайнята мадярами. За інформаціями, які прийшли окружною дорогою через Румунію і Югославію до Праги, головні січові сили сконцентровані й бороняться дальше в районі Великий Бичків—Рахів—Ясінь. Підпомагає їх населення, яке в тій околиці незвичайно свідоме. Очевидно, цей розпучливий опір довго тривати не може, бо січовики, крім крісів, ніякої іншої зброї не мають. Набоїв теж на довго не стане. Потверджуються вістки, що чехи висадили під Хустом магазини муніції. Чеське військо відступає частинно на словацьку, частинно на польську територію. Уряд був ще нині вечором у Рахові. Що торкається становища Німеччини супроти мадярської аґресії, то воно виглядає на повне незацікавлення.
Міністр Ревай вислав протестаційну телєґраму до Гітлєра і двох сиґнатарів віденського арбітражу. Виглядає, що міністр Рібентроп таки прийме сьогодні міністра Ревая у Відні. Надії невеликі, а навіть якби таке сталося, то воно в нічому не зміняє факту мадярської окупації. Взагалі становище Німеччини в цій саме справі незвичайно загадочне, повне сензаційних недосказань, а то й мовчанки. З компетентних німецьких кол у Празі сказано навіть нині так: "Те, що сталося, було як евентуальність передбачена у пляні". Про сам плян не говорять, очевидно, ні слова. Замітнє, що німецький уряд супроти початої мадярами окупації Карпатської України досі не сказав офіційно ні так, ані ні, але послідовно мовчить. Характеристичне, що німецький консуль у Хусті Гофман радив нині рано карпатоукраїнському урядові окремим письмом, щоб не ставив опору і пішов на переговори з мадярами. Що така тактика мала б означати, залишається загадкою. Не місце тут повторювати безлічі поголосок, а навіть німецьких тверджень, бо час надто поважний, щоб обтяжувати нашу публичну опінію непровіреним інформаційним матеріялом, бо з такого факту, як велике занепокоєння Румунії нічого ще говорити не можна. В кожному разі розгін подій ще не закінчений і виглядає, що Европу чекають ще величезні несподіванки.
Роман Голіян. 