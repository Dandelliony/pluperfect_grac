◦ ◦ ◦ ◦ ◦ ◦ ◦

Посилення англійської блокади Німеччини
ЛОНДОН, 4. (ТАРС). Ряд англійських газет публікує повідомлення з Белграда про те, що англійські воєнні кораблі затримали в Адріатичному морі три югославських пароплави, які йшли в Італію з вантажем бокситу, призначеного для Німеччини. Газети вказують, що в Лондоні ці відомості не підтверджуються.
Газета "Таймс" пише, що в минулі роки через югославські порти вивозилось щорічно коло 250 тис. тонн бокситів. Через порт Дубровнік вивозили мідь, марганець, а через порт Сушак — свинцеву руду. До війни через ЦІ порти вивозили також ліс у Німеччину. Ці матеріали, пише газета, в яких має потребу Німеччина можуть бути тепер доставлені їй через Італію.
Дипломатичний оглядач газети "Дейлі телеграф енд Морнінг пост" повідомляє, що в найближчий час англійський уряд створить спеціальну організацію, яка буде вести торгівлю з Балканськими країнами на основі товарообміну або за кліринговою системою. Англія закуповуватиме в цих країнах нафту, маїс, фураж, метали і інші товари в обмін на продукцію англійської важкої промисловості.
Зміни в складі англійського уряду
ЛОНДОН, 3 квітня (ТАРС). Як повідомляє агентство Рейтер, в складі англійського кабінету зроблені такі зміни: міністр по координації оборони Четфілд пішов V відставку; лорд-хранитель печаті Семюель Хор призначений міністром авіації; колишній міністр авіації Кінгслі Вуд призначений лордом-хранителем печаті. Морський міністр Черчіль лишається на своєму посту і, крім того, буде очолювати комітет в складі морського міністра, військового міністра, і міністра авіації. Цей комітет буде засідати регулярно, і, як радники на ньому будуть присутні начальники генеральних штабів авіації, морського і військового. "Цей комітет, — вказує агентство, — буде систематично розглядати від імені військового кабінету всі найголовніші фактори в стратегічній обстановці, хід воєнних операцій і буде час від часу надавати свої рекомендації військовому кабінетові про загальне керівництво війною".
Лорд-хранитель печаті Кінгслі Вуд буде одночасно головою комітету внутрішньої політики, який буде обговорювати всі питання внутрішнього становища країни, а також розбирати пропозиції про нове законодавство. Одночасно Кінгслі Вуд буде головою комітету продовольчої політики, функціями якого буде визначення продовольчої політики в країні і керівництво питаннями сільського господарства. Міністр фінансів Джон Саймон, буде лишатись головою комітету по економічній політиці. Помічником міністра авіації призначається лорд Рівердейл, який буде заступником голови комітету постачання при міністерстві авіації, у підлеглість якого входять питання літакобудування.
В офіційній заяві повідомляє агентство, — підкреслюється той факт, що деякі міністри в новому складі уряду одержали менш важливі пости. Це пояснюється необхідністю кращого використання кожного міністра в умовах війни. Замість міністра по координації оборони Четфільда, який пішов у відставку, нового призначення не буде. Міністерство військового постачання буде включене в комітет, очолюваний Черчілєм. 