Останній акт трагедії

Від редакції: Першого грудня минає 45 літ з дня народження одного з найбільш видатних українських письменників Х ст. — Миколи Хвильового, що згинув трагічною смертю, як жертва московсько-большевицького терору над Україною.
...Харків, 13 травня 1933 року... Тихо і непомітно підкрадався чудовий український вечір...
Микола Хвильовий вийшов з свого робочого кабінету і сів на бальконі. З другого поверху письменницького будинку "Слово", що міститься на вулиці Червоних письменників, було досить добре видно ближчі і дальші околиці цього великого міста. Он просто перед очима і зовсім недалеко виднівся знаменитий своєю величиною парк, а он ген-ген ліворуч витискували в проміннях спадаючого сонця широкі зелені пасма ланів ("степи, степи! Від вас, степи, я!").
Микола, як тут просто звали письменника товариші по перу, часто любив виходити на цей балькон. Нерідко він тут навіть писав свої новелі, статті, заводив з товаришами дискусії на поточні літературно-політичні теми. Але на цей раз він з якоюсь особливою любов'ю і цікавістю оглядав довколишній краєвид, дарма, що як Слобожанщину, так і саме місто Харків він знав у найменших деталях.
Засунувши праву руку глибоко глибоко в кишеню, Микола сидів і мріяв... Власне, вже все було обдумано і вирішено... Але він хотів ще раз в останній раз вийти на повітря і поглянути на велике місто, на степи, на природу, яку він так палко любив і яку з такою незрівняною майстерністю змалював у "Солонському яру", "В очереті", "Вальдшнепах" та ін.
Микола опустив додолу погляд і перед ним знову повстала брудна, заросла травою і завалена смітниками вуличка. З будинків мало хто виходив, дарма, що сьогодні був тихий, теплий весняний вечір. Та кому там було в голові до якихось прогулянок чи веселощів! Голодним і змученим "ударницькою" працею людям було не до краси природи в цей "знаменитий" 1933 рік.
На другому боці вулиці, перед самим будинком "Слово" знову в агонії смерті лежало дві "свіжих" спухлих від голоду людських постаті. Вишита полотняна сорочка, вовняні темно-коричневі свитки говорили, що ці люди були з села. Якісь милосердні громадяни навіть поклали біля них чималий недогризок хліба. Але голодні вже не доторкувалися до нього... Видно, тепер уже їм байдужий був не тільки хліб, але й життя...
Зігнуті, обідрані, час від часу проходили поодинці вулицею люди, але майже ніхто з них не звертав уваги на голодних. Адже хіба це якась новина? Підіть он туди на центральні вулиці — на майдан Тевелева або на вулицю Карла Лібкнехта і ви побачите їх майже біля кожного будинку. Та врешті і біля будинку "Слово", в якому Зельмани, Кани або Саші Хазіни сфабрикували не один "твір" про "радісне щасливе життя в соціялістичній Україні" — навіть біля цього будинку уже віддав душу Богові не один голодний.
Микола підвів голову. Десь поблизу проспівав соловей і "запахло дубовим молодняком" (може від Міськпарку?). Сонце сховалося за верховіття дерев. На якусь мить навколо стало тихо-тихо і так чудово!...
І в цей час Микола повільно витяг руку з кишені і так само повільно підвів цівку нагана до правого виска. Рознісся постріл — і знову на мить все затихло. "Десь запахло дубовим молодняком"...
Але тільки на мить! Зразу ж до балькону прибігли дружина, дочка, товариші, але вже було пізно... Мертве тіло Миколи Хвильового безвільно звисало на поруччях, а кров, невинна багряна кров, лилася додолу.
Не стало ще одного борця і мученика за справу українського народу...
Юліян Мовчан. 