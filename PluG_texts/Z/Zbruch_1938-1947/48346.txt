Боа

Малий фейлєтон
Ви знаєте: я людина, так би сказати, поважна віком і еротикою здавна не займаюсь. Врешті набідувався в житті, а на це — треба вигоди й спокою.
Та тут, по цьому вже боці, прийшов трохи до себе: тройгендерую, бачите, й часто доводиться мені подорожувати.
Отож десять днів тому всідаю до ваґону ІІ-ої кляси. Була ніч. Ліниво рухався поїзд.
Над моєю лисою головою скакало зайчиком світло ґазової лямпи, що мала ось-ось погаснути. У ваґові темно.
Сідаю, починаю дрімати.
Раптом біля мене щось зашаруділо, мягке, пухнате... і я мимохіть пригладив рукою мою лисину. Шкода, що не маю волосся... І думки роєм обсіли голову.
І знову цей дотик. Що, до біди? Хто це? Що це?
Чую докладно, що на моє праве плече зсувається щось мягке, тепле, пухнате.
Стримую віддих. Поволі підсуваю своє плече й дивне тепло обдає мене. Тепло, якого я віддавна не відчував. Їхав би так у вічність! Під цей ритм коліс, під цю дивну пісню без слів!...
Але що буде, як пробудиться ранком? Що скаже в вона? Може вибалушить очі з дива? Може з усмішкою шепне:
— Вибачте, я заснула... Ах, яка я вам вдячна!
Поїзд пробивався крізь темінь засніжених піль, минала довга ніч. Іноді тільки чув легке жіноче покашлювання: вона, бідака, трохи перестуджена...
Тим приємніше мені ставало на душі.
Вкінці стало сіріти. Благословлялося на світ.
Мої мязи втомились, мої багатолітні кості відчували біль. Але я сидів непорушно, щоб не розбудити її.
Нагло — довге зітхання.
Кутом лівого ока побачив я в присмерках, як закліпали чиїсь вії. У цей же час котик, як вивірка, стрибнув з мого плеча.
Я роздивився. Коло вікна сиділа незвичайно цікава білявка, що рожевим пушком припудровуввла свій лискучий по невиспаній ночі носик. На грудях її був причеплений тризубчик. А між нею і мною сидів якийсь "паскевич". Він збудився і подивився непевне на свої валізи.
— Чи то юж Тарнуф? — запитав він, повертаючи головою до мене.
— Не знаю! — злісно кинув я паскареві, що вигідно виспався на мойому плечі. — Не знаю, ласкавий пане!
А білявка так докірливо подивилась на мене.
— Не було ще Тарнова, — сказала вона.
А все це сталось через кляту кіточку. Вона так нагадувала чомусь мені давні часи й давнє жіноче "боа".
Дека. 