◦ ◦ ◦ ◦ ◦

"Сурма" — українським полоненим. Цьогорічну коляду у Львові закінчує хор "Сурма" концертом у Храмі св. Юрія, що відбудеться в неділю, 1 лютого 1942, підчас полудневого Богослуження, т. зв. дванадцятки. Зібрані датки на тацу підчас цього концерту призначені на допомогу для українських полонених.
Книга телеграфічних скорочень для Г. Г. Німецька Пошта Схід (Дойче Пост Остен) видала Урядову Книгу Телеграфічних Скорочень для Генерал.-Губернаторства (Амтліхе Ферцайхніс дер Телєграммкурцаншріфтен ім Генеральгувернемау). Для розвою господарського життя в Г. Г. можність послугуватися таким засобом, яким являються телеграфічні скорочення, має незвичайно велике значення і вводить атмосферу нормальної, невоєнної праці в ділянку промислу й торгівлі. У Львові можна дістати Книгу Телеграфічних Скорочень у Телефонічному Уряді. Ціна її 2 зол. З провінції можна замовляти за попереднім присланням грошей або через поштовий чек (Постшекібервайзунг), на адресу: Постшекамт Варшау, для ч. конта 22, Ферншпрехамт Кракау.
Напрямні господарства Г. Г. Минулого тижня відбулися в Закопанім дводенні наради, присвячені справам хліборобства й годівлі в Г. Г. Участь у них взяли керівники господарських справ в Уряді, в Дистриктах, представники наукового світу й багато Крайзляндвіртів. Основною формою праці з'їзду були доклади визначніших представників кадрів розбудови господарського життя Г. Г. й науковців. Дотеперішній дворічний досвід дав нагоду і змогу пізнати умовини праці, прикмети терену, попередній стан управи й годівлі, якість працівників і робочого матеріялу. З того далось витягнути потрібні висновки на майбутнє й накреслити напрямні та шляхи розвою хліборобського господарства на терені Генерал.-Губернаторства.
Театр малих форм у Львові. У Львові організується Український Театр малих форм, що об'єднує найкращі сили молодих авторів та мистців. Театр організує професійний мішаний хор, до якого зголошуються висококваліфіковані хористи. Співаків підбирають на основі конкурсу. В четвер, 5 лютого, в 10-ій год. рано відбудеться переслухання співаків музичним керівництвом театру в залі театру, Львів, вул. Францішканська 7. Дирекція театру приймає ще зголошення співаків, як теж кандидатів до балетного ансамблю.
Святочна Проскура. У середу, 28 січня, відбулася у Львові, в залях Союзу Купців при вул. Галицькій 19, II. п. старанням Літературно-Мистецького Клубу, Спілки Письменників, Журналістів, Образотворчих Мистців, Музиків, Акторів, Краєвого Інституту Народної Творчости та Хорових Організацій Святочна Проскура. До гарно прибраних столів засіли запрошені представники наших установ з головою УКК д-ром Костем Паньківським, представниками УКК і посадником Львова д-ром Степаном Біляком. Свято відкрив вступною промовою голова комітету імпрези д-р Ростислав Єндик. Опісля відбулася концертна частина з виступами муз. д-ра Лиська, п. Лисько (спів) і дир. В. Барвінського (гра на фортепіяні). Приявні відспівали "Бог Предвічний". По приняттю послідували промови і товариська гутірка, що затягнулася глибоко в ніч. Окрему увагу звернули на себе сатиричні образи Е. Козака, що висіли на стінах залі.
Ювілейний рік Лесі Українки. Український Краєвий Комітет, "Жіноча Служба Україні" проголошує 1942-ій рік ювілейним роком великої нашої поетки Лесі Українки. Очевидно, що різного роду імпрези, присвячені вшануванні її пам'яті, можуть бути влаштовувані цілий рік, але бажано звернути особливу увагу на відсвяткування дня уродин поетки, що припадає на 25 лютого 1942 р.
Бюро перекладів у Львові. При Академічній площі 1 працює бюро заприсяженого перекладача, яке було законно затверджене ще на основі декрету з австрійських часів у 1908 р. і признане за польських часів. Підчас большевицької окупації воно було нечинне і почало наново свою діяльність від серпня 1941 р. Бюро займається урядовим перекладом з різних мов на німецьку, українську і польську мову, пише подання, життєписи, технічні реферати і т. п. Висота оплат згідна з таксою з 1928 р., що покривається з оплатами, проголошеними в Деннику Розпорядків. В сьогоднішних умовинах при малому знанні німецької мови, головно з ділянки технічного словництва, бюро є великою полегшою для тих, що мають труднощі порозумітися з німецькими властями. 