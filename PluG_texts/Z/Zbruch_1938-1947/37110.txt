Бюджет області

Фінансова система шляхетської Польщі, як і всіх капіталістичних країн, служила інтересам пануючого класу і була направлена на пригнічення і жорстоку експлуатацію трудящих. Це яскраво відбивалося в структурі бюджету лоскутної польської держави, що розвалилася.
Бюджет колишнього Львівського воєводства становив 120 міліонів злотих. Прибуткова його частина на 80—85 процентів складалася з податків і зборів з населення. Де були ж прямі податки — поземельний, шляховий, з худоби, з житлоплощі, так і посередні — податок на цукор (11 міліонів злотих), масло і т. ін. Таким чином, увесь тягар фінансової системи падав на плечі робітничого класу і біднішого селянства.
Яскраво був виражений класовий характер бюджету і у видатковій його частині, яка в основному була направлена на утримання апарату пригнічення. Управлінські видатки становили 38 процентів всієї видаткової частини бюджету. В тому числі на утримання в'язниць, судів і поліції йшло 18 міліонів злотих, на утримання магістрату в м. Львові — 4,5 млн., воєводства — 5,4 млн. злотих і т. ін.
І зовсім мізерне місце займали видатки на сільське господарство. 500 тис. злотих давала держава тисячам розпорошених, злиденних селянських господарств, стягаючи з них десятки міліонів злотих у вигляді податків, недоїмок, різних платежів.
Цілком інший характер має бюджет першої в світі соціалістичної держави робітників і селян. Характерною рисою його є весь час зростаючі видатки на соціально-культурні заходи, на фінансування соціалістичної промисловості і сільського господарства.
Рада Народних Комісарів УРСР затвердила бюджет Львівської області на 1940 рік у сумі 225 млн. крб., тобто майже вдвічі більше бюджету колишнього Львівського воєводства. Аналіз прибуткової частини бюджету показує, що більше половини прибутків надходить у вигляді нагромаджень усуспільненого сектору і відрахувань від державних позик. Кошти ж, які мобілізуються серед трудящих, радянський бюджет перерозподіляє і повертає у вигляді безплатного навчання і медичної допомоги, у вигляді чудових санаторіїв і будинків відпочинку, новозбудованих житлових будинків, фабрик і заводів.
Це підтверджується цифрами. 140 млн. крб., або 62 проц. всієї видаткової частини бюджету області, йде на соціально-культурні потреби, тобто на народну освіту, охорону здоров'я трудящих, на фінансування науки і мистецтва, на соціальне забезпечення стариків і непрацездатних. 22 проц. бюджету — це фінансування народного господарства. Сюди входять видатки на комунальне господарство, промисловість, торгівлю, сільське господарство і т. ін. Утримання ж управлінського апарату разом з видатками організаційного порядку займають в бюджеті лише 10 проц.
Молода Львівська область ще набагато відстає в культурному відношенні від східних областей. Виходячи з цього, в 1940 році заплановано відкрити і фінансувати 113 бібліотек, 650 сільських і 18 дитячих клубів. Значно поширити шкільну сітку, кількість дитячих садків і ясел. 5,5 млн. крб. призначено на фінансування мистецтва області, понад 11 млн. — на підготовку кадрів різних спеціальностей.
Зараз по всій області розгорнулась робота по складанню зведеного обласного і районних бюджетів. Проведено 5-денний семінар для ознайомлення працівників бюджету з порядком складання і затвердження його. Розроблено контрольні ліміти по окремих видах видатків і доведені до всіх районів. Обласний фінансовий відділ надіслав у райони своїх працівників, які на місцях допомагають районним організаціям складати кошториси.
Складання бюджету — справа величезного політичного і господарського значення. Завдання партійних і радянських організацій — допомогти фінансовим органам у цій справі, залучити широкий актив до складання бюджету, обговорити кошториси на виробничих нарадах з тим, щоб намітити шляхи найбільш ефективного використання державних коштів.
Ф. І. Царик, начальник бюджетного відділку Львівського облфінвідділу. 