◦ ◦ ◦ ◦ ◦ ◦ ◦ ◦ ◦ ◦

Виміна золотових банкнотів 5 і 2 зол. Банкноти по 5-ть і 2-а зол. можна виміняти в Емісійному Банку в Польщі у Кракові і в його відділах на провінції до 20. травня 1940 р. 7. травня минув остаточний речинець виміни банкнотів Банку Польського по 100, 50, 20 і 10 зол. По 7. травня ці банкноти тратять вартість правно-платничого засобу і тому населення повинно у власному інтересі всі досі невиміняні банкноти Банку Польського виміняти на банкноти Емісійного Банку в Польщі.
Литва жде на папське рішення. При кінці квітня прибув до Литви новий папський нунцій, архієпископ Центоза. З нагоди приїзду нунція в цілій Литві відбулися великі маніфестації. Литовське громадянство й уряд висунули при цій нагоді рішуче домагання, щоби ввести в католицькій церкві на терені Виленщини в проповідях і богослужбі литовську народню мову, на місце польської, яку запровадило тут польське духовенство. Крім цього литовці домагаються призначення у виленській окрузі на парохів литовців і відкриття у Вильні духовної семинарії для литовців.
Розпорядок про торговлю мануфактурою. У Вістнику розпорядків Ґенерального Ґубернатора з 19. квітня появився розпорядок про торговлю волоконними товарами і неволоконними короткими товарами, т. зв. товарами ліктевими — загалом про торговлю мануфактурою. Від 6. травня замкнені давніше склепи з мануфактурою будуть наново урухомлені. Покупці могтимуть дістати в них товар тільки на картки. Ці картки будуть видавати окремі уряди. Без картки запотребування можна буде купити тільки такі товари: 1) декораційні матеріяли зі штучного шовку, волокнистої вовни, тектури і т. п., 2) фіранки з винятком кепру на фіранки, 3) дивани, матеріяли на хідники, диваники, 4) ручні роботи, розпочаті і викінчені з винятком густо тканих обрусів, ручно роблених пульоверів і камізельок, 5) накриття голови для жінок, мужчин, дівчат і хлопців з виняткам хусток на голову, 6) краватки всіх родів, 7) короткі товари з винятком предметів до шиття всякого роду, 8) матеріяли ткані металевими нитками і частини одягу з них вироблені, 9) предмети моди і обшивки (квіти, пояски, ковнірці, дамські камізельки, вельони, шалики (не хустки), 10) предмети волоконні до санітарних цілей, 11) парасолі, 12) коронки і гафти до білля, тюлі і коронки до суконок і т. п. 13) білля для померших.
Відозва ґенерал-ґубернатора д-ра Франка до польського населення. В перших днях травня ґенеральний ґубернатор д-р Франк видав відозву до польського населення з зазивом, щоби мужчини і жінки, що народилися між 1915-тим і 1924-тим роком зголошувалися на рільні роботи в Німеччині. Для виживлення населення Ґенерал-Ґубернаторства треба спроваджувати хліборобські продукти з Німеччини. Тому в Німеччині потрібно більше рук до праці. Зголошення до праці обовязкове. Ті, що не виконають цього обовязку, будуть строго покарані. 