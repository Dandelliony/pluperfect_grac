Цікава статистика

У "Львівських Вістях" була подана кількість населення Галичини, у вересні 1942. Ця статистика цікава тим, що вже давно минуло 10 літ від останньої польської статистики в 1930 р. і цікаво знати, як заважили на складі населення Галичини великі події останніх років. Згадана статистика зроблена за національним принципом, отже в ній не узгляднено віроісповідні відносини в нашім краю.
Згідно з тою статистикою в 14-ох округах офіціяльної области (дистрикту) Галичини живе — 4.528.000 населення. З того українців 3.247.000 душ, або 72% населення, поляків 955.000 душ, або 21% населення, німців 43.000 (державних і народних), жидів 278.000 душ, інших 5.500 душ. Таким чином загально взявши, українці становлять майже 3/4 населення краю, поляки 1/5 населення.
Коли ж приглянемося поодиноким округам і містам, то передовсім впадає в очі збільшення українського населення в столиці краю у Львові, бо перед 1939 р. польська статистика виказувала у Львові 50.000 душ, тепер статистика справедливіша та виказує 83.000 душ українців. Таким чином українці становлять у Львові понад 26%. Через кілька літ число українського населення в столиці Галичини могло б дійти до одної третини, з це вже не 1/6 населення, як подавала колись польська статистика! Наші міродатні чинники повинні старатися, щоб зростаюче число українського населення у Львові було обхоплене українськими організаціями.
Цікаво глянути на склад населення подільських повітів, зокрема тернопільської округи, яка тепер обіймає 5 повітів: Тернопіль, Зборів, Збараж, Теребовлю і Скалат. Польські діячі раз-у-раз покликувалися на польську статистику й твердили, що подільські повіти, особливо Скалат, Теребовля, Тернопіль мають аж 59% польського населення. Вже тоді виглядала ця справа підозріло. В 1930-их роках працював я кілька років в Теребовельськім повіті і мав нагоду бувати в усіх селах повіту. Отже в тім нібито наполовину спольщенім повіті, на 42 села, з перевагою римо-католиків було тільки 10 сіл. І то були тільки середні і менші села. 32 села, між ними найбільші села в повіті, мали тільки малий відсоток римо-католиків, яких тодішні польські діячі уважали за поляків. В тих 10 селах з "польською" більшістю — ще був значний відсоток нашого населення. Ясно, що населення 10-ох сіл, не могло становити навіть половини населення повіту. Це було очевидне для того, хто знав місцеві відносини. Подібно виглядала ця справа і в сусіднім скалатськім повіті, про який польська пропаґанда також трубіла, як про найбільше спольщений. Це була неправда, але постійно повторювана потрафила вона захопити навіть деяких наших (зрештою поважних) людей, які й собі зачали повторяти за польськими статистиками, байку про сильне спольонізування подільських повітів. Статистика, поміщена недавно в "Львівських Вістях" виказує, що в Тернопільській окрузі (отже в тих нібито спольонізованих повітах) є на 481.221 душ населення, тільки 113.148 душ поляків. А це робить 23,4%, а ніяких 59%, як твердили колись поляки. З тих 23,4% поляків певно 13—15% це українці римо-кат., так що тільки 10% населення можна уважати польським. Це і буде головно польське населення 5-ох подільських повітових міст. Ось як виглядає в світлі безсторонньої статистики наше Поділля. Всі інші балачки не мають ніяких реальних підстав.
С. Г. 