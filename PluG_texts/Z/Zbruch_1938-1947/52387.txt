Сесія відділу суспільних наук Академії наук УРСР — Дванадцять тисяч погроз

Сесія відділу суспільних наук Академії наук УРСР
Вчора у Львові почалася червнева сесія відділу суспільних наук Академії наук УРСР. На сесію з'їхався ряд наукових працівників.
Після вступного слова академіка М. Я. Калиновича учасники сесії заслухали повідомлення завідуючих львівськими відділами інститутів Академії наук УРСР про роботу відділів в 1940 році та за перші 5 місяців 1941 року.
Зав. відділом інституту економіки тов. Гак розповідає про складну і корисну роботу, яку провадять працівники філіалу в області вивчення економіки західних областей України. Завідуючий відділом інституту історії України, доктор історичних наук, професор І. П. Крип'якевич розповідає про наукові роботи працівників інституту в області історії України, життя, культури і побуту українського народу, його визвольну боротьбу проти польської шляхти.
Про цікаву роботу Львівського відділу інституту літератури розповів тов. Гуфельд. Працівники інституту проводять велику наукову роботу в області дослідження творчості великого українського письменника Івана Франка. Науковий працівник Я. Ярема працює над монографією "Франко і німецька література". Він уже закінчив один з розділів "Франко і "Фауст" Гетте". Науковий працівник Романченко закінчив працю "Франко і російська соціал-демократична література" та "М. Драгоманов, як літературний критик". М. Деркач працює над монографією про життя і творчість Лесі Українки. Над дослідженням творчості Івана Франка працюють С. Щурат, В. Радзикевич і інші наукові працівники. Крім того, філіал інституту готує до випуску "Історію української журналістики" та кілька монографій про журналістику в Галичині в минулому сторіччі.
Філіал інституту літератури проводить значну роботу по підготовці до видання збірки творів Василя Стефаника.
Про багатобарвну роботу інституту фольклору розповідає академік Ф. Колесса. Інститут досліджує музичну сторону українських народних пісень, готує збірку українських народних пісень західних областей, "Франко і українські народні пісні", "Збірку улюблених пісень Івана Франка" і ряд інших актуальних тем, які мають велике значення.
З інформаціями про роботу відділів виступили також М. Ю. Смішко — директор відділу інституту археології, проф. В. І. Сімович — заступник директора відділу інституту мовознавства.
На вечірньому засіданні учасники сесії заслухали кілька наукових доповідей. Всього на сесії буде заслухано близько 30 доповідей. Сесія закінчить свою роботу 7 червня. Дванадцять тисяч погроз
Живе собі людина спокійно, не судиться ні з ким і навіть не знає всіх судових процедур і правил. В анкетах на запитання: "Чи був під судом і слідством?" — завжди відповідає: "Під судом не був". Але треба тільки громадянинові пожити в квартирі, якою відає домоуправа, як йому починають погрожувати судом.
Є люди хворі на дивовижну хворобу, бактерій, якої ще не вдалося відкрити нашій медичній науці. Ці люди починають говорити мовою виключно погрозливою. Лексикон їх надто обмежений: "віддати до суду", "покарати", "оголосити сувору догану" і т. д. Знайшлися хворі на цю саму невідому хворобу люди в житлоуправліннях міста Львова. Щоб не завдавати собі зайвого клопоту і не писати кожному окремої погрози, вони вдалися до більш удосконаленого способу:
надрукували 12.000 екземплярів погроз такого змісту: "Пропонується Вам сплатити заборгованість в квартплаті, компослугах та позиці за... місяці 194... р. після одержання авіз (підкреслення наше — Л. Р.) в загальні сумі … крб. ... коп. найпізніше до 5 днів, в противному разі подамо справу до народного суду о стягнення заборгованості та виселення з квартири".
Сидять чинуші в домоуправах і строчать оці погрози — плід недалекого розуму людей, хворих на погрожувальну чухачку. І одержує квартиронаймач, який не сплатив за місяць квартплати і навіть не встиг отримати оцього самого авізо, погрозу, що йому через 5 днів треба йти під суд. А житлоуправлінці можуть це зробити. Вони такі, їм розум не завадить.
Л. Рен. 