На могилі Івана Франка

Вчора могилу Івана Франка відвідали артисти Київського державного драматичного театру ім. Івана Франка. Вони прийшли вшанувати пам'ять письменника-революціонера, того, що "тіло рвав до бою, рвав за поступ, щастя, долю", того, який і нині ще живе, ще не вмер. Кілька хвилин жалібного мовчання. Після того, як артисти віддали шану, з промовою виступив народний артист республіки, депутат Верховної Ради УРСР, художній керівник театру Г. П, Юра. Він схвильовано сказав, звертаючись до присутніх:
— З найсердечнішою вдячністю і з глибокою пошаною ми, франківці, схиляємо свої голови перед прахом нашого великого Івана Франка, борця за соціальне і національне визволення українського народу, за кращу долю всіх трудящих, великого письменника-революціонера. Людство знає двох великих синів українського народу — Тараса Шевченка і Івана Франка. Обидва вони вийшли з народу, обидва зазнали гноблень, насильств, катувань і тюрем. Обидва вони боролись за одну мету, за одну ціль, яку здійснила лише велика комуністична партія, її геніальні вожді трудящих Ленін і Сталін і непереможна Червона Армія. Обидва вони не дочекалися тої великої історичної події — воз'єднання Західної України з квітучою Радянською Україною у великій сім’ї дружніх народів Радянського Союзу. Ми схиляємо голови перед прахом Івана Франка, чиє ім'я вже 20 років носить наш театр, і обіцяємо, що будемо боротись до кінця свого життя за краще майбутнє людства, за комунізм!
Заслужена артистка УРСР, орденоносець Н. М. Ужвій і заслужений артист УРСР А. Бучма поклали на могилу від колективу театру вінок з живих квітів. На червоних стрічках вінка написано: "Великому письменникові-революціонерові Іванові Франкові від колективу Київського державного драматичного театру ім. Івана Франка". 