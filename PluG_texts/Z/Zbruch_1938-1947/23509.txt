◦ ◦ ◦ ◦ ◦ ◦ ◦ ◦ ◦ ◦

Дрібні вістки.
Президент Сметана підписав у понеділок коло 100 актів ласки. Вони відносилися до коло 70 осіб, засуджених звичайним порядком та до коло 30 осіб, яких засудив військовий суд.
Мін. Чяно відвідає в недовгому часі еспанського міністра внутрішніх справ Серрано Суннера в Бурґос.
Союз старшин чехословацької армії зліквідовано рішенням влади. На його місце дозволили створити союз виключно з харитативними цілями. Одночасно зліквідовано чехословацький військовий видавничий інститут та військову книгарню.
В часі відкриття нововиданого парляменту Іраку реґент Абдуліла виголосив промову, в якій підкреслив зріст безпеки на сході під впливом заключення анґлійсько-турецького договору.
Незвичайна посуха, яка навістила хліборобські стейти Злучених Держав, каже рахуватися з тим, що сьогорічний збір буде розмірно малий.
В еспанських урядових колах виринув проєкт продовжити військову службу до двох літ. Крім того мужчини починали б військову службу не в 21-ому, але у 19-ому році життя.
Двох урядовців японського ґенерального консуляту в Нанкіні вмерло внаслідок затроєння, якого жертвою впали учасники бенкету, що його видав нанкінський уряд на честь японського віцеміністра закордонних справ.
Близько місцевости Льогроно в Еспанії впав до ріки Ебро підчас летунських вправ літак-бомбовик. Двох старшин-летунів важко ранених, механік згинув на місці.
"Панамерікен Ейрвей" урухомить з днем 25-го ц. м правильну повітряну комунікацію між Злученими Державами й Европою через Портуґалію і Францію.
Під неприсутність у Букарешті міністра закордонних справ Ґафелку його функції з доручення короля виконує премієр Калінеску. 