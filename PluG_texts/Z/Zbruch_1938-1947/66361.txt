◦ ◦ ◦ ◦

Богослуження підчас Зелених Свят. Сьогодні, в Заупокійну Суботу, в 17-ій год. після полудня в Архікатедральному Храмі св. Юра Врочиста Панахида за Борців, які полягли за Волю Українського Народу. — Цього ж дня о 19-ій год. вечором там же Панахида по сл. п. Полковнику Євгенові Коновальцеві. — Завтра, в неділю, в день Солок, у свято Пресв. Тройці, Архієрейські Богослуження, як у всі Великі Празники. — В оба святочні дні після полудня читання на гробах померших на обох львівських цвинтарях. Процесійних походів на цвинтарі не буде.
Стрілецька передача. Стрілецька передача з участю хору та солістів, то її передавати мала Львівська Радіовисильня другого дня Зелених Свят, у понеділок, 24-го травня ц. р., відбудеться дещо пізніше.
Розшуки полонених і пропавших без вісті. Львів, 23 травня. Полонених із совєтської армії, як також цивільних осіб, пропавших без вісті внаслідок воєнних подій, можуть їх рідні пошукувати через Реферат Допомоги Полоненим при Відділі Суспільної Опіки Українського Центрального Комітету. Цей Реферат міститься в домівці бувшого Українського Червоного Хреста у Львові, при вул. Личаківській (Остштрассе) 37 а. Розшуки за полоненими ведеться при допомозі Німецького Червоного Хреста. Для ведення розшуків треба подати (усно або на письмі) наступні дані про пошукуваного: Прізвище та ім'я, дата і місце народження, імена батька, матері, евент. жінки, національність, віросповідання, військовий, арештований чи вивезений, цивільний стан, остання адреса, остання вістка про час і місце перебування в німецькому таборі, прізвище та ім'я пошукуючого, ступінь споріднення та його точна адреса. Для самих розшуків не треба присилати ніяких документів, крім цих даних.
"Поклін Франкові". Завтра, в неділю, 24-го травня, в 7-ій год. вечором відбудеться в Українському Літературно-Мистецькому Клюбі у Львові, вул. 29-го Червня ч. 10 заходом усіх мистецьких Спілок — секцій Відділу Культурної Праці УЦК вечір-концерт п. н. "Поклін Франкові". У вечорі беруть участь: дир. Володимир Дорошенко, д-р Станислав Людкевич, солісти: Олена Лозицька та Дометій Йоха й артисти: Л. Добровольська та С. Дубровський і піяністка Е. Габріель-Рублева. Правління Клюбу запрошує членів усіх мистецьких Спілок і прихильників мистецтва.
Ольд-бої стартують. В гуртковому бігу навпростець, що відбудеться дня 24. ц. м. у Львові, візьмуть участь також Ольд-бої Львова. Траса бігу для Ольд-боїв 1½ км. та веде з вул. Круп'ярської бічна Личаківської на Кайзервальд. Досі заявили готовість бігати Ольд-бої з УТТ І., КЛК і УТТ IV. Можна сподіватись, що члени інших клюбів, що закінчили 30 р. життя, не остануть позаду, але масово зголосяться до бігу та дадуть гарний приклад молодшим. 