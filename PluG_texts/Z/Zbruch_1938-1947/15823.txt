Новий апостольський лєґат в Канаді.

До м. Квібеку в Канаді, прибув кораблем "Емпресс оф Брітейн" новопризначений апостольський лєґат для Канади і Нової Фунляндії архиєпископ Ільдебранд Антонютті. Нового представника апостольської Столиці привітали найвищі церковні достойники і представники державної влади. Новий папський лєґат архиепископ Антонютті це ще молодий чоловік, бо мав тільки 40 років життя. Уродився у північній Італії і перед своїм назначенням у 1936 р. був апостольським лєґатом до Альбанії. Служив при посольствах у Китаю та в Еспанії. Опісля був ватиканським шарже д'афер у Бурґосі, столиці еспанського національного уряду.
Чому урядово не змінено назви на Карпатську Україну
"Послєднія Новости" з 20. ц. м. подають із Праги причини чому дотеперішньої назви Підкарпатська Русь не змінено на Карпатську Україну. Як відомо територію Закарпаття прилучили до ЧСР у сенжерменському договорі під назвою Підкарпатської Руси. Тому теж виявилося, що юридично годі було змінити назву території.
Зате у конституційному законі вміщено проєкт, який каже, що автономний сойм Закарпаття сам матиме право змінити назву.
Нова мапа.
Львівські часописи подають за "Курієром Варшавским", що в Празі від кількох днів між журналістами ходять німецькі мапи, видані в Ляйпціґу перед кількома місяцями з закресленими кордонами "Великої України" і то не тільки властивої України над Дніпром, але також Східної Галичини, Білоруси і значної частини східних земель Польщі".
Большевики будують паркан здовж польського кордону.
Як подають з пограничча, в околиці Здолбунова почала совітська армія будувати здовж польського кордону паркан, високий на 3 і пів метра та засіки з кільчастого дроту. Ходять поголоски, що такі паркани збудують здовж цілого польського кордону.
Населення з прикордонної смуги масово вивозять у глибину краю.
Німеччина не відкличе свого амбасадора з Льондону.
Деякі льондонські щоденники (як "Дейлі Телєґраф", "Дейлі Мейл" і "Дейлі Експрес") принесли вістку, що Гітлєр задумує відкликати з Льондону амбасадора Дірксена, щоб він зложив звіт про дискусію у палаті громад на тему положення жидів у Німеччині. Амбасадор мав би не вернутися до Льондону. Гітлєр задумує наслідувати през. Рузвельта, який таким самим способом відкликав до Вашингтону амбасадора Вільсона з Берліна.
Анґлійська преса твердить, що дефінітивне рішення у цій справі прийде по дискусії в палаті громад. Німецький уряд обиджений буцімто в першу чергу виступом прем. Чемберлєна, який дав пропозицію, щоб жидів поселити у Танґанайці — б. німецькій кольонії, якої м. ін. Німеччина тепер домагається.
Німецька амбасада в Льондоні заперечує цю поголоску.
Ніяка держава не приймає жидів з Німеччини.
Як подає льондонський "Стар", льондонське бюро для справ втікачів виступило з пропозицією розвязки питання жидівських утікачів з Німеччини: директор бюра д-р Ріблє звернувся до ріжних держав з пропозицією, щоб кожна з них приняла тимчасово по 25 тисяч жидів. Анґлія, Франція, Швайцарія, Данія, Норвеґія, Голяндія й Бельґія відкинули цю пропозицію, подібно як і СССР, який крім того відкинув плян бюра, щоб поселити на совітській території більшу кількість жидів. 