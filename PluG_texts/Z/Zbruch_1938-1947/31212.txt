◦ ◦ ◦ ◦ ◦ ◦ ◦

Товари для західних областей України. Наркомторг УРСР виділив гуртовим базам західних областей України велику кількість різних товарів. До Львова завезено вже 3 вагони господарчого мила, 1 вагон туалетного мила, 4 вагони віконного шкла, на 800 тисяч карбованців ниток та 700 тонн солі. Крім цього, завезено на 10.000 карбованців тютюнових виробів.
Нафтові вишки і газопроводи. Укрнафтокомбінат відкриває в 1940 році в нафтових районах західних областей України 300 нових нафтових вишок. Заплановано також будівництво другого газопроводу з Дашави до Львова. Зараз проходять роботи по будівництву газопроводу від села Опарі до Борислава довжиною 15 кілометрів. Цей газопровод буде постачати паливом всі підприємства та копальні Борислава та Дрогобича. Роботи будуть закінчені до 15 січня.
Ювелірчасзавод. На початку 1940 року у Львові відкрито новий ювелірчасзавод. Завод виготовляє стінні, ручні, кишенкові і електричні годинники. Незабаром вироби цього заводу поступлять в магазини.
Композитор Барвінський допомагає молоді. Народні артисти т. Москвін і Барсова закликали артистів західних областей України допомогти талановитій молоді в розвиткові мистецьких здібностей. Першим відгукнувся на цей заклик український композитор Василь Барвінський. Він взяв шефство над робітничим клубом Центрального району Львова.
Виставка творів львівських художників. Спілка радянських художників України доручила оргкомітету художників у Львові познайомитись з творчою діяльністю художників і скульпторів західних областей України. Для цього найблищими днями у Львові буде відкрито виставку робіт місцевих художників.
Театр у Трускавці. На 1940 рік у Трускавці заплановано збудувати літній театр на 2500 глядачів. Театр буде обслуговувати трудящих, які будуть лікуватись на курорті.
Перша кооперативна артіль. У Львові організовано першу кооперативну артіль "Червоний транспортник". Обласна промислова рада вже затвердила статут цієї артілі, яка нараховує 135 членів. Зараз артіль перевозить товари ширужитку і різні вантажі. У вантажному відділі є 9 вантажних автомашин, які виконують всі транспортні роботи. 