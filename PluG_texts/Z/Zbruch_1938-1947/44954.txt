◦ ◦ ◦ ◦ ◦ ◦ ◦

Велика залізнича катастрофа в Еспанії. Вівторок ранком біля стації Беліля де Ебро зударилися два поспішні поїзди, що ішли з Мадриду та Барсельони. Паровози влетіли на себе з такою силою, що оба розбилися та один зчіпився з другим. Кілька ваґонів цілковито розторощених. Покищо знайшли 20 вбитих та 40 ранених. Залізнича сполука припинена. На місце катастрофи виїхали робітничі відділи зі Сараґосси, Мадриду та Барсельони.
Повільні достави Америки. Анґлійська пресова агенція Ройтера повідомляє, що в Анґлії панує страх, бо північно-американський промисл дуже помалу виконує анґлійські воєнні замовлення. Вони не покривають запотребувань Великої Британії.
Згинули два найкращі французькі пільоти. Разом із французьким високим комісаром Кіяпом згинули також і два найкращі французькі пільоти. Один з них 4 рази перелетів Атлянтик.
Новий французький адмірал. На предложення міністра фльоти Дарляна марш. Петен іменував адміралом Емануїла Іліїв, що досі був контрадміралом південної частини Атлянтійського Океану. Разом з ним Франція має 10 адміралів.
Сторпедували анґлійський транспортовик "В. Гендрик". Американська короткохвильна радіостація "Мекей" зловила алярмові знаки бритійського транспортовика "В. Гендрик", що його сторпедували у віддалі біля 240 морських миль на захід від Ірляндії.
Нові ніппонсько-совітські переговори. Молотов вже двічі прийняв ніппонського амбасадора Тутекаву. Предметом тих розмов є справа ніппонських рибальських концесій, що з груднем ц. р. припинюють своє діяння.
Турки наказали виїхати американським журналістам. Турецька влада наказала виїхати двом закордонним журналістам: представникові американської пресової аґенції "Юнайтид Прес" та кореспондентці щоденника "Нюс Кроникл". Причина цього рішення невідома.
Ушкоджений югославянський корабель приїхав до Лісабону. Югославянський транспортовик "Суд" виїхав з Кардифу з анґлійським конвойованим транспортом. Німецькі літаки несподівано заатакували і розігнали транспорт. Анґлійські кораблі схоронилися до пристані Кардиф, "Суд" подався у напрямі Портуґалії. З причини надмірної праці машин "Суд" прибув до Лісабону ушкоджений. Обсада відмовилася працювати для Анґлії.
Затонуло 5 норвежських кораблів, що були на анґлійській службі. Разом мали вони 13.607 тон містоти.
У Франції появився новий закон. На його основі посол може втратити свій мандат не тільки внаслідок ухвали парламенту, але також внаслідок декрету міністра справедливости й внутрішніх справ, якщо він поповнив злочин або поступив нечесно.
Ґен. Вейґан, делєґат французького уряду, після довшої інспекційної подорожі по Африці прибув до Альжиру.
Головою анґлійської національно-ліберальної партії вибрано б. міністра праці Ернеста Бровна, а б. міністра війни, Гору Беліша, вибрано головою парляментарного клюбу тієї партії.
Совітська повітряна комунікація з закордоном. Цієї зими совітське повітреплавство вдержуватиме комунікацію з Берліном (щоденно), зі Штокгольмом (тричі тижнево), зі Софією (двічі місячно), дальше на лініях Ташкент — Кабуль (Афґаністан), Улан — Батор (Зовнішня Монґолія), Альма Ата — Урумчі — Гамі (Китай).
Великодержави оси й араби
РИМ, 6. XII. — Спільна німецько-італійська заява про відносний великодержав оси до арабських держав обговорює живо італійська преса. Півурядовий часопис "Джорналє д'Італія" пише, що палестинські араби мають в Італії оборонця перед анґлійськими затіями. Інтереси великодержав оси покриваються з арабськими. Італійська радіовисильня Барі подавала вже кілька разів арабські авдиції та в них перестерігала арабські держави перед анґлійською пропаґандою.
Анґлія хоче використати Канаду
ЖЕНЕВА, 6. XII. — Анґлійський часопис "Евнінґ Стендерд" пише, що канадійський запас девіз має 40 міліонів фунтів стерл. Одначе цими цінними паперами Анґлія не все може скоро диспонувати, бо Канада все ще тільки "цінний союзник", що його фінанси можуть мати для Анґлії користь щойно в майбутності. Канадійський уряд під натиском Лондону був примушений щадити девізи, заборонив їх вивозити, обмежив ввіз деяких товарів зі Зєдинених Держав, що викликало там негодування. Таким чином Анґлія хоче зберегти канадійські девізи для своїх воєнних цілей.
Американські літаки гірші від німецьких
НЮ-ЙОРК, 6. XII. — На сторінках фахової преси пише один американський знавець про досліди, що їх перевели над американськими літаками в Анґлії. Правдивою несподіванкою був факт, що американські боєві літаки не надаються до оборонної акції анґлійського летунства, бо під багатьома оглядами вони слабші від німецьких літаків типу Мессершмідт 110 і 109. Американські літаки мають браки не тільки щодо скорости, але й щодо озброєння, бо мають тільки чотири скоростріли. Тому анґлійці вживають американських літаків тільки як шкільних машин.
Домагаються баз в Ірляндії!
МАДРИД, 6. XII. — Велике невдоволення з приводу за слабої воєнної оборони виявляється щораз виразніше на сторінках анґлійських часописів. І так "Дейли Експрес" пише:
"Бажаємо бачити більше доказів, що наша оборона крою знає, що діється в повітрі. Наше (анґлійське) командування повинно бодай знати про силу й ціль кожної німецької атаки. Вже пора, щоб анґлійські нічні ловецькі літаки доказали свою здібність кількома перемогами підчас ясних місячних ночей, коли на небі повно німецьких бомбовиків. Мусимо поставити ворога перед несподіванками, інакше він зробить нам несподіванки. Мусимо найти якийсь спосіб на нічні бомбардування, мусимо змінити наші методи в підводній війні, потребуємо необхідно операційнях баз в Ірляндії".
Як довго Анґлія може боронитися?
НЮ-ЙОРК, 6. XII. — Як повідомляють лондонські кореспонденти американських часописів, в Лондоні починають поважно роздумувати над цим, чи Анґлія перебуде другу воєнну зиму. Військові кола Америки мають вражіння, що Анґлія може боронитися ще 3 до 4 місяці. Факт недавного затоплення 160.000 тон ворожих кораблів стверджує незвичайні осяги німецьких підводних човнів та їх постійний зріст. Одночасно видно упадок анґлійської системи конвоїв. Анґлійська фльота потребує бодай 715 контрторпедовців, щоб забезпечити своє мореплавство. В морських колах Лондону говорять, що анґлійська фльота має найвище 200 контрторпедовців. 