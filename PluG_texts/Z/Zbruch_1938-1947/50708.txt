Необмежені можливості

Перехід до нових форм громадянської орґанізації, що його тепер переживаємо на наших землях по цей бік Сяну і Буга, приняло українське громадянство назагал прихильно. Одначе залишилися ще деякі люди, які не вміють вжитись у нову дійсність та дальше тужать за "давніми добрими часами", коли то ми мали багато товариств, коли громадянська праця плила широким руслом. Справді — праця у нас кипіла.
Були у нас зразково зорґанізовані села. Але був майже в кожному повіті якийсь глухий кут, — далеко від залізниці й шоси, що жив своїм житям. Мав цілий край і свою Ахілеву пяту — таку, скажім, Лемківщину, якою почав ближче цікавитися щойно тоді, коли польська влада замкнула її герметично перед українським орґанізованим життям.
Було це поважне недомагання — одно з тих недомагань, при яких важко устійнити відповідальність. Багато товариств мало за завдання опанувати терен, але ніодно з них не було відповідальне за те. Їхні статути означували напрямні їхньої діяльности, стверджували, що треба робити, але не що муситься зробити.
Але такий стан належить до минулого. Замість довоєнних багатьох товариств маємо тепер одну суцільну орґанізаційну мережу УЦК і та обставина усуває багато труднощів, з якими ми зустрічались до війни. Тепер неможливі у нас конфлікти компетенції та відповідальности; тепер неможливі дискусії про те, хто обовязаний опанувати той чи інший занедбаний терен: "Просвіта", "Рідна Школа", чи кооперація. Один осередок кермує всім українським життям краю і він — точніше: його орґанізаційний відділ — дбає про те, щоб у кожному повіті повстав та справно працював місцевий орґанізаційний осередок — УДК. Той останній — зокрема його орґанізаційний референт — відповідає за те, щоб опанувати цілий терен, щоб кожна найдальша, найменш свідома закутина була обнята мережею одної суцільної національної орґанізації. Цей важний поступ торкається не лише територіяльного розмежування впливів і компетенцій, але й річевого.
Бували у нас добре зорґанізовані села, де "Луг" суперничив з "Соколом" за молодь, де два драматичні гуртки читальні та "Рідної Школи" видирали собі взаємно кращі аматорські сили та публику. Але коли в тому селі, напр., польщилася ходачкова шляхта, не було кому тим занятися, ніхто за це не відповідав. В селі, в повіті, чи в краю не мали ми установи, яка відповідала б за цілість нашого зорґанізованого життя і наших національних інтересів. Українське населення деяких околиць, і то саме загрожених осадництвом, маліло на очах; не було кому занятися популяційною справою. Українське населення по містах польщилося — не було кому перевести систематичної протиакції. Робітництво, сторожі, домашня прислуга були наражені на визиск, поневірку, винародовлення — не було кому зорґанізувати їх.
Бо й до кого це мало належати? "Просвіта". — Чому саме "Просвіта"? Чому, напр., не "Рідна Школа"? Це ж не було передбачене у статуті, а за нестатутову діяльність можна було наразити товариство на припинення діяльности. Товариства не могли "бавитися в політику" — до того були партії. Так, але партії цікавились лише "високою політикою", зрештою на ті всі справи не мали фахово вишколеного апарату в централі, ні підбудови в терені, з яким входили у тісніший звязок лиш перед виборами. Національне життя плило буйним руслом, — буйним, але неповним, залишаючи осторонь різні важні, небепечні царини. Нічого дивного: було у нас багато товариств і політичних ґруп, але не було одного осередка, який координував би зусилля, який би плянував, кермував, контролював, розмежував компетенції та відповідальність.
Щойно тепер, по цей бік Буга й Сяну, дочекались ми такої скоординованої, суцільної орґанізації. На місце багатьох товариств, з окремими головами, виділами, цілями, маємо відділи УЦК та реферати У. Д. Комітетів, які скоординовано, суцільно обхоплюють усі ділянки життя. Майже кожне питання, що його видвигає життя, автоматично підпадає під засяг того, чи іншого ресорту, під відповідальність того, чи іншого керманича, або референта. Коли ж якась справа насуває сумніви, то ще залишається надрядний чинник, який у кожному конкретному випадку вирішує питання компетенції та відповідальности.
Та основна орґанізаційна перебудова має глибокі практичні наслідки не лиш справність нашої орґанізації, не лиш на рівень нашого громадянського життя, але й на виховання.
До недавна мали ми лиш ідейних, завзятих орґанізаторів, тихих і ревних діячів на народній ниві, каменярів і т. д. — тисячі людей, які знали, що то значить працювати для нації. Тепер маємо орґанізацію, в якій можна практично навчитися самостійно кермувати працею на якійсь території, чи в якійсь царині і за ту працю відповідати.
Наша нинішня дійсність криє у собі необмежені можливості — треба лише зрозуміти її основно та зуміти використати якслід.
Б. Галіт. 