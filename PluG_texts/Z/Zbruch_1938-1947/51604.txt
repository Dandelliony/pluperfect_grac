Цінні скарби

Відразу після встановлення радянської влади у Львові організований обласний державний архів. Першим його завданням було зібрати увесь архівний матеріал, що залишився після ліквідації польських установ і організацій, сконцентрувати всі документи в одне місце, розібрати їх і зробити доступними для практичного і наукового користування. Це завдання в основному вже виконане.
Збережені матеріали мають велике значення для народного господарства і науки нашої країни. Досить навести лише кілька прикладів використання архівних матеріалів, щоб переконатися в цьому. Львівському, Тарнопольському і Дрогобичському земельним відділам були потрібні для нового землевпорядження карти і парцеляційні протоколи і т. д. Для того, щоб добути їх, потрібно було б кілька років на проведення теодолітних знімань на значній території, що призвело б до величезних витрат коштів. Але завдяки тому, що обласний державний архів зберіг ці матеріали, було заощаджено сотні тисяч карбованців державних грошей і дано можливість своєчасно провести облік земель та прискорити відвод земель утвореним колгоспам.
Українське Управління гідрометслужби при Раднаркомі СРСР одержало з архіву гідрологічні і метеорологічні матеріали про режим рік, їх рівень, профіль, витрати води і інші. Вони будуть використані Народним Комісаріатом шляхів сполучення і всіма проектними організаціями країни для організації судноплавства, будівництва мостів, млинів, водоймищ, гребель, гідроелектростанцій і інших споруд. Використання цих матеріалів дасть величезну економію часу та державних грошей. Разом з тим, завдяки наявності спостережень за річками за довгий час (з кінця XIX ст.) всі потрібні дані для будівництва будуть добре перевірені і надзвичайно точні.
Ефективне використання всіх архівних матеріалів може сприяти виконанню рішень партії і уряду про розвиток місцевої промисловості, бо ж в архіві зберігаються документи про сировинні ресурси області. Ці матеріали мають також і довідкове значення. Сотні трудящих звертаються в архів з проханням видати копії документів про трудовий стаж, освіту і ін.
В 1940 році архів підібрав десятки документів і видав документально-монографічний збірник "20 років під ярмом польських панів", в якому яскраво представив колоніальний стан західноукраїнських земель, хижацьке хазяйнування польських окупантів, соціальний, національний і культурний гніт трудящих і їх боротьбу за своє визволення. Зараз працівники архіву готують до друку великий збірник документів про революційний рух трудящих колишньої Західної України за період з 1917 по 1939 рік.
В читальному залі архіву працюють кожного дня багато наукових робітників різних наукових закладів Львова і других міст Радянського Союзу.
Отже державний архів є науковою установою, що зберігає надзвичайно цінні скарби для науки, є установою, в якій зберігаються тисячі документів про різні досліди, винаходи, дослідження, спостереження, проекти.
На жаль, ще є люди, які не розуміють значення архівних матеріалів і відносяться до них нерозумно. В столах багатьох керівників установ, організацій розкидані сотні документів, непідшитих і необлікованих. Минає час, документи втрачають оперативне значення і їх нищать. Так пропадає багато проектів, планів, досліджень, яких зараз з тих або інших причин здійснити не можна, але пізніше, коли стане можливе їх здійснення, прийдеться витрачали державні кошти на складання цих планів і проектів.
С. Фурман, начальник обласного архіву. 