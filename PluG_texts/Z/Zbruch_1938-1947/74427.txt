Виховання юнацтва

В попередній статті п. з. "На увагу нашим батькам" ми порушили питання напрямної у вихованні нашого наймолодшого покоління. Нині продовжуємо цю тему, торкнувшись виховання юнацтва.
Стоїмо на тім засадничім становищі, що відповідно до того, як повільно-постепенно відбувається поступовий перехід — перетворення колишньої дитини в дозрілу істоту, в такій же повільній послідовності має рівнобіжно з ним іти й процес увільнення молодого інтелекту від усіх атрибутів опіки й контролі над ним із боку батьків та взагалі осіб, що кермують його вихованням. Всякий поспіх і всяка безсистемність у цій сфері не можуть залишитись без відємних наслідків. Тому викликає правдивий жаль досить нерідке в нашому суспільному житті явище передчасного і зовсім непродуманого, а до того ж інколи цілком раптового увільнення юного індивідуума від усіх форм виховної опіки та маніфестаційне його переведення на "цілком автономне становище дозрілої істоти". Такий крок суперечить усьому: і загальним засадам природи, як всюди додержує принцип послідовної еволюції, і елементарним тезам логічного думання, і засадам педагогіки, і, нарешті, практичному дослідові повсякденного життя. Та проте легковажність і бездумність беруть гору над цими абсолютними життєвими нормами. А як стимул до тієї легковажности виступає нерідко в сучасній українській родині той деструктивний чинник, що йому імя: мода. Це ж під його деморалізуючим впливом зроджується в головах наших батьків рішення "змодернізувати" внутрішній устрій своєї родини, пристосувавши його до "духа часу й норм нинішньої доби". Так приходить до бездумного усунення з життєвої атмосфери наших родинних осередків тих моральних скарбів і здорових традицій, що їх витворила національна душа на протязі довгих століть; так приходить до підпорядкування української родини смакам і настроям розбещеної вулиці. Побоювання, щоб часом не показати себе "старомодним", переборює в душах деяких батьків і голос розуму, і голос сумління. Почуття захоплення модою бере гору над почуттям обовязку й відповідальности. І, замісць лагідної, але твердої керми юними душами, замісць доброї поради й цінної помочі та засвячення цих молодих, ще не вповні дозрілих істот до всіх здобутих дорогою важкого многолітнього досвіду таємниць реального життя, — наші "модернізовані" батьки вважають за доцільне йти самим на мотузку своїх "талановитих" синків і донь. Сумне, гідне великого жалю, а ще більшого осуду соціяльне явище наших днів! Явище, що приводить до погубних наслідків, бо жертвою його паде цвіт нації, її "гордість і надія" — юнацтво. Саме внаслідок тієї жалюгідної "модернізації" родинних відносин, де все виглядає поверховним і неглибоким, де мода панує над думкою, легковажність над відповідальністю, де живуть лише скороминучими потребами й ілюзіями поточного дня, не думаючи про потреби майбутніх днів, саме внаслідок цієї нездорової родинної атмосфери наша сучасна молодь — мов та рослина без поживного ґрунту — така безбарвна, а тому й життєво невідпорна. Бо ж саме тоді, коли завершується процес кристалізації людської психіки, коли формується на ціле дальше життя людська вдача, залишено той молодий інтелект без проводу, помочі, без здорової життєвої атмосфери. І не з власної вини тієї молоді, а лише з вини тих, хто мав її виховати й приправити до життя, виходить вона на широкий життєвий шлях без сформованого світогляду, без належно розвиненого чуття обовязку перед рідним суспільством, без звички до систематичної й витриманої праці, без духу внутрішньої дисципліни.
І висновки ясні: зниження внутрішньої духової сили й морального авторитету, а через те й виховавчої здатности української родини завинив процес безкритично сприйнятої та механічно переведеної її "модернізації", що не ушляхотнила наше родинне огнище, не піднесла його на вищий щабель духової культури, а, навпаки, виразно його знизила, бо ж, відібравши від нього скарби столітньої традиції, дала в заміну їх безцінні підмінки — у вигляді "штучних діямантів" зовнішньої елеґанції европейського міщанства. Тонесенька оболонка цієї фальсифікованої елеґанції прикриває дійсне обличчя т. зв. "модерного виховання" молоді, а саме: невиразність етичних позицій, брак непохитної принциповости, моральну елястичність, недостачу волі й віри у власні сили, малу працелюбність й брак здорової амбіції, з якої родиться таке ж здорове бажання вибитись на рівний життєвий шлях власними зусиллями, а не коштом дипломатії й інших сумнівних середників.
З цієї то причини згадана "модернізація" виховної системи випадає в дійсності як її "примітивізація". Безкритичне захоплення складниками запозиченої культури й бездумне та поверхове сприймання певних її витворів, а поруч із тим легковажне відкинення традиційних норм культури власної, — свідчить лише про загальний духовий рахітизм, психічну аморфність та ідеологічну неглибокість і нестійкість. Але новітня історія людства виразно каже, що нестійкі й маловідпоріні організми, мусять уступити місце тим, які зберегли власне обличчя.
То ж справа виховання молодого покоління — починаючи від малої дітвори й кінчаючи напівдорослим юнацтвом не маловажна. Вона вимагає уважливої аналізи, і то в світлі подій нашої сучасности, в аспекті її потреб та завдань, під кутом зору добра й щастя народу. Зясовуючи попередні думки мусимо поставити такі конкретні тези:
Родина творить собою ту атмосферу, яка живить молоду істоту в часі її дитинства та юности, а через те й формує фактично її психіку та інтелект. Українська нація буде такою, якою буде українська родина, а тому родина має бути справжньою кузнею здорових і сильних духом громадян. Практиковане нашими батьками й виховниками залишення молоді, що стоїть на порозі між юнацтвом і дозрілим віком, без керми, помочі й доброї поради, це явище хибне, бо саме в цьому віці молодий інтелект у найбільшій мірі потребує критики й самоконтролі, які не можуть розвинутись, якщо той інтелект зданий лише на волю випадку.
Зумовлена потребами сучасности, необхідна й доцільна в своїй меті модернізація родинних відносин і виховавчих метод може відбуватись лише на ґрунті українського традиціоналізму. Це значить, що за базу духового життя української родини в цілому, а виховавчої її системи зокрема мають послужити споконвічні засади рідної традиції, а тому всякі впливи моди, як чинника епізодичного, до того ж морально-сумнівного й нерідко суперечного духові рідної традиції, — повинен бути із системи виховання вилучений. А при тому виховну справу батьки повинні організувати й перевести у свідомості своєї величезної відповідальности як перед власними дітьми, що їм доля судила жити в бурхливу й грізну добу, так і перед усіма прийдешніми поколіннями.
Борис Лисянський. 