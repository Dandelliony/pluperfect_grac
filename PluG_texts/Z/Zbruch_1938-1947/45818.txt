Хор Юранда

Конферансьє оголошує:
— Тепер послухайте кілька пісень у виконанні білостокського хору Юранда...
Замість великої групи співаків — хору у звичайному понятті цього слова, на сцену виходить... чотири особи! Оце і є хор Юранда.
За рояль сідає композитор Юранд, і хор починає співати. І дуже скоро глядач упевнюється, що справа зовсім не в кількості виконавців...
Останні роки велику любов у трудящих завоювали джаз-оркестри. Це зовсім не випадково. Адже у самій природі джазів закладена бадьорість, елементи гумору, життєрадісність. Ці якості, а також різкі ритми, характерні для джазової музики, дуже імпонують громадянам єдиної в світі країни, де вміють сполучати високі темпи роботи з веселим і культурним відпочинком.
Хор Юранда культивує новий оригінальний жанр. Жанр цей являє собою поєднання найцінніших елементів джазу з вокальним мистецтвом. Кожен з чотирьох виконавців готовий в будьяку мить переключитися з співу на імітацію джазових інструментів для "супроводу" іншого співця. Хор Юранда — це голосовий джаз на зразок відомого московського колективу — "Джазгола" під керівництвом Канделакі.
Може це звучатиме парадоксом, але від учасників голосового джазу вимагається виключна культура, художній смак, своєрідний талант. Адже досить втратити хоч трішечки почуття міри, і від мистецтва такого колективу буде відгонити неприємною ресторанщиною або низькопробною естрадою.
Необхідний смак і культура є в повній мірі у артистів хору Юранда.
Ось хор виконує оригінальну пісеньку-казку "Чотири карлики". Тут дуже легко було впасти в шарж. Твір має в цьому напрямку чимало "вовчих ям". Але кожен з чотирьох виконавців своєчасно "ставить крапку" саме в потрібному місці. В результаті — веселий, просякнутий теплим гумором, талановито інсценізований номер.
Характерне для творчості цього цікавого колективу це відхід від звичайних форм естрадного репертуару, створення мініатюрних сценок, що мають певний сюжет, чіткі образи і характери. Як приклад, жартівлива пісенька "Весілля". В цих куплетах, виконаних під "губний джаз", перед глядачем проходить ціла галерея колоритних гостей, що встигли добре підпити і пообідати на весіллі, а "молодої ж нема й нема". Такого ж плану комічні джаз-сценки "Урок співу", "Що сталося у містечку" і ряд інших. В цих сценках здібний колектив показав уміння, не знижуючи музичний бік виконання, давати конкретні сценічні образи.
Але в репертуарі хору Юранда є ряд номерів, розрахованих на широкий показ, чисто вокальних якостей, техніки імітації тощо.
Скоромовка з імітацією поїзду, що мчить — "Експресс", ліричне танго "Ніч", оригінальний вальс "Ті-пу-тін", танго "Всім закоханим", "Тірольська пісенька", культурно і ефектно виконані колективом, дали глядачеві повне уявлення про особливості жанру хору Юранда та перспективи його.
Часом забуваєш, що виступають лише чотири співаки. В спів вплітаються то звуки гавайських гітар, то саксафону, то кілька виразних тактів трамбону. Це — майстерна імітація!
Програму значно освіжує сольний виступ одного з чотирьох учасників хору Юранда — Євгенія Яра. Досвідчений артист з великою теплотою і щирістю виконав польською мовою пісеньку Беранже "Серце матері", а потім ліричну "Женевьєву" російською мовою. Виразний жест і хороша міміка допомагають артисту донести до глядача твір у всій його глибині.
Слід лише порадити Євгенію Яру більш сумлінно добирати репертуар до своїх виступів. Виконана ним, наприклад, гумористична українська пісенька "Сам п'ю, сам гуляю" має чималу частку "розвісистої клюкви", надто шаржована.
Взагалі, хору Юранда слід серйозно подумати про поновлення репертуару, поповнивши його значною кількістю творів на радянську тематику. Дивно й те, що білостокський колектив не виконує жодної речі, побудованої на білоруському матеріалі.
Джазгол — хор Юранда гість у Львові. Колектив є представником мистецтва братньої Білорусії. Львівській філармонії слід подбати про організацію власного художнього колективу такого плану.
Джазовий хор, безперечно, знайде свого глядача, радянського глядача, який завжди тепло приймає митців, на творчості яких лежить печатка напружених мистецьких шукань, ініціативи, винахідливості, бажання збагатити краще в світі радянське мистецтво.
К. Днєпров. 