◦ ◦ ◦ ◦ ◦ ◦ ◦ ◦ ◦ ◦

Львівська хроніка. На перехрестю вулиць Коперника, Словацького та Осолінських зударилися у вівторок 11. ц. м. вечором два самоходи. Один з них перекинувся на хідник. Пасажир зі самоходу адвокат д-р Роман П. випав на вулицю і потовкся. Поліція веде слідство. — І. Апфельбавм повідомив поліцію, що ще 8. ц. м. вийшла з хати його служниця Софія Завальницька і дотепер не вернулася додому. — До крамниці Г. Шляєра при вул. Новознесінській вломилися злодії і забрали товару вартости 697 зол. — В середу 12. ц. м. перед окружним судом у Львові відбулася розправа проти: 1) М. Думи, 2) Адама Цилуха, 3) М. Маріяша і 4) Д. Свища за влом до Малоп. Зв. Молочарського, відкіля забрали 4 мішки товарів на шкоду понад 1.500 зол. Суддя Циган засудив Думу і Маріяша по 6 місяців вязниці, а Свища на 8 місяців вязниці.
Пошесть тифу в Яворівщині. Майже щороку пошесть тифу забирає багато жертв, і цього року — пише яворівське "Українське Слово" — загостила ця страшна пошесть до хат наших сіл. Уже в половині грудня 1938. появився пятнистий тиф у Яжеві Старім на присілках Базюки і Коти в чотирьох хатах. Усіх випадків було 15, з того 1 смертний. Одночасно в Чолгинях появився тиф у чотирьох домах, з того 1 випадок смертний. З початком лютого ц. р. появився тиф на присілку Вербяни-Гуки. В 3 домах хорує 5 осіб. Стан пошести пятнистого тифу в селі Вербинах з присілками Гуки і Сичаки у дні 21. березня ц. р. був такий: Вербини — 8 хат, 17 недужих, Гуки — 6 хат, 14 недужих, Сичаки — 2 хати, 3 недужих. Смертних випадків не було. Адміністраційно-санітарна влада переводить масові охоронні щіплення проти тифу. Помагає біольоґічне заведення львівського університету. З його доручення працює в повіті м. і. Остап Борис, абсольвент малої духовної семинарії у Львові. Завдяки його тяжкій і совісній праці вдалося викрити джерела пошести та її зльокалізувати. Філія "Українського Гіґієнічного Т-ва" має тяжку, але вдячну працю — викорінити бруд і епідемії в яворівському повіті. В Яворівщині — кінчить "У. С." — повинні би вже раз повстати кооперативи здоровля.
Пожежа від стріляння на Великдень. В Мокротині, пов. Жовква, вибухла другого дня Великодніх Свят пожежа в Максима Кізлика. Тому, що був вітер, пожежа швидко поширилася і знищила 9 господарських будинків з живим і мертвим інвентарем. Вогонь викликали хлопці, які стріляли сіркою підчас Великодніх Свят.
Церкви в СССР переповнені. Підчас цьогорічних Великодніх Свят усі церкви в СССР були переповнені вщерть вірними, не зважаючи на репресії, що їх ждуть від крівавого ГПУ, "Комсомольская Правда" нарікає, що комсомольські орґанізації не ведуть як слід протиреліґійної акції, з чого скористали вірні і розвинули велику реліґійну акцію між молодю. Дійшло до того, що батьки забороняють дітям ходити до комуністичних шкіл і вступати до комуністичних орґанізацій. Одночасно в церквах видно більше молоді ніж давніше.
Скрипка станиславівського музики за 20 тисяч долярів. З Шікаґо надійшла вістка, що скрипку, яку зробив станиславівський музика Мартин Чтернастек, померлий 1932-го року, продали за суму 20 тисяч долярів. Кажуть, що Чтернастек під кінець свого життя відкрив тайну лякеру італійських мистців, завдяки чому скрипка його виробу осягнула таку ціну. 