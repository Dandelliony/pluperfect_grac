Пожежа коло Голівуду. — Метеорольоґічна стація на найвищій горі. — Совіти добувають затоплений корабель.

Опанували пожежу лісів коло Голівуду. По дводенній рятунковій акції пожежні сторожі і робітники опанували велику пожежу лісів, що загрожувала фільмовій дільниці Голівуду. Пожежа знищила понад 300 більших і менших хуторів та віль. Понад 100 осіб тяжко попеклося. Шкоду обчисляють на 4 міліони долярів. В одному лісі 300 фільмових акторів працювали при накручуванні фільми на вільному повітрі. Одначе пожежа лісів нагнала їм такого страху, що вони чимшвидше втікли, залишаючи на місці фільмові апарати.
Метеорольоґічна стація на найвищій горі. Совітська влада затвердила плян будови метеорольоґічної стації на горі Ельбрус (Кавказ) на висоті 4.200 метрів. Будинок стації, в якому буде приміщена обсерваторія, матиме циліндричну форму. Будову стації скіпчать в 1940 р.
Совіти добувають затоплений корабель. У фінськім заливі недалеко естонських територіяльних вод кілька совітських трайлерів уже кілька днів працює над видобуттям затопленого корабля. Естонська преса здогадується, що совітський корабель затонув підчас маневрів червоної совітської фльоти. 