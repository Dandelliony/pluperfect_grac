До всіх наукових працівників-українців

Опрацьовуючи свій другий бібліоґрафічний покажчик наукових праць українців на чужині, цією дорогою звертаюся до всіх тих, що працюють науково, із щирим проханням про надіслання реєстру їхніх наукових публікацій (книжок і відбиток!), опублікованих в рр. 1931—1940, як рівнож і тих за рр. 1920—1931, що не ввійшли до мого "Бібліоґрафічного покажчика наукових праць української еміґрації", виданого 1932 р. у Празі.
В реєстрі має бути подане слідуюче: прізвище й імя автора, титул і підтитул твору, місце видання, формат (висота і ширина тит. листу в центиметрах), число сторінок, тираж, ціна; в випадку чужої передмови — автор передмови; при мистецькій окладинці — прізвища мистця.
По можливости прошу надіслати самі книжки, що по використанні будуть передані до "Музею визвольної боротьби України" або до "Словянської Бібліотеки" в Празі, як дар автора. Коли авторові відомо, що його публікації згадані бібліотеки вже мають — не треба такі публікації ані надсилати, ані описувати.
По цей бік совітського кордону нема ні одної української бібліотеки, що мала би загальноукраїнський книжковий асортимент та могла би послужити вповні українському бібліоґрафові для його праці. Інтереси української науки й культури однак вимагають, щоб і при таких несприятливих умовах були заховані наукові й культурні здобутки нашої еміґрації. Тільки допомога широкого загалу може облегчити українському бібліоґрафові його заслужену й тяжку працю, що й примушує до звернення з цими рядками до всіх, кому дороге майбутнє українського народу.
Реєстри та публікації проситься надсилати на адресу: Петро Зленко, Прага XII, Ранкова 38. 