† Ольга Франко

У крутіжі великих подій, серед тисячних жертв найкращих, найнадійніших українських громадян погасло те життє, що від років уже тільки блимало. А про те, треба згадати добрим словом Ольгу Франко, дружину великого поета і громадянина.
57 років тому її, тендітну дворянську панночку, одружили з великою людиною, якій вона мала помагати двигати надмірний тягар боротьби з інерцією, тягар бідноти й самовідречення. Несла його, як вміла, 32 роки, приводячи на світ 4 дітей і піклуючись ними сама, без няні, сама варючи і перучи, а разом з цим помагала чоловікові в його праці: робила виписки, переводила коректу, возила йому — бувало й за чужим паспортом — листи в Україну і назад.
Одна з Франкових сучасниць, дружина В. Коцовського, що жила близько з домом Франків, писала про Ольгу Франко в своєму листі до "Музею Івана Франка":
Ольга Франко була найчулішою матір'ю і найвірнішою жінкою. Галицьке громадянство від початку несправедливо оцінило її. Думаю, що до її психічної недуги причинилося великою вірою відношення до неї галичан, а зокрема галичанок, які дивилися на неї з призирством тому, що не носила модних сукенок та не признавала галицького нещирого товариського церемоніялу.
Думаємо, що в цих словах є таки трохи правди.
*
Психічна недуга О. Франко не поробила була великих спустошень у її пам'яті, а тільки викривила деякі спогади в напрямі, які диктувала хвороблива заздрість, чи упередження до осіб. Вона майже до останка зберегла нечувано добру пам'ять осіб, подій і місць, що грали якунебудь ролю в житті Івана Франка і ще в минулому році дала франкознавству цінні пояснення та інформації, що кидають світло на поодинокі епізоди життя великого письменника. З великого родинного альбому Франків н. пр. вона назвала усіх майже — з двома чи трьома винятками — кількадесять осіб і дала пояснення про їх взаємини з письменником.
*
32 роки жила з Іваном Франком, великим поетом, що не зазнав особистого щастя, хоч вона не мала іншого бажання, як йому це щастя дати. Пережила його на 25 років і до кінця Іван Франко виповнював усі майже її думки.
Трагічна постать, яку не раз ще пробуватимуть збагнути і передати біографи Івана Франка.
М. С. 