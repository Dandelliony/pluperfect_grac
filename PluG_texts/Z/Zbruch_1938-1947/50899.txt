◦ ◦ ◦ ◦ ◦ ◦ ◦

Академік О. В. Палладій в гостях у студентів. Студенти державного університету ім. Івана Франка і медичного інституту зустрілись вчора з видатним радянським вченим віце-президентом Академії наук УРСР академіком орденоносцем О. В. Палладіним. З величезною увагою була заслухана цікава доповідь, в якій Олександр Володимирович розповів про шляхи розвитку біохімії в радянській країні. Студенти ознайомились з величезною діяльністю інституту біохімії Академії наук УРСР, який вміло сполучає розв'язання великих теоретичних проблем з практикою соціалістичного будівництва. Після доповіді виступили професор Тисовський і студенти Сірко та Луцик, які щиро подякували академіку за чудову доповідь і привітали Олександра Володимировича з великою нагородою.
На гастролі Польського театру в Києві. Львівський державний польський театр почав підготовку до гастролей в столиці Радянської України — Києві. Столичному глядачеві театр покаже свій добірний репертуар: "Розповідь про Бартоша Гловацького" — В. Василевської, "Дванадцята ніч" — Шекспіра, "Уріель Акоста" — Гуцкова, "Помста" — Фредро, "Гостинний дім" — Балуцького, "Неспокійна старість" — Рахманова та два нових спектаклі — зразки польської класичної спадщини: "Пані Малічевська" — Запольскої і "Краков'яки та гуралі" — Богуславського в редакції С. Василевського. Театр в Києві дасть 20 вистав. Виїде він до Києва в останніх числах липня, за кілька днів до початку гастролей, маючи на меті переглянути кілька спектаклей Московського Академічного Малого театру, який саме гастролюватиме в столиці, та зустрінутись з чудовими майстрами цього видатного колективу. Крім того, намічено ряд зустрічей з майстрами сцени столиці України. З театром виїде відома письменниця В. Василевська. 