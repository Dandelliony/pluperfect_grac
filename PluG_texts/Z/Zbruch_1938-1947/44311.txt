Проводи друзів

Делегація трудящих братської Грузії виїхала з Львова
Друзі розлучалися... Кожний у серці відчував біль і прикрість цієї розлуки, але невмолимий час промайнув і посланці братської сонячної Грузії зібралися в зворотну путь. Міліони трудящих Радянської Грузії нетерпляче чекали їх, щоб докладно розпитатись про життя-буття, успіхи, досягнення братів-українців.
За товариським обідом зібралися грузинська делегація в повному складі, представники громадськості і керівних організацій м. Львова.
Точиться жвава, невимушена бесіда. Записують адреси, дають обіцянки писати — велика відстань Грузії від Львова не може бути перешкодою для систематичної підтримки дружніх зв'язків.
Зза столу піднімається голова облвиконкому тов. Тимченко. Він звертається до гостей з теплим товариським словом:
— Багато радості ви принесли трудящим Львова своїм приїздом, — каже він, — радості і величезної користі. Ось, наприклад, ви відвідали колгосп в Городокському районі. Сам цей факт викликав у наших нових, недавно організованих колгоспах бурхливу хвилю ентузіазму, поривів бажання швидше зміцніти, зрости, поставити колективне господарство на високий рівень. Ви побували в наших театрах, на підприємствах, в наукових закладах. Все це залишило незгладимий слід.
Соцзмагання між Грузією і Україною продовжується. Ми будемо ще настирливіше кріпити зв'язки з вами — господарські, наукові, культурні. Це дасть величезні плоди. Спасибі вам за відвідання Львова! Передайте від нас найщиріший, найсердечніший привіт грузинському народові...
Тов. Тимченко виголошує здравицю за здоров'я натхненника величної дружби народів Йосифа Віссаріоновича Сталіна. В єдиному пориві встають присутні. Гримить могутнє "ура", "ваша". Привітання грузинською, українською й російською мовами злилися в один захоплений звук.
Схвильовану промову-відповідь виголошує керівник грузинської делегації, народний комісар освіти Грузії тов. Кікнадзе.
— Члени делегації на мене, певно, образяться. Я це знаю. Образяться тому, що я не зможу висловити всієї глибини наших почуттів, всієї вдячності за щирий, товариський прийом трудящими України. Скрізь, де ми були, нас зворушливо і тепло зустрічали, як найрідніших людей. Грузини славляться своєю гостинністю. Але ви зруйнували всі наші поняття про гостинність. Нам буде про що розповісти грузинському народові. Від'їжджаючи, ми несемо в серцях наших найглибше, найщиріше почуття подяки за прекрасний прийом.
Хай живуть визволені народи Західної України! Хай живе довгі роки на щастя і радість трудящим нашої батьківщини мудрий вождь і батько товариш Сталін!
Знову захоплені вигуки і шквал оплесків у честь товариша Сталіна.
...Біля вагонів київського поїзда, які відведені для грузинської делегації, відбуваються зворушливі сцени. Грузинські товариші і гостинні господарі міста, використовуючи кілька хвилин, що залишилися до відходу поїзда, поспішають сказати один одному кілька прощальних, теплих слів. Ні тіні офіціальності! Проста, сердечна бесіда найкращих друзів.
Академік Студинський міцно тисне руку блискучого майстра грузинського мистецтва Т. А. Васадзе.
У вагони безперервним потоком пливуть квіти. Купе буквально заставлене букетами.
Секретар обкому КП(б)У тов. Грищук запрошує грузинських товаришів відвідати Львів влітку, коли місто особливо прекрасне.
— Неодмінно приїдемо, — обіцяють вони.
Проводжаючі оточили відому кіноартистку Нату Вачнадзе, що з захопленням розповідає про свої враження від перебування у Львові.
— До нас, у Грузію, приїжджайте! Будемо щасливі вас бачити у себе, — чутно скрізь.
Видатний майстер грузинської літератури двічі орденоносець Лордкіпанідзе тепло прощається з українським письменником-орденоносцем Десняком і тов. Петром Франком.
Останні дружні обійми, поцілунки і рукотискання. Поїзд поволі рушає. В вікнах вагонів — схвильовані обличчя гостей.
— Прощайте, рідні!
— Щасливої дороги!
Народний артист СРСР А. Васадзе, висунувшись з вагона і висловлюючи почуття всіх гостей, урочисто виголошує українською мовою:
— Хай живе незламна сталінська дружба народів!
Поїзд прискорює хід. Довго ще майорять хустинки в руках проводжаючих.
К. Днєпров. 