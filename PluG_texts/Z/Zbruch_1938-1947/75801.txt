Остання вистава на великій сцені

Премієра у Львівському Оперному Театрі
Львів, 23 січня. 
"Зимовий вечір" — драма на 2 картини М. Старицького та "На перші гулі" — малюнок на 1 дію С. Васильченка. Постанова: В. Паздрій. Декорації: М. Радиш. Костюми: Е. Олесницька. Помічник режисера: Н. Лісновська. Мистецький керівник: В. Блавацький.
Не відомо, з якою метою взявся Львівський Театр до постанови двох коротких п'єс: драми М. Старицького на 2 картини "Зимовий вечір" та жарту С. Васильченка на 1 дію "На перші гулі". Ні одна, ні друга річ ані своєю темою, ані літературною вартістю не підходить для театру, який є і повинен бути репрезентативним. Навіть якщо хотів театр зробити передишку у дотеперішних постановах опер і таких п'єс, як "Камінний Господар" — то це невдатна передишка. Львівська публіка, переглянувши на львівській сцені низку добрих вистав, вимагає від театру дальшого зростання. А такого зростання не може дати ні акторам, ні театрові репертуар, призначений уже із-за своєї обмежености для аматорських гуртків і ще й до того так "оклепаний" на аматорських і читальняних сценах, як малюнок "На перші гулі".
До речі: кривду робиться теж батькові нашого театру М. Старицькому, виставляючи на сцені одну з найслабших його речей. Притаманний Старицькому драматичний нерв у цій драмі дуже затертий, бо ж і не легко тримати його аж через дві картини, коли  акція їх обмежується до розпізнання прибулого гостя. Нудні ті незорганізовані, повні сумного сантименталізму розмови попросту нудять у першій картині та в першій половині другої картини, а драматична сцена привітання робить комічне враження. Ще й коли б увесь час дії зайняти чим-небудь акторів і в цей спосіб надати бодай уявного життя сцені! Якщо вже йшло про Старицького, можна було взяти "Тараса Бульбу", "Богдана Хмельницького" чи такі побутові п'єси, як "Сорочинський ярмарок" або "Циганку Азу". Це далеко поважніший і справжній репертуар.
Вже й само "латання" програми із двох п'єс невдатне та й не відповідне театрові. Сільський малюнок Васильченка бавив і може дальше бавити декуди нашу провінцію. Сам Васильченко ніколи не мав амбіцій творити для великої сцени, будучи вірним сільському примітивізмові та сантиментальній ідилії.
У таких слабоньких речах не можна вимагати чуда від акторів. Що більше приходиться лише співчувати їм, що не мають змоги розгорнути свій талант і своє знання. Ще й якби режисер хотів перевести якийсь експеримент або забажав вкладом своєї оригінальної праці та широким розмахом поставити слабу річ на рівні доброго видовища. Та якщо постанова зовсім не відходить від загального штампу побутових постанов, шкода для неї праці та великої сцени. Драматичний репертуар у нашій літературі багато багатший, щоб треба було ставити такі речі. Можна пр. і з нагоди роковин Гавптмана поставити котрусь із драм цього знаменитого драматурга: це ж і підстава для зростання акторів і втіха для театральної публіки. А треба підкреслити, що публіці мусить театр щось дати: переживання або бодай розвагу. На жаль, на останній виставі не було ні одного, ні другого.
(от) 