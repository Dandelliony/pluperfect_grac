 Інженер — високе й відповідальне звання

Проф. І. Фещенко-Чопівський про політехнічні студії
Відомий наш учений, професор високих технічних шкіл, д-р І. Фещенко-Чопівський, виголосив недавно у Львові, в світлиці УЦК, доповідь для студентів Львівського Політехнічного Інституту та для кандидатів високих технічних студій. В цій доповіді порушив він дуже важливі питання про те, хто і як повинен студіювати політехнічні науки, щоб стати добрим інженером фахівцем. Тому подаємо короткий зміст цієї доповіді.
Інженер повинен здобути підчас студій у високих технічних школах основне теоретичне знання. Практику краще і скоріше здобуде він у фабриці і підприємстві. Зате невідповідно теоретично підготований інженер ніколи не буде добрим практиком. Молодість має безцінний дар легко і скоро засвоювати нові знання й нові ідеї; вона сприймає їх з ентузіязмом, чого нема вже у старшому віці. Тому молодість треба ощадно і доцільно використати та не розтрачати цього безцінного скарбу не другорядні справи. Висока школа — це приготовний час до практичної діяльности. Вона мусить випускати в життя молодих людей, зі свіжими силами, в яких не погасла ще жадоба і спроможність розв'язувати практичні проблеми та які не затратили ще наукового підходу до них.
Кожна наука вимагає відповідної психіки і наставлення. Одні дисципліни, ті, що їх любить і цікавиться ними, вивчає студент легко та з приємністю, інші — з трудом. Одначе висока школа не може так далеко рахуватися з індивідуальністю кожного студента. Він мусить теж вивчати науки, які його менше цікавлять, але які необхідні для повноти студій у даному фаху. А молодість є тим чинником, що поборює всі ті труднощі, з якими дуже тяжко дає собі раду дозрілий вік.
Помилковий погляд, що висока школа повинна приготовити студента до всіх випадків життя. Молодий інженер має можливість доповнювати свої фахові знання і це його обовязок в часі його практичної діяльности. Теоретична підготова у високій школі має дати молодому інженерові вміння користати з фахової літератури, з допомоги фахових бюр, порад і т. п. Студенти повинні вийти з високих шкіл з таким теоретичним знанням, яке необхідне для того, щоб стати ініціятивним керманичем живих промислових організмів, а не урядовцем-бюрократом. Молодий інженер — це людина, що має до діла з машиною, зі знаряддям для використання тайн природи, людина, що має творчий розум і знання, сталеву волю і швидкість рішень, здібність аналізи і синтези.
Не знаю випадку, щоб раннє закінчення студій відбилося трагічно на карієрі молодого інженера, хіба це спричиняли б якісь інші причини. Зате старші віком дипльоманти мають такі хиби: неохоту поглиблювати фахові відомості, побільшений інтерес до заробітку, страх за власну скіру та надмірну дбайливість за власний добробут. Таких людей характеризує також пасивність у громадянському житті, еґоїзм, недостача національної жертвенности і т. п.
Висока школа слушно ділить свою програму на дві частини: теоретичну і прикладну та відділює одну від другої іспитом на дві частини: теоретичну і прикладну та відділює одну від другої іспитом. Студента не требі годувати легенькими, ефектовними оповіданнями, описового характеру, а теорією і підставовими відомостями. Оповідання й описовість привчають студента до легковаження науки.
До спеціялізації ведуть дві дороги: 1) через креслярку і 2) через лябораторію. Одні студенти вміють перше, інші — друге. Більшість шкіл змушує студента до обох спеціяльностей, та ще, крім того, накладає на них багато помічних дисциплін. Знаю добрих керівників варстатів, які давали собі раду в підприємствах, маючи за собою тільки університет, зн. вони мали тільки добру теоретичну підготову з фізики й хемії. Звідси висновок: треба вчити студента думати й аналізувати явища та доходити до синтези. Все, що здобуло людство, знаходиться в книжках. Висока школа має навчити учня користуватися книжками, аби він умів легко і швидко знайти те, що йому потрібне. Хибна думка, що політехніка обовязана випускати готових, добре вироблених фахівців. Школа дає відомості, а не фаховість! Фаховість дає молодому інженерові — фабрика.
Український студент — бідний, матеріяльні умовини його тяжкі. Та не забуваймо, що часами фальшива амбіція батьків або й самого молодця пхає його до матури та до дипльому, хоч з нього може бути тільки добрий ремісник. Яка страта енергії, часу і матеріяльних засобів! Такий вимучений дипльом — це тягар не тільки для нього самого, але і для нації. Дипльомований недоук псує всяку справу, до якої тільки не діткнеться... А ще гірші посивілі, або й лисі дипльоманси, що вийшли із "залізних студентів"; це люди з вигаслою ініціативою, з сумнівними знаннями, які від життя вимагають тільки "теплого місця". Не кожний може і мусить бути інженером. Замало тут навіть т. зв. "найкращих бажань".
Дипльомові праці повинні бути реальні, потрібні для життя. Не вільно защіплювати студентам погляду, що "папір терпеливий — все витримає". Бо цим привчаємо їх до неохайности в практичному житті. Кожний хибний обрахунок кожна помилка грозить катастрофою, каліцтвом робітників і стратами для підприємства.
Кінчаючи, ще раз підкресляємо: інженер повинен мати: знання, сильну волю, швидкість рішення, гострий, проникливий погляд, т. зв. здібність аналізи і синтези, добру, трьохвимірну перспективу і досвід, який приходить в міру відбутої практики.
М. П. 