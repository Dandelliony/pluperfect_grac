◦ ◦ ◦ ◦ ◦ ◦ ◦

На охорону здоров'я трудящих Перемишлянського району в 1940 році було витрачено близько 700 тисяч крб., а на народну освіту — 1 мільйон 544 тисячі крб. Тепер у районі немає жодного села, в якому не було б школи.
100 процентів слухачів Львівської міжобласної школи ФЗУ Наркомзв'язку здали норми ГСО першого ступеня. Понад половину учнів здали норми на "відмінно".
Громадський огляд роботи ощадних кас переводиться в Яворівському районі. Завдання огляду — провести широку масово-роз'яснювальну-роботу серед населення з метою покращання ощадної справи.
Наказом ректора Львівського політехнічного інституту введено обов'язкову підготовку та участь студентів інституту першої і другої медкатегорії в лижному кросі імені ХХІІІ річниці Червоної Армії.
Державна допомога багатодітним. 84 тисячі карбованців державної допомоги по багатосімейності видано в 1940 році трудящим Перемишлянського району. Громадянка Штрайзанд Ф., яка має 9 дітей, одержала від держави 4000 карбованців. Таку ж суму одержала гр. Липовець Ю., яка має 8 дітей.
Спростування ТАРС. У закордонній пресі поширюється повідомлення про те, що 1 січня в газеті "Правда" або в якійсь іншій радянській газеті нібито була опублікована чи то стаття, чи то новорічне звернення товариша Сталіна з аналізом міжнародного становища. ТАРС уповноважений спростувати це повідомлення, як вигадане.
Порушник паспортного режиму. 14 жовтня минулого року працівники міліції затримали гр. Райхерта Ю. Ш. Виявилося, що він проживав у Львові без паспорта з 1939 року і ніде не працював. Органи міліції запропонували гр. Райхерту протягом строку, встановленого правилами паспортного режиму, виїхати з міста, відібравши від нього підписку. Але він не виконав цього і продовжував, не працюючи, проживати у Львові без паспорта і прописки. За невиконання паспортного режиму нарсуд першої дільниці Сталінського району засудив Райхерта до позбавлення волі в загальних місцевостях строком на півтора року.
Художньо-документальний фільм "Радянська Буковина". На київській кіностудії закінчено виробництво нового художнього документального фільму — "Радянська Буковина". Сценарій і постановка режисера Солнцевої. Другий режисер Бодик, оператор — Шеккер. У фільмі показана історія і етнографія Північної Буковини — її мальовнича природа, побут її народу, становлення нового, щасливого життя. Закінчені також нові художні фільми — "Вітер із сходу" — Про визволення трудящих колишньої Західної України від панського іга і "Академіки" — про молодих радянських учених.
Радіофікація Львова і області. В нашій країні є понад 10 тисяч трансляційних узлів і 5 мільйонів радіоабонентів. В чому перевага трансляційної передачі перед радіоприймачем? Для того, щоб була хороша чутність, потрібний приймач високої якості. Такі приймачі коштують дорого і не є загальнодоступними. В цьому випадку найбільш доступною є трансляційна установка. Вона коштує дешево, якість передач краща і не залежить від атмосферних розрядів.
Зараз у Львові теж будується радіовузол. Він буде обладнаний потужною апаратурою. Незабаром цей вузол почне працювати. Новозбудований радіовузол у Львові матиме 1.500 ватт і обслуговуватиме своєю мережою 10.000 квартир. У найближчий час такі ж радіовузли почнуть працювати в ряді районів, навіть там, де немає електроенергії. 