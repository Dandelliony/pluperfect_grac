Забезпечимо паливом залізничний транспорт.

  В цю зиму паровози залізничних дільниць, розташованих у нашій області, переведені в значній мірі на дров'яне опалення. Це виходило з надзвичайно важливих вказівок партії й уряду про використання місцевого палива і зберігання вугілля для воєнної промисловості. Цим переслідувалось і звільнення вагонів від перевезення вугілля дня додаткового вантаження фронтових і народно-господарських перевезень.   Наша область має всі можливості в повній мірі забезпечити залізничний транспорт дровами. Рішенням бюро обкому КП(б)У і обласного виконавчого комітету до кожного району було доведено план заготівлі дров і строки їх доставки на залізницю. Минув значний час, як це рішення ухвалене, але постачання залізниці дровами ще не налагоджено.   Правда, керівники окремих районів і районних лісництв серйозно поставились до справи і в січні значно покращили заготівлю та вивезення дров. В Теребовлянському районі (секретар райкому партії т. Любарський, голова райвиконкому т. Мирошниченко) з запланованих тисячі кубометрів на 1 лютого вже заготовлено 795 кубометрів дров, з них 480 кубометрів теребовлянці вже передали на склади депо. Зараз на заготівлю і вивезення дров там додатково послано 400 підвід.   По Микулинському району з запланованих 1500 кубометрів заготовлено вже 1450 кубометрів дров і 1100 кубометрів вивезено з місць заготівлі. Не відстає і Копичинський район.   Але багато районів області, що одержали завдання по заготівлі дров, відстають з їх виконанням. Керівники Монастириського, Коропецького і Чортківського районів тільки недавно згадали про свої завдання. Тут встигли заготувати для залізниці лише по кілька кубометрів дров.   В Скала-Подільському районі заготовлено дров тільки 20 процентів до плану, та й ті лежать в лісі невивезені. Голова райвиконкому т. Кирилов палець об палець не вдарив, щоб організувати вивозку дров, а керівник лісництва Колодрубський, відповідальний за цю справу, зовсім згорнув руки, базікаючи про нестачу тягла і робочої сили.   В Заліщицькому районі (керівник лісництва т. Кмита) заготовлено, якщо вірити райвиконкомівським зведенням, 1050 кубометрів дров, з 7 тисяч запланованих ним. За даними голови райвиконкому т. Яценка, 630 кубометрів дров навіть вивезено. Але до залізниці довезено тільки 230 кубометрів. Решта згоріла не в топках паровозів, а в печах райземвідділу й інших районних організацій і установ. Своя сорочка, як кажуть, ближче до тіла.   У Товстенському районі (секретар райкому партії т. Цимбалюк, голова райвиконкому т. Чирва) покищо тільки радяться про заготівлю дров, скликають наради, виголошують промови про користь дров для транспорту, а "віз і досі там". З лісу тут не вивезено жодного кубометра дров. Заготовлено ж тільки п'яту частину запланованого. Невідомо, коли тут від слів перейдуть до діла.   В Бучачському районі заготівлю дров розгорнули ще на початку січня і виконали план більше ніж на 70 процентів. Понад чверть заготовлених дров уже вивезено. Здавалося б усе гаразд. Але звезли тут дрова в місце, куди не можна подати вагони, і лежать вони там і до цього часу.   Постачанням дровами залізниці на сьогодні вирішується успіх перевезень всього необхідного для фронту і народного господарства, в тому числі і вантажів для нашої області. Це мусить нарешті дійти до свідомості керуючого Чортківським лісництвом т. Шило, що відповідає по області за заготівлю дров для залізниці, а також і керівників районів, які не виконують своїх планів по заготівлі дров для залізничного транспорту.   Вільне життя 