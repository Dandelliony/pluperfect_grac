◦ ◦ ◦ ◦ ◦ ◦ ◦

Наказ німецького військового командування в Бельгії
БРЮССЕЛЬ, 18. (ТАРС). За повідомленням агентства Бельга-Пресс, німецьке військове командування в Бельгії і Північній Франції видало наказ про звільнення з роботи бельгійських чиновників, які досягли 60-літнього віку. Цей наказ поширюється на вищих державних чиновників, працівників прокуратури, фінансових контролерів, губернаторів провінцій, комісарів округів, бургомістрів і заступників бургомістрів, секретарів громад і поліцейських комісарів. Відносно суддів буде видана спеціальна постанова. Особи, на яких поширюється цей наказ, повинні залишити свої пости протягом березня. Наказ вступає в силу негайно.
Труднощі угорської промисловості
БУДАПЕШТ, 18. (ТАРС). В зв'язку з нестачею сировини різні галузі угорської промисловості продовжують відчувати серйозні труднощі. Останнім часом преса день-у-день пише про загрозливий ріст безробіття. Дуже тяжке становище складається в Північній Трансільванії, де через нестачу сировини закриваються великі підприємства.
Як і раніше в тяжкому становищі знаходиться текстильна промисловість. Гостро ставиться питання про застосування покидів вовни, бавовни і інших відходів, щоб до деякої міри збільшити завантаження текстильних підприємств.
У взуттєвій промисловості великі труднощі почалися ще восени 1940 року в зв'язку з зменшенням кількості сировини. Тепер взуттєві фабрики і майстерні припинили роботу через те, що всі запаси шкіряних товарів взяті властями на облік і готова продукція не випускається. Це надзвичайно тяжко відбилось на становищі робітників. За словами газети "Фелвідскі Уйшаг", більшість населення Верхньої Угорщини була зайнята у взуттєвій промисловості. Тепер воно переживає небувалі злидні. Як відмічає газета "Непсава", робітники-шкіряники "доведені до того, що вони неспроможні купити найнеобхідніших предметів вжитку для підтримання свого життя".
В харчовій промисловості настав крізис. Обмеження випуску хліба викликало звільнення 30—35 проц. усіх пекарів Будапешта. За офіціальними даними, в Будапешті налічується 500 безробітних пекарів, але, як зауважує "Непсава", якщо взяти до уваги провінцію, то число безробітних буде "багато більше". Загальне ж число пекарів в країні — 17 і тисяч.
Дуже великий процент безробітних, за словами газети "Непсава", серед будівних робітників Будапешта. Як відомо, будівництво в місті майже завмерло. Проте, навіть і ті робітники, які зайняті на будівництві будинків, мають тільки тимчасовий заробіток. Після кількох днів роботи вони цілі тижні ходять по місту без діла, бо нема будівних матеріалів.
Майже щодня преса наводить повідомлення про конференції і збори робітників, які вимагають підвищення заробітної плати і протестують проти сваволі підприємців.  Зокрема, робітники Північної Трансільванії вимагають запровадження 18-годинного робочого тижня і встановлення мінімуму зарплати. Часті конфлікти через тривалий робочий день, який становить 10 і більше годин на день, відбуваються на кондитерських фабриках. Робітники цих фабрик також добиваються підвищення заробітної плати.
Дальші перспективи також не обіцяють нічого хорошого. Недавно на засіданні міської управи в Будапешті промовці, що виступали, заявили: "Треба зважати на ту обставину, що число безробітних в найближчому майбутньому сильно зросте".
Американське агентство про англійське попередження Італії
НЬЮ-ЙОРК. 18. (ТАРС). За повідомленням римського кореспондента агентства Інтернейшенл Ньюс Сервіс, в добре інформованих колах заявляють, що Англія через нейтральних дипломатів попередила Італію, що англійські літаки бомбардуватимуть Рим, якщо італійські літаки бомбардуватимуть Афіни.
Заходи проти порушників закону про загальну мобілізацію країни в Японії
ТОКІО, 18. (ТАРС). Агентство Домей Цусін повідомляє, що японський міністр внутрішніх справ на підставі законів, затверджених 76 сесією парламенту, розробив ряд заходів, які передбачають запровадження більш суворих кар щодо осіб які порушують закони економічного контролю воєнного часу. Максимальна кара за порушення закону про загальну мобілізацію країни встановлена в 10 років тюремного ув'язнення і 50 тис. ієн штрафу. За порушення закону про регулювання зовнішньої торгівлі встановлюється 7 років тюремного ув'язнення і 50 тисяч ієн штрафу. На підставі переглянутого і затвердженого 76 сесією парламенту кримінального закону уряд може конфіскувати весь доход, одержаний в результаті незаконних угод. На винних накладатиметься грошевий штраф в розмірі 50 тисяч ієн.
Агентство вказує, що з липня 1938 року, коли була організована економічні поліція, 973 тис. чоловік з одного міліона обвинувачених були засуджені до тюремного ув'язнення на різні строки.
Питання про американську продовольчу допомогу неокупованій Франції
НЬЮ-ЙОРК. 18. (ТАРС). За повідомленням вашингтонського кореспондента агентства Ассошіейтед Пресс, після наради з Рузвельтом французський посол в США Анрі Ей заявив, що найближчим часом чекають відправки з США продовольства в неокуповану зону Франції. Посол твердив, що Франція має намір дати згоду на американський контроль над розподілом цього продовольства. Вслід за заявою Анрі Ей заступник державного секретаря США Уеллес сказав представникам преси, що Сполучені Штати мають намір дозволити відправку в неокуповану зону Франції двох пароплавів, навантажених зерном, при умові одержання запевнень, що це зерно буде використане на неокупованій території Франції. Уеллес заявив, що Анрі Ей "безперечно мав на увазі ці два французьких пароплави, які стоять тепер у порту Нью-Йорка, коли він звернувся з просьбою про негайну відправку продовольства в неокуповану зону Франції. Анрі Ей був інформований, що президент США бажає, щоб ця вимога була адресована американському Червоному хресту, який тепер розглядає питання про допомогу неокупованій Франції. Звичайно, американський уряд повинен одержати запевнення, що споживання всього продовольства, яке посилається з США, матиме місце тільки в межах неокупованої зони Франції".
"Ревю де Монд" про становище французських фінансів
ВІШІ, 18. (ТАРС). Французький журнал "Ревю де Монд" в статті про піврічні підсумки французької фінансової політики нагадує, що Франція вступила у війну з підірваним франком, який за період з 1936 по 1939 р. втратив чотири сьомих своєї цінності і що золоті запаси Франції за цей же період зменшились на 60 процентів. Війна і її наслідки виявились катастрофічними для французької фінансової системи. Щомісячні платежі окупаційним властям в сумі 12 млрд. франків, матеріальна допомога 2 млн. військово-полонених, їх сім'ям і безробітним, невідкладні витрати на відбудівні роботи — все це створює винятково серйозне становище. Воно позначилось на бюджеті перших трьох місяців поточного року. Як відомо, його видаткова частина дорівнює 42,5 млрд., не рахуючи платежів німецьким властям (36 млрд.), доходна ж частина бюджету, за виразом журнала, — величина не визначена. В умовах дезорганізації всієї економіки і блокування за кордоном французьких золотих цінностей, видаткова частина бюджету, як заявляє журнал, покривається головним чином авансами французького банку. Журнал вважає, що існує тільки одна можливість врятування франка від повного знецінення — регламентувати ціни і далі скорочувати споживання, запроваджуючи нові обмеження. 