◦ ◦ ◦ ◦ ◦ ◦ ◦

В університеті. Вперше в стінах Львівського державного університету відбувся вечір пам'яті письменника-революціонера Ів. Франка. Понад 1.200 студентів, професорів і викладачів зібралось в залі університета. Доповідь про життя і діяльність великого каменяра зробив професор Сімович.
— Польські пани, — сказав він, — все робили для того, щоб викреслити ім'я Франка з пам'яті народу. Тільки з встановленням радянської влади вільно залунало його животворне слово. Тепер Львів — старовинне українське місто — свято берегтиме світлу пам'ять свого великого земляка.
Після урочистої частини відбувся великий концерт. Програма концерту була складена з творів письменника. Співочий хор університету виконав гімн "Вічний революціонер", студенти Ю. Савіцький і Безкоровайна прочитали "Каменярів" і "На суді".
Конкурс на кращу п'єсу в 1940 році. Раднарком СРСР оголосив Всесоюзний конкурс на кращу п'єсу 1940 року. В цьому конкурсі візьмуть участь письменники-драматурги західних областей України. Щоб допомогти їм в цьому, до Львова приїхав український радянський драматург Володимир Суходольський. Він познайомиться з творчими планами українських, польських і єврейських письменників, зокрема драматургів, та дасть їм всебічні поради.
Відпочинок учителів. Під час літніх канікул багато вчителів поїдуть відпочивати. Львівський обком спілки працівників початкових і середніх шкіл виділив для цієї справи близько двохсот тисяч карбованців. Вже придбано 55 путьовок до кращих санаторіїв країни — Єсентуки, Желєзноводська, Моршина, Трускавця і інших. 385 учителів області поїдуть до будинків відпочинку. Виділено також спеціальні кошти для оздоровлення у піонерських таборах 100 дітей вчителів. (ОблРАТАУ) 