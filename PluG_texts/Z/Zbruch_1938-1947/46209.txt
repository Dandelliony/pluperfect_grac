Сучасний етап англо-німецької війни

Воєнні оглядачі закордонної преси приділяють тепер багато уваги воєнним операціям на італо-грецькому фронті і в Західній пустині. Віддаючи належне значення цих операцій, найбільш вдумливі з оглядачів все ж підкреслюють, що головний фронт в теперішній війні не тут, не в Середземному морі: основний фронт — це фронт англо-німецький.
Характерно, що і воюючі країни, особливо Англія і Німеччина, погоджуються на тому, що іменно цей фронт має першочергове значення. І якщо англійська преса підкреслює ту частину недавної заяви Черчілля, в якій він закликав не захоплюватися успіхами на єгіпетському фронті, то німецька преса в свою чергу стверджує, що результат війни буде вирішений саме на англо-німецькому фронті.
Так, наприклад "Франкфуртер цейтунг" в статті, під заголовком: "Де буде вирішений результат війни", пише: "Є багато місць і фронтів, де можна нанести удар Англії, добитися її ослаблення. Але існує лише одне місце, де може бути вирішений результат війни... Ми маємо також мало можливості вибору в цьому відношенні, як і англійці, адже це місце визначене природою. Воно знаходиться там, де ростуть коріння" (тобто в метрополії).
Яка ж обстановка на головному фронті?
Всі воєнні оглядачі погоджуються на тому, що в результаті воєнних операцій в Норвегії, Голландії, Бельгії і Франції Німеччина має дуже сильні стратегічні позиції. В її розпорядженні як Скандінавське побережжя, так і все континентальне побережжя каналу.
Про вигідність стратегічних позицій Німеччини можна легко судити по діяльності її авіації.
Однак є фактор, з яким необхідно рахуватися: не дивлячись на свою уразливість з повітря Англія — острів, який захищається сильнішим воєнно-морським флотом при сприянні авіації.
Обороноздатність і відпорна сила Англії залежить в основному від таких факторів: від збереження переваги у воєнно-морських силах, від росту її авіації і піших озброєннях сил країни. А це стоїть в прямій залежності від того, в якій мірі вдасться Англії забезпечити безперебійну роботу своєї воєнної промисловості, рівнозначно як і безперебійний зв'язок з зовнішніми джерелами постачань, особливо з Америкою, домініонами і колоніями Британської імперії. Зрозуміло, що англійські операції проти Німеччини, особливо діяльність англійської авіації, скерована проти промислових центрів Німеччини, проти її баз на побережжі, також залежать від зазначених фактів.
Тактика німецького командування свідчить про те, що воно повністю враховує ці обставини. Саме тому ми є свідками різкої активізації повітряної війни на англо-німецькому фронті. Німецька авіація систематично робить нальоти на крупніші промислові центри і порти Англії. Варто згадати, яким бомбардуванням піддались Ковентрі, Бірмінгем, Манчестер, Саутгемптон, Ліверпуль і інші міста, не говорячи вже про Лондон.
Але одночасно з активізацією повітряної війни спостерігається таке ж різке посилення підводної війни, при чому в тактиці німецьких підводних човнів є істотно нове в порівнянні з першою світовою імперіалістичною війною. Якщо тоді, в війну 1914—1918 років, німецькі підводні човни діяли поодинці, то в сучасний момент вони часто діють "стаями" в співробітництві з авіацією, яка виконує розвідувальні функції, визначаючи місце находження караванів суден противника і сигналізує про це на бази підводних човнів. Посилилась також активність німецьких рейдерів, тобто окремих воєнних кораблів, діючих на віддалених комунікаціях.
Американський контр-адмірал Стірлінг пише з приводу морської війни між Англією і Німеччиною, що "Англія знаходиться під загрозою, яка при певних обставинах може стати не менш серйозною, ніж повітряні нальоти. Мова йде про небезпеку підводної війни, про її загрозу судноплавству, тій загрозі, яка в 1917 році трохи не привела Англію до поразки."
Стірлінг наводить такі цифри втрат Англії. За перші десять місяців війни середня щомісячна втрата Англії в тоннажі складала 212.000 тонн. Так було до 1 липня 1940 року. В дальнішому втрати зростають. В липні вони складали 312.528 тонн, в серпні — 267.680 тонн, у вересні — 320.179 тонн. Таким чином середньомісячні втрати за 13 місяців війни вже виросли з 212.000 тонн до 237.809 тонн. Слідуючі місяці не тільки не показали зниження, а навпаки, збільшення потопленого тоннажу. Достатньо вказати на те, що в перший тиждень грудня вони перевищили 70 тисяч, а в другий тиждень грудня — 80 тисяч тонн.
Така серйозна втрата, природно, ставить питання про поповнення втраченого тоннажу, а також і про те, чи вдасться повністю покривати втрати в дальнішому. Треба врахувати і ту обставину, що цифри потопленого тоннажу говорять проте, що воєнні матеріали, літаки, воєнна сировина, готове озброєння не дійшли по призначенню. Саме в зв'язку з збільшеною загрозою англійським морським комунікаціям, в зв'язку з ростучими втратами в тоннажі і стало так гостро питання про дальніше розширення допомоги, яку надають Англії Сполучені Штати Америки.
Газета "Нойє цюріхер цейтунг" пише з цього приводу: більше всього хвилює Англію небезпека, що загрожує її судноплавству з боку німецьких підводних човнів. Звернення до Америки, мабуть, увінчалось успіхом в області забезпечення морських комунікацій. В Лондоні панує переконання, що компетентні кола і громадська думка США вискажуться за поступки Англії додаткової кількості воєнних кораблів для захисту морських транспортів. Таким чином можна буде, в крайньому разі, підтримувати в попередньому масштабі поставку американських воєнних матеріалів в Англію. Друге питання, чи вдасться при наступаючому загостренні морської війни компенсувати ростучі втрати Англії в морському тоннажі побудовою торгових суден в США. Це залежить нестільки від бажання, скільки від продуктивних можливостей Сполучених Штатів. Тож саме стосується до американських поставок літаків, від яких Англія залежить все в більшій мірі, оскільки її власні заводи терплять від повітряної війни і постільки, з другого боку, загострюється в зв'язку з ростом німецької авіації боротьба за панування в повітрі".
Газета невипадково говорить про наступне ще більше загострення як морської, так і повітряної війни. Вона зв'язує це з ростом німецької авіації і німецького воєнно-морського флоту.
"Нойє цюріхер цейтунг" приходить до висновку, що одночасно з наростанням як морської, так і повітряної війни між Англією і Німеччиною відбувається серйозна гонка озброєнь, в якій беруть участь як основні воюючі сторони, так і Сполучені Штати Америки.
Ця гонка озброєнь — передвісник посилення розмаху і інтенсивності наступних битв.
Я. Нежданов 