◦ ◦ ◦ ◦ ◦

Нова адреса Адміністрації. Від учора Адміністрація "Львівських Вістей" і інших українських журналів і часописів, яка дотепер працювала при вул. Фалькенштр. 4, перенеслася до нового приміщення при вул. Агорнштрассе 15 (мезанін). Оголошення до українських часописів і журналів приймається і при вул. Агорнштрассе 15 і при вул. Фалькенштрассе 4. В інших адміністраційних справах просимо звертатися вже на нову адресу: вул. Агорнштрассе (Зіморовича) 15 (мезанін), телефон покищо 222-72.
Коли платити за світло. За електроенергію, як і за газ треба платити не пізніше, як чотирнадцять днів від дати рахунку. Хто не вирівняє рахунку до чотирнадцяти днів, тому відлучиться газ чи електрику.
Зголошення готелів. Усі гостинниці і готелі у Львові мусять кожної днини зголосити в Мешканевому Уряді (Квартірамт) при Вермахтштрассе 26, скільки мають вільних кімнат. Хто хоче переночувати в готелі, мусить одержати дозвіл з Мешканеваго уряду. В неділі, свята і вночі треба зголошуватися про приділ кімнати при Вермахтштрассе ч. 1. Для цивільного населення призначено 7 готелів: "Европейський" при Марієнпляц, "Брістоль" біля Оперного Театру, "Галичина" напроти театру, "Вікторія" при Кракауерштрассе 9, "Савой" при Кенігштрассе 7, "Французький" при Райтерштрассе і "Гранд" при Опернштрассе 13.
Кредитовий Банк у Львові. Кредитовий Банк (Ді Кредітанштальт-Банкферайн, Він) відкрив за дозволом відповідного уряду нову філію в головному місті Галичини, у Львові, Галицька площа 7. Завдяки тому, цей банк, що має вже філію в Кракові, в осідку Центрального Уряду Генерал-Губернаторства, розширив засяг своєї діяльності ще далі на схід і втягнув у коло своїх інтересів теж наймолодшу область Генерал-Губернаторства, Галичину.
Нові назви вулиць. Площа Духа зоветься тепер Ріттерпл., вулиця Дилевських — Бахштр., вул Лінде — Бухенштр. та пл. Домбровського — Бургштр.
Малярська виставка. Як довідуємося, львівські художники підготовляють 15 грудня виставку своїх праць. Будуть виставлені образи відомих українських мистців, м. ін. Кульчицької, Іванця, Дмитренка, Осінчука й ін.
Дефект у газівні. У львівській газівні трапився дефект у збірнику газу, в наслідок чого спинено доставу газу для міста. Дирекція газівні закликав всіх власників газових печей, чи кухонь затиснути затички та не відкривати їх до часу спеціяльного дозволу.
Щадім картоплю. Коли картоплю оббираємо з лупини, то марнуємо тим способом 15% цінного продукту. Тому краще картоплю лиш легко шкробати або варити в "мундірах", тобто в лупинах, бо тоді тратиться лиш 5%. Про це повинні пам'ятати наші пані дому. 