Дім і школа

Львів, 2 грудня.
Дім і школа — це два найважніші чинники у вихованню молоді. Тільки при їх гармонійній співпраці можна це виховання повести, як треба. Праця школи важча, бо подвійна: школа мусить учити та виховувати водночас. А час, що на її працю призначений, є доволі обмежений: всього кілька годин денно. Решту дня дитина є поза школою та поза засягом її впливу. Тому годі ввесь тягар виховання звалювати на школу. Дім мусить щиро підпомагати в її виховній праці.
Зробить це передусім тим, що оберігатиме дитину перед посторонніми, лихими впливами. Батьки повинні постійно не пускати дитини самопас та добре знати, з ким вона товаришить, бо "з ким пристаєш, таким стаєш". Само собою розуміється, що самі батьки повинні теж бути для дитини добрим прикладом та вистерігатися перед нею всякої невідповідної поведінки. Вони не повинні в присутності дітей критикувати та легковажно висловлюватися про вчителів, не повинні, притакуючи, вислухувати жалоб дітей проти вчителів, або слухати глупих дотепів дітей на адресу вчителів. Батьки повинні всього того оминати у власному інтересі, бо як дитина привикне легковажно  відноситися до вчителів, то швидко теж перестане шанувати батьків, особливо, якщо вони стоять від неї нижче щодо освіти.
Не хочемо цим сказати, що дитина не сміє перед батьками поскаржитись, якщо здається їй, що її скривдили в школі. Навпаки, треба дітей вчити, щоб вони самі вміли за себе постояти. Треба в дитині виробляти цивільну відвагу, щоб вона вміла сказати правду в очі. Якщо вона сама собі не дасть ради, треба їй помогти, треба самому піти до школи і з учителем щиро поговорити.
Взагалі, якнайтісніший контакт дому зі школою, якнайбільша щирість у взаємних відносинах між ними — це конечна передумова доброго виховання дітей. Батьки не сміють закривати перед учителями своїх помічень про власних дітей, навіть некорисних, але повинні ними з учителями щиро ділитися і в той спосіб їх виховну діяльність підпомагати. Учитель не є всевідучий, він зайнятий навчанням, може неодно не завважати. Не знаючи домашніх відносин учня, може нераз помилитися в осуді про нього, може навіть, не хотячи, його скривдити. Тому не можна перед ним нічого скривати, що відноситься до пізнання дитини.
Батьки повинні виховувати молодь в пошані для школи і її праці та для науки взагалі. Тимчасом часто трапляється, що батьки висловлюються легковажно про деякі предмети навчання, квестіонуючи перед дітьми навіть їх потребу. Потім вимагають, щоб дитина принесла до дому добру ноту в свідоцтві з цього предмету, що його вони так легковажать. Чи це послідовність, коли говоримо, що філологія дитині непотрібна, а кажемо їй вчитися в гімназії?
Тому виховуймо дітей в пошані до школи і до науки всіх предметів навчання. Памятаймо, що "не для школи, а для життя вчимося" і тому призвичаюймо дітей вчитися постійно, не розбираючи, чи це їм видається потрібним, чи ні.
Не обмежуймося на шкільній інформаційній конференції за питання: "як мій синок, чи дочка стоїть", а поговорім з учителем про все, що доброго, чи навіть лихого в дитині запримітили. Не берім дитини в оборону, коли вона на це не заслужила, не покриваймо її помилок, але спільно в учителем намагаймося повести дитину на добру дорогу, якщо вона з неї зійде.
Не випрошуймо дитині "кляси", бо добре свідоцтво без знання — нічого не варта. Цим тільки здеморалізуємо дитину, бо як вона даром дістане добру ноту, то перестане вчитися, а тоді пощо має ходити до школи. Неуків нам не треба. Тому батьки мусять вимагати від своїх шкільних дітей якнайінтензивнішої праці.
Врешті, ще одна дуже важна справа, а саме — батьківські кружки. Є вони вже не від нині при наших школах, але не всюди. Тож треба їх творити усюди там, де їх ще немає. Вони будуть тим звеном, що буде в'язати загал батьків зі школою. Тою дорогою могтимуть батьки зорганізовано предкладати шкільним чинникам свої побажання. Вони повинні теж допомагати школі в позашкільній опіці і нагляді над молоддю та в уділюванні їй усякої помочі. Особливо маємо тут на думці незасібну молодь, яка не має відповідної батьківської опіки і відповідного приміщення, про яке повинні кружки спільно зі школою подбати. Вони повинні теж помагати в уладжуванні шкільних імпрез для заспокоєння культурних потреб молоді, для познайомлення її з необхідними товариськими формами, виєднувати підмоги для молоді, опініювати її прохання про допомогу, вести акцію доживлювання і т. д.
Це наші завваги на тему співпраці школи з домом. Вона все була дуже важна, а тепер вона особливо актуальна, не тільки для батьків молоді, але для усього нашого загалу, бо таким буде нарід, яким його молодь. Тому в праці для молоді повинні брати участь також бездітні громадяни, які, не маючи власних дітей, сповнять свій народний обов'язок, помагаючи чужим, незасібним.
Д. Коренець. 