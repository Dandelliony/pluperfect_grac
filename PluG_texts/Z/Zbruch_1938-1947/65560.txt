Перед відкриттям вистави картин чотирьох

Як відомо в половині травня ц. р. уладжує Спілка Українських Образотворчих Мистців, одна з найбільш діяльних мистецьких Спілок у Львові,виставу картин, присвячену творчості чотирьох корифеїв українського плястичного мистецтва, а саме Холодному Петрові, Трушові Іванові, Новаківському Олексі та Ковжунові Павлові.
Це перша цього роду вистава, на якій наше громадянство матиме змогу оглянути найкращі твори чотирьох великих українських мистців. При цій нагоді слід поінформувати наших читачів про значні втрати з нашого малярського надбання, спричинені большевиками. А саме декілька найкращих картин Холодного ("Похід Ігоря на половців", "Виїзд дружини" та інші) та деякі картини Труша й Новаківського большевики вивезли зі Львова. Їхня доля невідома.
Виставу чотирьох організує окрема комісія під проводом С. Гординського. Багато картин згаданих майстрів розсіяних по приватних збірках. Комісія очевидно рахує на те, що власники картин надішлють їх на виставу. Зокрема багато картин Труша і Новаківського, особливо з їхнього молодого періоду творчости, залишається в Кракові, де вони студіювали. Власники цих картин повинні вже тепер зголошувати їх на адресу Спілки Українських Образотворчих Мистців — Львів, пл. Марійська 9/1, тел. 208-86.
З. Т. 