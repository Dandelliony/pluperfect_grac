◦ ◦ ◦ ◦ ◦ ◦ ◦

Воєнні плани французського командування
ПАРИЖ, 1. (ТАРС). Тепер остаточно встановлено, що головні сили французської армії не почнуть наступу для того, щоб допомогти англо-французським силам, оточеним у Фландрії німцями. План французького командування полягає в тому, щоб врятувати рештки англійського експедиційного корпусу і дати йому можливість евакуюватися в Англію через Дюнкерк. З цією метою армія Пріу, в якій є бронетанкові частини, старається прикрити відхід англійських військ, що відступають до моря. Критичне становище посилюється втомою солдатів армії Пріу, які протягом 15 днів перебувають в безперервних боях. Крім того, німці мають значну чисельну перевагу.
Всі зусилля армії Вейгана спрямовані до того, щоб очистити від німців лінію Сомма—Ен, яка є тепер головною лінією оборони. За останні дні воєнні оглядачі французьких газет задаються питанням про те, які наступальні операції розпочнуть німці після того, як боротьба у Фландрії буде закінчена. Вважають, що ймовірніше за все і треба чекати атаки на Францію. Повідомляють про значні пересування німецьких військ на фронті Сомма—Ен біля північного Кінця лінії Мажіно і поблизу Швейцарії в напрямі Базеля. Гадають, що це є ознакою підготовки до наступу.
Засідання англо-французької верховної військової ради
ЛОНДОН, 1. (ТАРС). Агентство Рейтер передає, що вчора в Парижі відбулося засідання англо-французської верховної військової ради. З боку Англії на засіданні були присутні Черчілль і Еттлі, а також Кемпбелл (англійський посол у Франції), генерал Ділль (начальник імперського генерального штабу), генерал Ізмей (керівник особистого штабу Черчілля) і генерал Спірс. З боку Франції були присутні Ренно і Петен, а також генерал Вейган, віце-адмірал Дарлан (головнокомандуючий військово-морськими силами Франції) і Бодуен (генеральний секретар веєнного кабінету).
"На засіданні, вказує агентство, — була піддана всесторонньому обговоренню ситуація, що створилась тепер, і досягнута повна угода відносно всіх заходів, яких у зв'язку з цим слід вжити.
Небезпека висадки повітряних десантів в Англії
ЛОНДОН, 1. (ТАРС). Як повідомляє агентство Рейтер, колишній англійський посланик у Гаазі Невіль Бленд виступив з промовою по радіо, в якій закликав "вжити нових заходів, щоб запобігти небезпеці, яка загрожує Англії з боку німецької "п'ятої колони" і від німецьких літаків, що транспортують війська. Найбільша небезпека загрожує не стільки від парашутистів, скільки від транспортних літаків. Ці літаки висадили в Голландії кілька тисяч солдатів разом з гарматами. Якби голландські власті не вжили надзвичайних заходів перестороги — ці літаки без труда висадили б на головних шляхах Голландії тисячі солдатів, і воєнні операції там закінчилися б за 24 години". Бленд вказав, що "повинні бути негайно проведені всесторонні заходи проти небезпеки висадки німецьких військ".
Альфіері на прийомі у Гітлера
БЕРЛІН, 31. (ТАРС). Як повідомляє німецьке інформаційне бюро, Гітлер в присутності міністра закордонних справ Ріббентропа прийняв сьогодні італьянського посла Альфіері.
Поставки США союзникам
ЛОНДОН, 31. (ТАРС). Як повідомляє вашінгтонський кореспондент агентства Рейтер, там офіціально оголошено, що в цілях прискорення виробництва авіаційних моторів для союзників і для американських військово-повітряних сил, англійський уряд передав США патентні права на виробництво моторів "Роллс-Ройс Мерлін". Ці мотори тепер вироблятимуться в США.
Засідання бельгійського парламенту
ЛОНДОН, 31. (ТАРС). Агентство Рейтер повідомляє, що "сьогодні бельгійський парламент затвердив декрет уряду, в якому оголошується, що король Леопольд, оскільки він знаходиться в руках противника, не може управляти країною". 