Про антидержавні тенденції в Джулинському районі

ЦК КП(б)У розглянув питання про антидержавні тенденції в Джулинському районі.
Як встановлено перевіркою, перший секретар Джулинського райкому КП(б)У, Вінницької області, Чугунов давав колгоспам району директиви провадити видачу колгоспникам авансу хлібом у рахунок вироблених трудоднів незалежно від розміру фактично зданого хліба на державні заготовні пункти.
5—6 серпня ц. р. після постанови липневого Пленуму ЦК ВКП(б), що встановила на час збирання і до виконання плану хлібоздачі порядок надходження зерна для видачі авансом колгоспникам і на внутріколгоспні потреби в розмірі 15 проц. від фактично зданого державі зерна в рахунок виконання плану хлібоздачі, — Чугунов запропонував головам колгоспів: "Перемога", ім. Комінтерну, ім. Ворошилова, ім. Кірова посилити видачу колгоспникам хліба авансом, не зважаючи на те, що в цих колгоспах на це число до виконання плану хлібоздачі майже не приступали.
В результаті цієї антидержавної директиви Чугунова, в колгоспі ім. Комінтерну на 8 серпня колгоспникам видали на трудодні 408 центнерів зерна, а на пункти державі здано на це ж число 454 центнери; в колгоспі ім. Ворошилова на 10 серпня видали колгоспникам авансом 55,3 центнера зерна, а державі здано 185 центнерів, тобто роздано авансом понад 29 процентів від фактично зданого хліба на державні заготовні пункти; в колгоспі ім. Кірова на 10 серпня було фактично здано на державні пункти 59 центнерів зерна, а колгоспникам видали авансом на це ж число 133 центнери.
Ця антидержавна практика привела до виняткового відставання Джулинського району у виконанні плану хлібоздачі.
ЦК КП(б)У постановив:
1. За дезорганізацію хлібозаготовок і розбазарювання хліба, за дачу головам колгоспів антидержавної директиви, що йде в розріз з постановою ЦК ВКП(б) і РНК СРСР "Про збирання і заготовки сільськогосподарських продуктів" зняти Чугунова з роботи першого секретаря райкому КП(б)У, виключити з партії, а матеріали про його протидержавні дії передати прокурору УРСР для притягнення до судової відповідальності.
2. Зобов'язати Вінницький обком КП(б)У притягти до відповідальності решту винних, які допустили порушення рішень партії і уряду про хлібозаготовки по зазначених колгоспах.
3. Зобов'язати Вінницький обком КП(б)У послати в Джулинський райком одного з секретарів обкому КП(б)У для роз'яснення цього рішення комуністам району, для допомоги району в найшвидшому виконанні плану хлібоздачі по всіх джерелах надходження хліба. (РАТАУ). 