Число українців у Словаччині та Мадярщині.

Граничний конфлікт між Мадярщиною та Словаччиною за східню границю Словаччини по невеликих збройних виступах поладнано мирними переговорами, що покінчилися 3.IV.1939. У звязку з цим число українців у Словаччині зменшилося, в Мадярщині збільшилося. Ця зміна невелика, але треба про неї згадати, бо цікаво знати, кілько українців живе нині в Словаччині та кілько в Мадярщині.
Не маємо докладних і зовсім певних офіціяльних вісток про те, як іде нововиставлена границя, не знаємо точно кількости сіл, їх населення і простору, що припали тепер Мадярщині. Все те знаємо тільки приблизно. Як відомо, давня границя між Словаччиною і Карпатською Україною переходила дещо на захід від ріки Ужа, так, що правобіч Ужа до Карпатської України належало 25 осель. Зачиналася ця границя зараз на північний захід від Ужгороду, бігла на захід від Перечина, Березного, Стужиці та коло Ветлини (повіт Ліско) доходила до польської границі. Нова словацько-мадярська границя пересунена яких 30 км. на захід. Вона зачинається від верха Черепіна, що над Солинкою (повіт Ліско) і йде на південь так, що крайні західні села по мадярськім боці: Звала, Острожниця, Старина, Ялова, Стакчин, Колодниця, Ладимирова, Гамри, Рибниця, Ясенів, Русківці, Бунківці, Ремети, Полонка; дальше коло Високої границя доходить до ріки Уж. Тому Словаччина віддала Мадярщині 70 сіл, де на 650 кв. км. живе 45.000 населення, з чого 25.000 українців. Сіл з українською більшістю відійшло до Мадярщини 50; інші села — словацькі. Відійшли до Мадярщини майже всі села собранецького повіту та більшість сіл снінського повіту.
Як бачимо, границю пересунено куди менше на захід, ніж цього хотіли мадяри, що зголошували свої претенсії до всієї Пряшівщини аж по Попрад і залізничу лінію Кошиці—Орлів. Нове пересунення границі забезпечує мадярам лише краще долину ріки Ужа й залізницю, що нею проходить (Ужгород—Ужок), бо границя нині йде вододілом. Отже при визначенні границі грали моменти стратеґічні, господарські та адміністративні. По словацькому боці залишилося 250 українських сіл і понад 100.000 українців, але офіціяльна словацька статистика начислює їх лише 60.000.
Кілько українців живе в Мадярщині? До віденського арбітражу це число було дуже мале: коло 10.000 українців, розкинених як меншина. Томашівський знає лише три українські села на території Мадярщини перед арбітражем. Хто знає, чи й ці села нині не помадярщені, як багато сіл, де до нині живуть помадярщені греко-католики під Мішкольцом і Гайдудороґом. Згідно з віденським арбітражем відійшло до Мадярщини 10.000 українців. У часі від 15.III. до 25.ІІІ. ц. р. Мадярщина прилучила ще 450.000 українців, так, що до Мадярщини дісталося — згідно зі статистикою з 1930. року — 525.000 українців. Коли до цього числа дорахувати природний приріст населення за останніх 8 літ, то всього українського населення живе нині в Мадярщині к. 600.000 душ.
Володимир Огоновський. 