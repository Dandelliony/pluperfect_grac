◦ ◦ ◦ ◦

Оповістка. Канцелярія УЦК подає до відома заінтересованим, що Провідник УЦК проф. д-р В. Кубійович відбуває лікування. Тому всі авдієнції в нього аж до відкликання припинені. В особливо важних справах можна звертатися до п. Провідника УЦК письменно на адресу: УЦК, Краків, Ґрюнештрассе 26.   Теперішній поштовий рух. Львів, 20-го квітня. Як повідомляє "Дістріктспостляйтунг Лємберг", теперішній поштовий рух для ненімецького населення Области Галичина обмежується виключно до відкритих поштових карток. Те саме відноситься до кореспонденції, яка надходить. Всякі листи, адресовані до Области Галичина, або висилані поза її межі, будуть повертати. Ця постанова не відноситься до переписки, адресовані до Урядів та одержуваної від Урядів.   В справі винагороди за недільну працю. Львів, 20-го квітня. З важністю від дня 1-го січня 1944 р. увійшло в життя таке виконне розпорядження до розпоряджання з дня 31-го жовтня 1939 р. про унормування умовин праці і охорону праці в Генеральній Губернії з 14-го грудня 1940 р.: Якщо з причин керування зужиттям енергії переноситься в закладі час праці на неділю і як вирівняння за цю працю в неділю дається вільний час в іншому дні тижня, то не слід платити додатку за недільну працю. Якщо з тих самих причин переноситься працю на одне, або більше суботнє пополуднє і як вирівняння за те дається такий сам вільний час в іншому дні тижня, то не слід платити додатку за надчисельну працю. Якщо у випадку таких пересунень відпадають години праці, які відроблено попередньо в інші дні, або відробиться їх пізніше, то за цю попередню працю, або додаткову теж не слід платити додатку за надчисельну працю. Це розпорядження обов'язує німецьких і не німецьких працівників.   Краєві змагання в столовій ситківці за індивідуальне мистецтво. Львів, 20-го квітня. Краєві змагання за титул першуна в столовій ситківці відбулися 26 березня в спортовій галі міста Львова, при вул. Карпатській 5. В змаганнях приймало участь 18 змагунів та 8 змагунок. Репрезентованих було 6 клюбів, в тому числі 4 клюби Львова та 2 з краю. В першу чергу слід відмітити гарну поставу та численну участь змагунів УСК. "Сян" Перемишль, що в кількости 7 змагунів та 1 змагунки виявили зразкову змагову дисципліну та високий рівень гри. Також гарно презентувались львівські клюби, зокрема УССК, дальше "Сила" та УТТ І. Із змагунів високу клясу виказали Новаківський Ж. (УССК), Замірський Т. (Сян) та Зуб І. (Сила — Львів). Із жінок вибивалась понад рівень безконкуренційна змагунка Сяну — п. Л. Качмар. До фіналів дійшли Ж. Новаківський (УССК), перемігши в двох сетах О. Новицького (УССК), та Т. Замірський (Сян) по завзятій боротьбі з цьогорічним мистцем Львова І. Зубом (Сила). Фіналова стріча: Ж. Новаківський та Т. Замірський після емоціонуючої боротьби принесла перемогу більш рутинованому, психічно видержливому та всесторонному Новаківському. Таким чином титул першуна Краю за 1943/44 здобув Ждан Новаківський перед Тадеєм Замірським, І. Зубом та О. Новицьким. Титул першуна жінок здобула безконкуренційно Л. Качмар, перемагаючи в півфіналі Крупську (УТТ І), а у фіналі Наконечну (УТТ І.). — Організація змагань справна.   Львівський голос 