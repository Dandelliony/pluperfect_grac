По Львову і області.

  Почалися весняні канікули. У школах Львівщини почалися весняні канікули, які триватимуть до 1-го квітня. Під час канікул для школярів організовуються вистави, концерти, кіносеанси, різні екскурсії. В дитячій бібліотеці Львова, а також в районних і сільських бібліотеках області відбудуться читки художньої літератури, літературні гри і вікторини. Ляльковий театр обласного Будинку народної творчості покаже школярам свої вистави «Чарівна калоша», «Гусеня», «Чук і Гек». Державний театр юного глядача імені Горького в дні канікул ставить для школярів «Кришталевий черевичок», «Загибель ескадри», «Тарас Шевченко», «Безталанна». 28 березня в театрі відбудеться олімпіада дитячої художньої самодіяльності. В кінотеатрі «Піонер» почався спеціальний кінофестиваль. Під час кінофестивалю школярі побачать фільми «Приятелі», «Чудове зерно», «Як гартувалася сталь», «Золотий ключик» та інші. Перед сеансами відбуваються виступи шкільної художньої самодіяльності, провадяться різні гри, розучування пісень. 24 березня юні глядачі зустрілися з Героєм Радянського Союзу тов. Москаленком, який розповідав про бойові епізоди, в яких він брав участь.   Радіовузол введений в дію. В Лопатині зданий в експлуатацію новий радіовузол потужністю в 100 ватт. Радіовузол буде обслуговувати райцентр та навколишні села. Провадяться роботи по збільшенню кількості радіоточок.   Лекції і доповіді про сталінську п'ятирічку. Львівський міськом КП(б)У організує ряд лекцій і доповідей для населення Львова про п'ятирічний план відбудови й розвитку народного господарства СРСР на 1946–1950 рр. Лекції та доповіді відбудуться на підприємствах, в установах, учбових закладах та клубах міста. Лектори міськкому КП(б)У вже розробили тему доповідей під назвою «Великий план робіт більшовицької партії». Крім штатних лекторів міськкому КП(б)У з доповідями на цю тему виступлять також депутати Верховної Ради СРСР, секретарі райкомів КП(б)У, голови виконкомів райрад та інші керівники партійних і радянських організацій Львова.   Перевиконали план вивозки лісу. За планом Лопатинського райвиконкому селянам села Барилів необхідно було вивезти 150 кубометрів лісоматеріалу. Організовано і дружно взявшись за виконання цього важливого державного завдання, селяни села Барилів достроково виконали вивіз лісоматеріалів і зараз вивозять його понад план. Вже вивезено 180 кубометрів високоякісного лісоматеріалу. Вивіз лісу подовжується.   Кадри механізаторів. При машинно-тракторних станціях області закінчують теоретичне навчання 250 трактористів, 20 бригадирів тракторних бригад і 50 шоферів. Скоро вони роз'їдуться по своїх селах для участі у весняній сівбі.   Поповнення книжкового фонду. 3.200 томів нової художньої, наукової, промислової і сільськогосподарської літератури днями одержала з Москви Львівська обласна бібліотека.   Лекції для батьків. Готуючись до весняних іспитів в школах, Львівський інститут удосконалення вчителів організував по школах читку лекцій для батьків учнів. Кандидати педагогічних наук т.т. Манзенко, Година та інші наукові працівники Інституту читали лекції на теми: «Підготовка до іспитів», «Завдання учнів напередодні випускних екзаменів» та ін.   Зустріч плавців трьох міст. 22–24 березня в басейні Львівського спорткомбінату відбулася перша після війни зустріч кращих плавців Києва, Харкова і Львова, в якій взяли участь понад 60 спортсменів. Перше місце по плаванню, стрибках у воду і водному поло завоювала команда киян, друге місце — команда львов'ян. Під час змагань встановлено 4 нових республіканських рекорди: заслужений майстер спорту СРСР Китаєв проплив вільним стилем 1000 метрів за 13 хвилин 57,8 секунди; чемпіон України Чередниченко (Київ) проплила 300-метрову дистанцію за 4 хвилини 0,45 секунд. Рекорд комбінованого плавання показала чемпіон УРСР Акімова. Її час — 300 метрів за 5 хвилин 11,6 секунд. Кращих результатів в понирянні на глибину 25 метрів добилися львов'янин Астремський і харків'янка Цема. Товариську зустріч по водному поло виграли львов'яни.   Вільна Україна 