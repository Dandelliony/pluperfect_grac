◦ ◦ ◦ ◦ ◦ ◦ ◦

США і володіння європейських країн в Караібському морі
НЬЮ-ЙОРК, 21. (ТАРС). В деяких колах конгресу все більш наполегливо заявляють, що США повинні використати війну в Європі для захоплення англійських і французських володінь в Караібському морі "порядком запобіжного заходу". Сенатор-демократ Джордж і ряд інших сенаторів радять США почати переговори про придбання англо-французських володінь в Караібському морі в рахунок сплати по воєнних боргах.
Журнал "Юнайтед Стейтс Ньюс" вказує, що Рузвельт також проявляє велику заінтересованість в Бермудських островах.
Газета "Нью-Йорк Уорд Телеграми" твердить, що, на думку багатьох осіб, негайне придбання США англо-французських володінь в Караібському морі і в північній частині Атлантичного океану необхідне для оборони США. В числі територій, яких потребують США для своєї оборони, газета згадує Гренландію і Гвіану.
Збільшення асигнувань на озброєння в США
ВАШІНГТОН, 21. (ТАРС). Сенатська комісія прийняла законопроект про асигнування 1.820 млн. доларів на озброєння. Це найбільше асигнування, яке було коли-небудь зроблене в мирний час. Передбачається будівництво 200 важких бомбардувальників, 2.200 інших літаків, а також великої кількості протитанкових і зенітних гармат та іншого воєнного спорядження.
Виступ проти війни
НЬЮ-ЙОРК, 21. (ТАРС). За повідомленням "Нью-Йорк Таймс", 500 видних американських вчених звернулися до Рузвельта з заявою, в якій наполягають, щоб США уникали брати участь у війні. Звернення підписали: відомий фізик Комптон, вчений, який одержав Нобелівську премію, Уіпл, професор гарвардського університету фізіолог Кеннон, професор колумбійського університету антрополог Боаз та ін.
Американці залишають Сірію і Палестіну
НЬЮ-ЙОРК, 21. (ТАРС). За повідомленням Ассошіейтед Пресс з Бейрута, американські офіціальні особи радять американцям, що проживають у Сірії і Палестині, негайно повернутися в США.
Воєнні заходи Канади
НЬЮ-ЙОРК, 21. (ТАРС). Як повідомляє Юнайтед Пресс, канадський прем'єр Кінг заявив у парламенті, що уряд має намір прискорити посилку військ в Англію. Формуються друга і третя дивізії. Кінг відмітив, що Канада прискорено будує воєнні кораблі, аеродроми і укріплення, в тому числі берегові. Із 9 тис. вантажних автомобілів та інших транспортних засобів, замовлення на які були в свій час розміщені, 3 тис. вже надіслані в Англію.
Про долю Голландської Індії
НЬЮ-ЙОРК, 21. (ТАРС). Як повідомляє "Нью-Йорк Таймс" з Мельбурна, міністр закордонних справ Австралії Мак Еуен і японський генеральний консул обмінялися запевненнями про збереження статус-кво Голладської Індії.
Призов резервістів в Ірландії
НЬЮ-ЙОРК, 21. (ТАРС). Як повідомляє Ассошіейтед Пресс, в Дубліні оголошено про призов деяких класів резервістів.
Засідання французького уряду
ПАРИЖ, 21. (ТАРС). Як повідомляє агентство Гавас, вчора на засіданні ради міністрів, міністр юстиції Сероль подав на затвердження ряд декретів, що передбачають "кару за злочини проти державної безпеки", зокрема, декрет про надання "військовим трибуналам в армії можливості ухвалювати вироки, які повинні бути виконані негайно".
По шляхах східної Франції
НЬЮ-ЙОРК, 21. (ТАРС). "Нью-Йорк Таймс" повідомляє, що понад 3 млн. бельгійських і французських біженців направились на захід по шляхах східної Франції.
Американські повідомлення
НЬЮ-ЙОРК. 21 (ТАРС). За повідомленням агентства Ассошіейтед Пресс, великі англо-бельгійські сили, підтримувані французькими моторизованими частинами, концентруються в районі Валансьєн. Одночасно французські війська концентруються в районі Реймса біля Ретеля. 