◦ ◦ ◦ ◦ ◦ ◦ ◦

На нові землі. ХАРКІВ, 7. (РАТАУ). Недалеко від міста Кексгольма на березі ріки й мальовничих озер розташовані два селища на 120 і 40 господарств кожне. Сюди переселяються колгоспники Харківської області, які висловили бажання переїхати в Карело-Фінську РСР. На нові землі готуються їхати 27 господарств Дворічанського району, 19 з Волчанського, 13 — з Печеніжського і т. д. Колгоспники Кузьма Сировий і Роман Лінивий, які переїхали туди першими, повідомляють своїм односельчанам про прекрасні умови для розвитку тваринництва і городніх культур. На нових місцях водоймища багаті рибою, в лісах — добре полювання. Перші ешелони з переселенцями в Карело-Фінську РСР передбачається відправити наприкінці вересня.
Пам'ятник В. І. Леніну в Золочеві. На одній з площ Золочева трудящі міста споруджують пам'ятник генію людства Володимиру Ільїчу Леніну. Висота його буде 3,25 метра. Проект виготував відомий радянський скульптор Нерад. Відкриття пам'ятника присвячується до першої річниці з дня визволення.
Хулігани. Обласна прокуратура закінчила слідство в справі злісного хуліганства в ніч на 28 серпня по вулиці ім. І Травня біля готелю "Брістоль". Хулігани затіяли між собою бійку, нанесли один одному поранення, кидались з ножами на громадян, чинили опір міліції. В процесі слідства встановлено, що затримані Володимир Гуль, Іван Колодій і Тадеуш Сохацький не вперше затримуються органами робітничо-селянської міліції. Вони ніде не працюють, займались карними злочинами. Учасник бійки Б. Деген — людина без певних занять, не бажає працювати. Вчинки злісних хуліганів кваліфіковано як бандитизм. Справа слухатиметься в обласному суді.
Позавчора вечером, біля одного з магазинів у центрі міста, затримано за хуліганство Ю. М. Фірге і К. К. Пушинську. Вони побили кількох громадян. Фірге вигукував брудну лайку, Пушинська пошматувала костюм Фукса. Хуліганів взято під варту.
Радіо-виставка. З метою популяризації розвитку радіотехніки в СРСР у Львові відкривається радіо-виставка. Тут будуть показані чотири основних відділи: пересилання, радіо-техніка і її розвиток та радіоаматорський рух. Глядач зможе ознайомитися з технікою звукозапису, телебаченням, конструкцією апаратури тощо.
Замовлення "Мастехфото". До дня визволення львівська філія "Мастехфото" провадить велику роботу. Всі підприємства області звертаються сюди з різноманітними замовленнями на фотовиставки до дня визволення. Для Державного університету імені Івана Франка зараз вже закінчені великого розміру фото, які відображають величні епізоди боротьби народів Західної України, зокрема інтелігенції проти гніту польської шляхти. Вже готові десятки-сотні портретів стахановців та ударників львівських підприємств.
Художня література для Північної Буковини. ХАРКІВ. (РАТАУ). Книжкова фабрика ім. Фрунзе держлітвидаву України приступила до друкування художньої літератури для Північної Буковини. У вересні вийдуть у світ "Кобзар" — Т. Г. Шевченка, "Мати" — О. М. Горького, однотомник драматичних творів О. Корнійчука, А. Головка — "Мати". Кожна з цих книг вийде тиражем у 10 тисяч екземплярів. 