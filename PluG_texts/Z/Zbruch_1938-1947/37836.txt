Наукові доповіді для вчених Львова

11 червня закінчила роботу перша наукова сесія львівських відділів інститутів Академії наук УРСР. Крім доповідей, які були заслухані на сесії, з 7 до 11 червня видатні вчені України академіки: Богомолець, Філатов, Стражеско, Сапегін, орденоносець Гришко, Патон, члени-кореспонденти Медведєва, Карнаухов та Грозін зробили ряд наукових доповідей в вищих учбових закладах та на зборах наукової громадськості Львова. В цих доповідях вчені яскраво показали величезний розмах радянської науки УРСР, яка квітне під керівництвом більшовицької партії і радянського уряду.
У доповіді, зробленій на зборах медичного товариства, президент Академії наук УРСР, депутат Верховних Рад СРСР і УРСР академік Богомолець, висвітлив наслідки основної роботи своєї школи в галузі вивчення фізіологічної системи з'єднувальної тканини та методи її стимуляції при допомозі антиретикулярної цитотоксичної сиворотки. На ряді прикладів, одержаних з експериментів на тваринах та в клініці над хворими, академік Богомолець показав, що підвищення опірності організму під впливом застосування сиворотки дає значний лікувальний ефект при багатьох захворюваннях: шкарлатині, післяпологових септичних інфекціях, переломі кісток, шізофренії, деяких формах рака тощо.
Цікаву наукову доповідь "Від оптичної пересадки рогівки до лікувального застосування консервованих тканин" зробив академік-орденоносець Філатов. Тов. Філатов довів, що шляхом пересадки роговиці йому вдалося повернути зір сотням хворих. Застосовуючи для пересадки рогівки, взяті у трупів, академік Філатов на ряді експериментів прийшов до висновку, що така пересадка сприяє розсмоктуванню загальних вогнищ і шкіряних рубців різких походжень. Це послужило основою для утворення нового методу лікування раду захворювань шляхом пересадки хворим тканин, взятих від трупа.
На цих же зборах була заслухана наукова доповідь академіка Стражека, який докладно висвітлив особливості різних періодів недостатності кровообігу, показав велику роль порушень обміну речовин поруч із змінами функцій різних органів в порушенні кровообігу. Докладне вивчення кровообігу і глибоке біохімічне його дослідження дозволили визначити три періоди недостаточності кровообігу. Це ділення допомагає проникнути в суть змін в організмі, показує новий шлях для успішного лікування.
Член-кореспондент АН УРСР тов. Медведєва у своїй доповіді повідомила про наслідки своїх досвідів, які показують, що переливання крові спричиняє глибокі зміни в білках тканин організму. Ці дані цілком підтверджують теорію академіка Богомольця про механізм дії переливання крові і в значній мірі пояснюють, чому переливання крові ефективно впливає на організм не тільки після втрати крові, але і загалом, позитивно діє.
На загальних зборах професури, біологів, сільськогосподарського факультету Львівського політехнічного інституту на дослідній станції в Дублянах були заслухані дві доповіді академіків Сапегіна та Гришка. Доповіді цих вчених, відомих своїми працями в галузі генетики і селекції сільськогосподарських рослин, викликали великий інтерес серед робітників сільськогосподарської науки Львова. На яскравих прикладах академіки показали, як радянська передова сільськогосподарська наука, відповідно до вимог соціалістичного сільського господарства, сміло ставить і успішно розв'язує складні завдання по управлінню розвитку рослин і по перетворенню їх природи. Академік Сапегін у своїй доповіді "Детермінаційні періоди розвитку колоса та їх теоретичне і практичне значення" показав, як йому шляхом тонких морфоембріологічних досліджень і інших експериментів вдалось вперше в науці вивчити закономірності розвитку колоса пшениці і науково обгрунтувати питання про оптимальні строки підживлення і поливання (що широко вже застосовують стахановці), а також намітити методику добору родинних пар при селекції високопродуктивних сортів пшениці.
Академік орденоносець Гришко в доповіді "Проблема статі і утворення сексуально-змінних форм коноплі" ознайомив сільськогосподарску наукову громадськість Львова з великою дослідницькою роботою, проведеною за останні 10 років в СРСР в галузі вивчення природи статевих відмін у конопель. В результаті цієї роботи радянська сільськогосподарська наука розв’язала складне завдання: вперше в історії науки були утворені сорти конопель з одночасним дозріванням обох статів, що вже застосовується в колгоспному виробництві.
Одночасне дозрівання конопель дає можливість цілком механізувати їх збирання. Цим запобігаються великі втрати, які були раніше при культурі звичайних конопель, коли одна стать визрівала на 35—40 днів раніше другої. Доводилось їх збирати руками в різні строки.
Крім того, нові сорти конопель, що одночасно дозрівають, дають великий, в порівнянні із звичайними коноплями, врожай волокна із кращими технологічними якостями.
У Львівському індустріальному інституті зробили доповіді академіки Патон і члени-кореспонденти Академії Грозін і Карнаухов.
Академік Патон зробив доповідь про роботу Інституту електрозварювання. Цей інститут працює в галузі автоматизації процесів зварювання, розрахунку зварених конструкцій, поліпшення технології зварювання та інше. Роботи інституту для залізничного транспорту по розробці нових злегчених конструкцій зварних вагонів, ремонту хрестовин наварюванням та інші заощадять державі сотні міліонів карбованців.
Роботи інституту в галузі суднобудівництва мають на меті цілком автоматизувати всі трудомісткі процеси зварювання. Інститут має великі досягнення в розробленні нових процесів електрозварювання, зварювання якісних сталей. Інститут багато працює над застосуванням своїх досягнень в промисловості і, завдяки цьому, користується великим авторитетом і популярністю на підприємствах Радянського Союзу.
Член-кореспондент академії Грозін — вчений секретар відділу технічних наук АН УРСР, в своїй доповіді схарактеризував загальні принципи і умови організації науково-дослідної роботи як на підприємствах промисловості, так і в наукових закладах Союзу. Далі він докладно зупинився на роботах інститутів: будівної механіки, електрозварювання, енергетики, чорної металургії, гірничої механіки та гідрології, що належать до відділу технічних наук АН УРСР. Ці інститути працюють над актуальними проблемами соціалістичного господарства, як, наприклад, передача постійного електричного струму на великій відстані, що раціоналізує енергогосподарство, використання місцевих енергетичних ресурсів — палива, гідро- та вітроенергетики, поширення сировинної бази для чорної металургії, удосконалення металургійних процесів, розборки нових марок високоякісних сталей та дослідження їх, вивчення статичної та динамічної міцності конструкцій і деталей машин, вивчення гідрологічних залягань малих та великих річок УРСР та іній.
Член-кореспондент АН УРСР, професор Карнаухов зробив доповідь: "Роботи інституту будівної механіки Академії наук в галузі стійкості інженерних конструкцій". В цій доповіді були висвітлені теоретична і експериментальні роботи інституту, присвячені розробці загальних методів розрахунку та міцності і стійкості окремих стрижнів, арок, плоских та просторових рам. Ці методи були використані інститутом при виконанні важливих завдань промисловості та будівництва. Наприклад за дорученням управління будівництва Палацу Рад у Мості інститут зробив теоретичну перевірку стійкості металевого каркасу-башти Палацу Рад, цієї споруди, що має височину 420 метрів та виконав ряд експериментальних робіт по вивченню стійкості моделів колон каркасу і спрощених модулів башти.
Цікаві доповіді були зроблені молодими вченими професорами Примаком та Кавецьким. Доповіді їх свідчили про великий ріст молодих наукових кадрів, які виховує Академія наук УРСР.
Ще й року не минуло, як у колишній Західній Україні встановлено радянську владу, а як далеко все пішло вперед. Продуктивні сили нашого багатого краю в умовах соціалістичного суспільства дістали можливість безмежно розвиватися. Буйно розвивається зараз у нас промисловість, сільське господарство, транспорт і торгівля. Пишним цвітом розквітає українська соціалістична культура.
Здійснилася одвічна мрія трудової української інтелігенції і всього українського народу західних областей — у Львові засновано відділи інститутів Академії наук Української РСР, до яких уже залучено велику кількість наукових кадрів.
Справжня наука, наука для народу, яка в минулому нищилася всіма способами і була загнана в підпілля, — тепер дістала всі необхідні умови для свого пишного розвитку.
Сесія Академії наук УРСР, що вперше відбулася у Львові, і доповіді, зроблені академіками та науковими працівниками Академії, дали велику допомогу вченим і науковим працівникам Львова в їх творчій, корисній праці, спрямованій на благо народу, на благо нашої батьківщини.
***
Вчора академіки і наукові працівники Академії наук УРСР виїхали до Києва. 