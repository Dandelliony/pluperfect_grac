Вписи до хліборобського ліцею. — З українського життя.

Хліборобська освіта. Вписи до хліборобського ліцею.
Український Центральний Комітет у Кракові встановив сітку фахового шкільництва ("Краківські Вісті" ч. 81) та Український Допомоговий Комітет у Холмі оголосив вже вписи до фахових шкіл, що будуть відкриті на терені його діяльности. Хоча всі катеґорії фахового шкільництва для нас однаково важні, бо в усіх ділянках господарського життя бракує нам необхідних фахівців, то все ж фахове хліборобське шкільництво мусимо особливо підтримувати. На хліборобський фаховий вишкіл дуже мало звертали у нас уваги і як би не Українська Господарська Академія в Подебрадах, ми не мали б і тих фахівців, які тепер працюють на рідних землях.
Від 1937 року почали були виходити перші абсольвенти 3-літнього українського хліборобського ліцею в Черниці. На жаль, було їх дуже мало, бо школа починала працю з 5 учнями, на другий рік прибуло 11 учнів, щойно в останніх часах скількість кандидатів до ліцею збільшилася на 40. Були це наслідки несвідомости батьків, що не розуміли значіння хліборобського вишколу молоді.
Український Допомоговий Комітет у Холмі оголосив вписи між іншим і до хліборобського ліцею для кандидатів, що покінчили ґімназії нового типу або інші фахові середні школи (пр. торговельні).
Цю нагоду треба використати, бо треба дуже багато працівників з агрономічною підготовою, не лише до ведення господарств, але як службовиків у різних державних і самоуправних установах та в кооперації. Нехай же не повториться такий легковажний підхід, як у справі хліборобського ліцею в Черниці.
Батьки, що бажають вчити своїх синів у хліборобському ліцею, нехай зголошують їх до Українського Допомогового Комітету в Холмі. Ми, в першій мірі хлібороби, виставили би собі погане свідоцтво, якщо із браку учнів не можна було відкрити школи. Досвід з Черницею наказує нам звернути на це особлившу увагу. З українського життя
Холмщина. Величаві: свято в Сільці.
Сілець — відомий своєю святинею на Холмщині. Від непамятних часів спішіть сюди десятки тисяч людей, що б помолитися перед чудодійним образом ся. Анни та напитися цілючої води з джерела. Всі з нетерплячкою дожидають цього великого свята, що припадає 25-го липня ст. ст. Вже напередодні свята весело дзвонять церковні дзвони витаючи хресні ходи та гурти вірних, які спішать на великий відпуст. Два роки тому замовкло все. Поляки завалили церкву, зруйнували капличку при джерелі й образ св. Анни пішов шукати собі "пристановища" в Холмі. На місці, де стояла церква, поляки зрівнали землю і уладили руханкову площу для шкільних дітей, до речі самих українців. Людям недозволено молитись на святому місці і брати воду з джерела. Два роки довгої, пригнітливої тиші і знову загомоніли дзвони в сілецькій церковці, знову пішли тисячі людей поділитися своїм горем і радістю перед образом св. Анни. Населення до кількох місяців вибудувало нову церкву. Правда, вона маленька і деревляна, але цінніша від великих мурованих святинь. Одночасно вона свідчить про велику любов вірних до св. Анни. Вкінці вона як не можна найкраще доказує, що в єдности сила, бо в теперішніх часах збудувати в такому короткому часі церкву, це не така проста річ. При радісним гомоні дзвонів вернув чудодійний образ до "своєї хати", нової каплички при джерелі. Свято відбулося під час прегарної погоди, в приявности маси народу. Особливо на передодні свята гарне було вечірне богослуження. Тепла, тиха ніч, ясно освітлена мала церковця. Довкола повно людей слухає Служби Божої. Незабутня картина. Після вечірні п. С. Любарський говорив до народу про історію Холмщини. Зі сходом сонця почалися знов Богослуження, що закінчились молебеном при джерелі. І розходились вірні вдоволені та щасливі. Ще ніколи не була сілецька святиня такою дорогою для серця вірних, як тепер. Втрачений скарб знову відзисканий; і нині вже ніхто не здолає його видерти, хіба з життям холмщан.
Же-Ка. З життя українців у Mінхені.
По реорґанізації гуртка У. Н. О. настало зовсім нове життя серед членів УНО. і всі взялися до праці. Що суботи відбувається проба хору, який в неділю співає підчас Служби Божої, на яку приходять багато німців. Дня 5 серпня ц. р. відбулися загальні збори УНО, на яких вибрали головою Михайла Гладія, далі Гищака Івана, Лебідя Стефана, Добущака і Маґеровича. Голова Гладій зясував коротко значіння української еміграції. — Зчерги принято одноголосно декілька внесків, між іншим у справі передплати своєї преси як "Краківські Вісті", "Наступ" та інші. Новий провід з Гладієм Михайлом і Гищаком Іваном взявся до праці та поробив заходи у справі створення в Мінхені парохії для грек.-кат. українців. Дня 25. серпня ц. р. по Службі Божій відбулася Панахида за полк. Вітовського, підчас якої співав хор. По панахиді відбулися короткі сходини, на яких Михайло Гладій виголосив промову. Дня 31. серпня ц. р. відбулося свято перемоги, на яке приїхали всі українці з околиць Мінхену. На програму свята склалися хорові продукції і декламації. Закінчилося відспіванням національного гимну. 