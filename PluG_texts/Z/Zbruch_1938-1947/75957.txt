"Євшан-масло"

Малий фейлетон
Ви знаєте паню Хруневську?! Не знаєте? То й краще для вас. Бо хорони вас Господи дістатись на її язик! Не дурно ж і прозвали її "ґадатлівим бабском". А обсерваційний змисл у неї, а слух, а нюх! Побачить у вас жіночий ґудзик то вже ціла вулиця знатиме, що в вас у хаті була якась жіночка. Понюхає і знає вже, що в цілій кам'яниці, в кожного зокрема, вариться. А слух — мабуть і думки підслухує.
От така собі пані Хруневська. Мешкає у Львові, але родом з одного містечка.
"То, прошу пана, не село, а місто. Я з хлопів не походжу".
За колишньої Польщі п. Хруневська була в гонорах. Для неї саме друкувався часопис "Поляк Ґреко-католік". Правда, п. Хруневська читати не вміє, але я присягну, що це було для неї, бо... бо для кого ж би?! Одного п. Хруневська не любила — хлопів і хлопської мови. Не любила і вже. Ясно, що і дивуватись — один не любить цього, другий того. От напр. мій сусід не любись сала. Кажу ж йому: це найліпше в світі. — Ні і ні! Забийте, я не з’їм! Так і п. Хруневська. Якось так, бачте, було відкинуло їй. Бувало, як говорить по українськи — то паленіє з сорому.
Осьтак і прожила о. Хруневська шістьдесят років — вірна своїм засадам. Була б так і кости зложила в святу землицю, якби не той Український Комітет і "Маслосоюз". Щось там порадилися зі собою і ні з цього, ні з того, нагло стали роздавати для українців під Свята по 25 дкґ. масла. Бог зна, що вони до того масла там мішали, яких чарів додавали — факт, що заворушилися люди мов пчоли в улію. Дійшла вістка про це й до п. Хруневської і зависла перед її очима цеголкою жовтенького, смачненького, запашненького масельця. Куди п. Хруневська не поступить, а масло все — перед її очима.
Боролася п. Хруневська, не давалася. Зводила боротьбу — хай сховається Схід зі своїми страхіттями! Видержала Свят-Вечір, видержала Свята і кілька днів по Святах, а під Новий Рік... — вийняла свою пожовклу, порохом припалу греко-католицьку метрику, заговорила по українськи й відібрала масло...
Та найважніше — повірите чи ні? — вона з того дня стала говоряти по українськи.
Читав я колись про Євшан-зілля. Про його чарівну силу, що родить тугу за рідним, будить приспану кров. Росте воно в Україні, та дістати його важко. А все ж таки "Маслосоюз" його роздобув...
М. Точило. 