◦ ◦ ◦ ◦ ◦ ◦ ◦

В Обласному Тимчасовому Управлінні
Тимчасове Управління Львівської області прийняло постанову про упорядкування комунального господарства ряду повітових міст. Зокрема для збудування в місті Бориславі водопроводу відпущено 264 тисячі карбованців. Для збудування бані в Бібрецькому повіті асигновано 20 тисяч карб.
Тимчасовим Управлінням вжито заходів для забезпечення безперебійної роботи підприємств харчової промисловості. Для закупівлі будівельних матеріалів, хемікатів, сировини, тари, лісоматеріалів, спец-одягу для робітників виділено пів міліона карбованців.
***
Обласне Тимчасове Управління прийняло постанову, якою зобов'язало всіх голів повітових тимчасових управлінь та селянських комітетів закінчити до 1 грудня обмолот зернових культур, зібраних з бувших поміщицьких та манастирських земель. До 27 листопада по всій області має бути закінчена копка і вивозка цукрових буряків на заводи.
Великий звіринець
У Львові по вул. Шпитальній відкрито звіринець. В ньому є різні породи мавп, верблюди, лами, маленькі поні, тигри, гієни, лампарти, малайські медведі, одинокий мандруючий страус, цівети, кольчатки, гірні орли і багато інших звірів і птиць.
Дитячі садки
Тимчасове Управління м. Жовкви ухвалило організувати дитячі садки в Куликові, Великих Мостах і Жовкві. Діти, які залишилися без батьків, будуть жити в добре обладнаному будинкові, що раніше належав поміщикові. Крім цього в місті організовано гуртожиток для дітей бідняцьких сімей. В ньому розміститься 200 учнів середніх шкіл. 