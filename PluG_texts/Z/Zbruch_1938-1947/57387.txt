◦ ◦ ◦ ◦ ◦

Сільсько-господарський курс. Рільнича Академія в Дублянах відкриває незабаром курс для керманичів державних господарств (б. радгоспів). Курс розпічнеться правдоподібно вже 15 ц. м. і відбуватиметься на Снопкові, як теж практично в Дублянах. Курс триватиме один рік і крім спеціялізації в ділянці сільського господарства даватиме курсантам основні знання з горільного виробництва (обов'язує іспит на майстра горільного виробництва). Дотепер надійшло 500 заяв, м. і. теж дипльомованих інженерів, правників і інших. Та на курс може бути прийнятий лише кандидат селянського походження, що викажеться дволітньою практикою в сільському господарстві. Наука на курсі безкоштовна; для курсантів відкриють інтернат, де б могли вони за низькою оплатою харчуватись. Тому, що на курсі є лише 150 вільних місць, а кандидатів багато більше, мають відкрити ще інші курси, а саме: курс контролі молочності та курс молочарської техніки, як також на Лемківщині курс для керманичів (по державних господарствах) та інструкторі птахівництва. Кандидати, що внесли заяви на курс керманичів сільського господарства, а не будуть прийняті, зможуть перенестись на інший із згаданих курсів. Головним завданням курсу дати сільському господарству фахових керманичів і відтягнути від адміністраційної роботи агрономів, що покищо її виконують, на їм призначену роботу.
Реєстрація рибальських районів. Хліборобська Палата у Львові, вул. Костюшка 8, проводить реєстрацію всіх рибальських районів у Галичині, як теж державців цих районів (із часів б. Польщі). Речинець реєстрації проминає 31 жовтня ц. р. Реєструватись можна усно або листово. Хто не зареєструється до цього часу, втратить право бути державцем.
Український національний музей. Український Національний Музей при вул. Мохнацького 46, як і всі інші музеї та галерії Львова, покищо для відвідувачів закриті. Його багаті збірки, що показують нам українську культуру від X. до XX. століття, покищо для відвідувача недоступні. А все таки в приміщеннях музею кипить безперебійна праця. Робітники музею займаються консервацією ікон та іконостасів, які походять з 14 і з 16 століть, а теж інших цінних образів. Наукові робітники музею відбувають дальші студії над своїми індивідуальними працями. І так, наприклад, п. Корчинська готовить до друку працю про візантійські монети з V. по XV. століття. Віра Свєнціцька опрацьовує тему п. н. "Еволюція малярського тла в українських іконах XIV—XVIII століття". Директор музею, проф. Іларіон Свєнціцький, продовжує свою працю над кириличними рукописями. Всі ці праці наукових робітників музею доповнюють підготування до монографії д-ра Драгана про недавно померлого маляра Івана Труша і вони будуть вміщені в періодичному журналі "Літопис Національного Музею". Треба ще згадати, що в останніх двох роках музей втратив 280 цінних образів, які большевики вивезли до Харкова і Києва. Треба сподіватися, що незадовго вони повернуться на своє давнє місце. 