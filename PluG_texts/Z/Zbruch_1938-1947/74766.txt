Два нові зшитки українських коляд і щедрівок

Львів, 22 грудня.
В цьогорічньому передріздвяному часі появилися заходом Інституту Народної Творчости два невеличкі, а цінні своєю редакторською роботою зшитки коляд і щедрівок, перший "Христос родився, славіте!" для чоловічого хору, другий "Слава во вишних Богу" для мішаного хору, оба в редакції д-ра С. Людкевича. Це видання тим радісніше треба привітати, що вже дуже давно ми не мали популярних, у книгарському та музичному значенню слова широкодоступних хорових збірників коляд, а лише що найвище виходили, часто дуже доривочною гектоґрафією хорові партитурки тільки поодиноких або всього двох-трьох у купі коляд чи щедрівок, а збірники появлялися лише інструментальні. Та нарешті маємо таке збірникове видання, аж на два роди хору.
Як редактор популярних реліґійних пісень виступає наш композитор-сеніор уже не вперш. Співи до Служби Божої з 1920-их рр. для шкільних хорів, деякі пізніші дрібніші роботи цього роду — а тепер аж дві збірки колядок і щедрівок у найофіціяльнішій формі. Крім здавна вже "зарепертуарованих" колядкових і щедрівкових обрібок Лисенка, Стеценка, Леонтовича, Вериківського, Ступницького, а з галицьких Матюка, О. Нижанківського й В. Барвінського (ось така чудова перлина, як "Що то за предиво!"), а то й нових, ще не виконуваних М. Колесси, Д. Кашубинського та ще молодого, в Німеччині пробуваючого А. Гнатишина, дав редактор в обох збірках теж і неодну свою обрібку. Його знане вже в народі своєрідне майстерство в обробці прим. старо-галицьких пів-народних пісень виявляється теж і в гармонізації коляд. Що торкається знову редакції коляд Матюка й О. Нижанківського, то редактор зручно й тактовно огладив деякі нерівності чи вбогозвучності старих ориґіналів, не нарушуючи основних ліній їхнього замислу.
Зокрема треба сказати слово про зовсім нові колядні обрібки, що саме завдяки цій збірці вийшли на денне світло. Це якраз мішані хори зі збірки "Слава во вишних Богу": М. Колесси "У неділю рано" й "Ой сів Христос", А. Гнатишина лемківська щедрівка "Пришлисте ту щедраци" (з записок проф. Ф. Колесси) й Д. Кашубинського "Звонять звони". М. Колесса дуже гарно себе показав у новій, досіль не забираній собою ролі гармонізатора коляд. Його ці дві гармонізації дишуть поважним, архаїчно-святковим кольоритом — у другій з обох гарний контрапункт. Знову Гнатишин, по трохи на зразок Леонтовичівського "Щедрика", створив рід, так сказати б "щедрівкового скепца" повного життя й барви. На нашу думку рівнобіжні квінти тенора з басом на ст. 47, рядок перший здолу, такти 2—3 й 4—5 є хіба похибкою друку, бо зараз за оборотом картки, себто ст. 48, рядок перший згори, такти 1—4, сконструовані зрештою у всіх інших голосах так само, одначе не мають коштування тенора до баса. Знову два останні такти самого кінця пісні (самі баси з окликом "щедрий вечір, добрий вечір!") най буде, що не закінчують на тоніці, а вривають на "г", коли цього конче вимагає вже сам народній спів, але все ж  таки вони мусять мати якесь кінцеве оформлення хочби через покладення фермати на останню ноту, чи як інакше. Бо так як воно стоїть, робить враження вірваного нотного тексту. Вкінці колядка Кашубинського "Звонять звони" вже дуже цікава своїм напівом, що рішуче шкода, що не подано місця чи бодай околиці походження мелодії. Гармонізація гарна, звучна, соковита.
Гадаємо, що всі вище описані прикмети обох нових збірників не лише з’єднають чималу кількість користувачів, але теж і спричинять нові наклади.
Д-р Борис Кудрик. 