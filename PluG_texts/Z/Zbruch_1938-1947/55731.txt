Як працює наше жіноцтво

(З "Жіночої Служби Україні")
Після двох місяців праці "Жіноча Служба Україні" може похвалитись уже поважними успіхами. Перша увага жіноцтва мусіла бути звернена на найближчий терен діяльности, на Львів. Ще у першому періоді організації українцями міського господарського життя, жіноцтво прийшло Управі міста з першою допомогою при провірці домоуправ та при харчевій реєстрації населення. Велику роботу зробила в цих перших часах "Жіноча Служба Україні", скермовуючи кілька сотень кваліфікованих українок на працю в різних міських і кооперативних установах. Та окрім такої допоміжної роботи провело одночасно жіноцтво самостійні акції. Це були в першу чергу підготова і заснування у Львові шести півосель для дітей від 6 до 14 років, а далі влаштування чотирьох допомогових кухонь для українського вбогого населення Львова, що дуже добре функціонують. В обох цих акціях знайшла Ж. С. У. матеріяльну допомогу в Уряді соціяльного забезпечення при Управі міста, а також (коли йде мова про кухні) в Українській Допомоговій Акції. Жіноча Служба створила теж для Львова Опікунчу раду, яка вишукує через своїх відпоручниць українські родини, що найбільш потребують допомоги (в першу чергу жінок з маленькими дітьми та хворих жінок), провіривши докладно їх матеріяльний стан, двічі в тиждень ви дає їм підмоги в харчах і грошах. В господарській ділянці дала Ж. С. У. почин до існування декількох кухонь, м. ін. кухні літературно-мистецького клюбу у Львові. Підготовлюються кухні та інші підприємства зарібкового характеру. Про них напишемо пізніше.
М. С. 