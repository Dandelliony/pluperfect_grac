Гра большевиків

Отже Москва вже большевизує Іран. Ми знаємо, що це большевизація... Навіть, коли не знали про масові розстріли в зайнятому Ірані, про вивіз 400 тисяч іранців — купців, інтелігентів, урядовців, тощо. Знаємо, бо мали такий досвід, що й нині кожного з нас проймає жах на саму згадку — "большевизує".
Коли в серпні 1941 року англійський та московський уряди вирішили окупувати Іран, англійські часописи лицемірно писали: "Цих військових дій ніяк не можна уважати за напад, а тільки за допомічну акцію (Дейлі Геральд з 25 серпня). Цей самий часопис запевняв, що "московський і бритійський уряди зобовязалися звільнити Іран, як тільки мине небезпека". Інші часописи так само говорили про необхідність "рятувати Іран". Для сторонньої людини не було зрозуміле, звідки Іранові загрожувала небезпека. Самі іранці запевняли, що вони почувають себе певно й ніякої охорони не потребують. Навіть іранський уряд заявляв, що, не вважаючи на ввесь свій інформаційний державний апарат, досі про ніяку сторонню небезпеку не довідався. Та за таку свою короткозорність не тільки сам мусів податися до демісії, але потягнути в цю "демісію" й самого суверенного шаха, що був примушений абдикувати. "Спасителі" прийшли рятувати силоміць: не можемо, мовляли, допускати до самогубства. Уряд, який вони поставили, був більш слухняний і бачив те, що йому наказували бачити, але не бачив дійсности. Бо тим часом творилися дивні речі. Англійці, що звикли дивитися на себе, як на фактичних господарів Ірану, все більше — в міру нових поразок на Тихому океані — відходили на другий плян і все більше висувалися на перший плян московські большевики. Колись давно Іран був ареною боротьби московських і англійських впливів, в якій то боротьбі англійці все перемагали. Врешті між Росією та Англією прийшло до порозуміння (в 1907 р.), за яким точно відзначено, куди могли ще так сяк сягати московські впливи, але все інше — мало підлягати впливам англійським. Потім прийшла велика війна, поразка Росії, революція, внутрішнє ослаблення Росії, що вело до ліквідації — як здавалося — ширших імперіялістичних московських плянів, — і Англія знову могла вважати себе безконкуренційним господарем у Ірані, як і в інших країнах Близького Сходу.
Теперішня війна знову перемішала карти в англійській грі. З утратою позицій на Далекому Сході, приходить повільна ліквідація англійських позицій і на Близькому Сході. Цікаво, що саме Москва намагається перехопити ці ослаблені англійські позиції. Запрошуючи Москву до спільної окупації Ірану, Англія не передбачила ані втрати Сінгапуру, ані Голяндських Індій, ані загроженої вже Австралії та не менш загрожених Бритійських Індій. Вступаючи в союз із большевицькою Москвою, Лондон рахував, що він тільки використає большевицькі військові сили для власних інтересів. Але й большевицька Москва думала не інакше. Вона боронить перш за все свої власні інтереси, для яких — із властивим большевизмові крайним опортунізмом та макіявелістичним розрахунком — не вагається вступати в союз із світовою плютократією. Втрачаючи території на заході, Москва хоче "відбитися" на сході, а при тому поширювати фронт як найдальше. Тому то Молотов заявляв, що кордони Совітського Союзу лежать не на Кавказі, а в Індіях. Тому вона не тільки піддає Черчилеві думку вислати до Індій відомого большевицького аґента Кріпса, але й посуває йому на підпомогу свої армії, що через Іран мають вийти аж до Перської затоки, та наказує індійським комуністам всіляко Кріпсові допомагати.
І Анґлія поступається. Перед наступом "союзної" большевицької армії, що большевизує Іран, англійські війська поволі відсуваються все далі на південь, — зрікаючись давнього свого володіння, — іранської нафти, всіх здобутків традиційної англійської політики, що не терпіла ніякої конкуренції. Можна думати, що на тому й не кінець. Московська пропаганда обснувала тепер густою мережою Ірак, і Сирію, Лібан, і Палестину...
Втрата України надто болюча для Москви. Вона мусить шукати територій, щоби бодай у деякій мірі заступили цю втрату й тому звертається на схід, де є ще родючі землі. Досить вказати на південні береги Каспія, що годують увесь Іран.
Всі ті, що вбачають в московському большевизмі найстрашнішого й найнебезпечнішого ворога сучасної Европи, не повинні робити собі зайвих ілюзій: війна з Москвою це не звичайна собі війна. Це війна, що в ній іде бій за той чи інший світ, за той чи інший спосіб життя, за той чи інший спосіб думання, за той чи інший спосіб вірування. Це війна не міжнародня, а війна громадянська в міжнародньому розмірі. Було б небезпечною ілюзією думати, що большевицьку Москву можна перемогти, вигнавши її з Европи. Це ще за мало. Покинувши Европу, большевики підуть в Азію, підуть в Америку, підуть по всіх усюдах, де тільки зможуть знайти підтримку всяких большевізуючих елементів. Рятуючи себе, вони підноситимуть по всіх усюдах прапори комуністичних революцій. Вони не обмежуться введенням самого тільки Кріпса в англійський уряд, — вони введуть туди десять Кріпсів, вони обсадять Кріпсами Америку, Індії, Китай. Вони вестимуть — як і ведуть — по всіх усюдах скажену пропаґанду. Вони обіцюватимуть усе, аби тільки здобути собі маси. Програючи у збройній війні, вони намагатимуться відіграватися у грі пропаґандовій, бо у брехні вони майстри.
Тому щоби знищити большевиків треба в першу чергу знищити большевицьку заразу і то до останнього заразка. А нищити треба всім і всюди. Бо загроза большевизму — це смерть цілого людства. З цього повинні здавати собі справу всі народи світу.
Е. Онацький. 