◦ ◦ ◦ ◦ ◦ ◦ ◦

В Наркомзаксправ. Укладення конвенції між Союзом Радянських Соціалістичних Республік і Німеччиною про порядок врегулювання прикордонних конфліктів і інцидентів. 10 червня 1940 року в Москві була підписана конвенція між СРСР і Німеччиною про порядок врегулювання конфліктів і інцидентів на державному кордоні, встановленому радянсько-німецьким Договором про дружбу і кордон 28 вересня 1939 року. Переговори проходили в дружній атмосфері і були успішно завершені протягом одного місяця. Конвенцію підписали: за уповноваженням уряду Союзу РСР А. М. Александров; від імені німецького уряду п. Рейнгольд фон Заукен.
Нові артілі промкооперації. Львівська область має 103 артілі промкооперації, де працюють 7.500 чол. За останній місяць облпромрада організувала ряд нових артілей, які працюватимуть на місцевій сировині. У селі Потиличі (Рава-Руський район) організовано артілі по виробництву гончарних виробів широкого вжитку, кафельних плит, вогнетривкої і звичайної цегли. Створено 3 артілі по видобутку торфу. Одна з них у селі Підберізці (Винникський район) вже видобула перших 5 тонн палива. Артілі успішно розгортають видобуток торфу в Одеському і Сокальському районах. (ОблРАТАУ).
З кожним днем збільшується завіз промислових виробів до Рава-Руського району. За останні 15 днів райспоживспілка завезла на 297 тис. карбованців мануфактури, на 35 тис. карб. взуття і багато галантерейних виробів.
Асигнування на дитмайданчики. В селах Кореничі, Плетиничі і Боршів, Перемишлянського району, відкрито дитмайданчики. Сюди вже завезено ліжка, постільне приладдя і інше. Для обладнання дитячих майданчиків облвиконком відпустив 21 тис. крб.
Колективне слухання радіопередач. Львівський обласний радіокомітет, в Будинку працівників зв'язку, організував колективне слухання лекції "Про утворення Союзу Радянських Соціалістичних Республік". Крім цього, було проведено колективне слухання опери "Іван Сусанін" в клубі фабрики "Аіда". Перед початком слухання вступне слово про творчість композитора М. Глінки зробив режисер Державного ордена Леніна академічного театру опери і балету УРСР ім. Т. Г. Шевченка тов. М. О. Шереметьєв.
Сьогодні на швейній фабриці Львова буде організовано слухання літературного монтажу п'єси Островського "Без вини винні". Такі колективні слухання радіокомітет буде провадити щомісяця. 