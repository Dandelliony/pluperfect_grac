Район відбудовується.

  Населення Винниківського району, Львівської області, зустріло Червону Армію як свою визволительницю від німецько-фашистських загарбників. Ще не затихли розриви снарядів, а вже населення всіх сіл району вийшло на вулиці. На стомлених обличчях змучених людей виступали сльози радості.   Селяни і селянки з перших днів свого визволення практичною роботою доводять свою відданість радянській Вітчизні. В селі Гаї потрібно було пропустити колону важких танків. На заклик новопризначеного голови сільради Дацька Михайла всі селяни вийшли на спорудження зірваного німцями моста. Міст було швидко збудовано, і танки успішно форсували водяну перепону.   Три роки німецької окупації були для населення району найжорстокішою неволею, рабством. Період німецької окупації був періодом нечуваного терору, мордувань людей та руйнування народного господарства.   Тяжких ран завдали підлі вороги народному господарству в районі. Промисловість району геть знищено. Тютюнова фабрика в місті Винниках, на якій до німецької окупації працювало понад 1.000 робітників і де виробляли 28 сортів цигарок високих гатунків, приведена в негідність, а все цінне устаткування фабрики вивезено окупантами до Німеччини. Німецькі звірі зруйнували цвяховий і цегельний заводи у місті Винниках та селі Чижикові, всі промислові підприємства райпромкомбінату і залізничну станцію, понівечили школи.   За час окупації німці пограбували у селян понад 10 тисяч штук худоби.   Німецькі фашисти разом з українсько-німецькими націоналістами убили і замордували дуже багато передових людей району.   Тепер усе це відійшло у минуле. На визволених землях бурхливими темпами відроджується вільне радянське життя.   Минув місяць з часу звільнення території нашого району від німецько-фашистських окупантів, але і за цей час трудящі району під керівництвом обласної та районної партійних організацій багато зробили у справі відбудови народного господарства району, зруйнованого німецькими хижаками.   В районі з перших днів встановлення радянської влади райкомом партії широко розгорнуто агітаційно-масову роботу серед населення району. В райцентрі та по селах району проведено 120 мітингів та зборів населення. Партійним та радянським активом прочитано для населення понад 100 доповідей та лекцій на теми: "Воєнно-політичне та міжнародне становище Радянського Союзу", "Про збільшення державної допомоги багатосімейним", "Про обов'язкову поставку хліба та інших сільськогосподарських продуктів державі".   Для систематичної агітаційно-масової роботи серед населення району по всіх селах та підприємствах створено агітколективи. По деяких селах (Дмитровичі, Гончарі та інші) налагоджено регулярний випуск стінних газет при сільрадах.   Відбудовується промисловість району. Робітники тютюнової фабрики взяли на себе зобов'язання власними силами і в найкоротший строк відбудувати фабрику. В найближчі дні фабрика почне працювати — буде випускати для країни свою продукцію.   Залізничники з захопленням працюють над відбудовою станції Винники та залізничного господарства. Відновлено телефонний зв'язок між Львовом та селами району.   Селянство нашого району також бере активну участь і у відбудові зруйнованого німцями господарства та допомагає своїй визволительниці — Червоній Армії.   Збирання хліба повністю закінчено. Селяни села Підбірці першими в районі приступили до виконання свого священного обов'язку перед радянською державою — обов'язкової поставки хліба. Вони взяли на себе зобов'язання достроково виконати план хлібоздачі та звернулися із закликом до всіх селян і селянок Львівської області підтримати їх почин. І підбірчани додержали свого слова — 31 серпня повністю розрахувалися з державою по хлібу. Йдучи за їх прикладом і змагаючись між собою, селяни всіх сільрад 1-го вересня вивершили план хлібоздачі.   Достроковою здачею хліба державі селянство району на ділі проявило своє піклування про героїчну Червону Армію, продемонструвало свою любов і відданість нашій більшовицькій партії, радянській владі, великому Сталіну.   Трудящі Винниківського району і в майбутньому будуть вести перед в усіх господарсько-політичних кампаніях.   М. Шурпо, секретар Винниківського райкому КП(б)У.   Вільна Україна 