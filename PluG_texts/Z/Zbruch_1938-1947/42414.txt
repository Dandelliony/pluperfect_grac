◦ ◦ ◦ ◦ ◦ ◦ ◦

З нагоди 40-ліття провідника УЦК. у Кракові, д-ра Володимира Кубійовича, заходами місцевого УДК. та гр.-кат. парохії в Нім. Перемишли відправлено у дні 27. вересня в год. 12. у церкві оо. Василіян в наміренні достойного Ювіліята торжественну Службу Божу. Відправив її парох Нім. Перемишля о. М. Борса ЧСВВ. Церква була виповнена українським громадянством, членами Виділу УДК. та місцевих установ і товариств. По Службі Божій о. Борса коротко згадав про Ювілята, опісля підніс многоліття на честь достойного Ювілята. Гимном-молитвою "Боже Великий, Єдиний" — закінчено це торжество.
Академія в честь Лесі Українки в Берліні. Дня 29. 9. в жіночому українському таборі "Сіменсштадт" відбулася святочна академія в честь найбільшої нашої поетки й письменниці Лесі Українки. В академії українське жіноцтво взяло численну участь, як також були представники з УНО та мужеського табору "Талєнзе". Відповідне вступне слово виголосила голова жіночого гуртка, Евгенія Королюк. Після того присутні вшанували двохвилинною мовчанкою память Лесі Українки. Далі слідував добре опрацьований реферат Галини Синюк та з чуттям виголошені деклямації: "Скрізь плач" — Валентини Новак, "Слово" — Надії Дашкевич, та "Контра спем сперо" — Ольги Корольчук. На закінчення академії відспівано нац. гимн. Вкінці переведено збірку на ранених українців з польської війни, що є по шпиталях. Зібрано 30 нім. марок, які передано до УНО. Академія відбулася назагал дуже гарно, була старанно приготована. Слід зазначити, що в жіночому таборі що неділі відбуваються сходини з рефератами.
Польська душа за 40 дкґ. цукру. В Нім. Перемишлі досі панували важкі апровізаційні відносини. Споживчі продукти, а між ними цукор було важко у Перемишлі купити. Місто давало собі раду, як могло. У. Д. Комітет в Нім. Перемишлі в скорому часі запобіг тому лихові, та постарався про те, що українці одержали у серпні та вересні по 40 дкґ. цукру на особу. Поляки, як почули про це, ходили до німецьких урядів із тими документами, на підставі яких одержували всі українці цукор, з проханням, щоб їм змінити обряд та народність, представляючи на це нераз фальшиві документи. От так за 40 дкґ. цукру можна в Нім. Перемишлі купити польську душу!.. 