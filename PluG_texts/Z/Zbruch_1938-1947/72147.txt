Білянс праці Суспільної Опіки при УК Львів—місто

Львів, 19 жовтня.
Реферат Суспільної Опіки при Українському Комітеті на Львів—місто — це один із найважніших секторів праці Комітету, який в основу своєї багатогранної діяльности ставить якнайбільшу і якнайширшу допомогу всім, що її потребують. А коли взяти під увагу, що Львів, як один з великоміських осередків, має безліч проблем суспільного характеру, які треба розв'язати, зрозуміла річ, що ввесь тягар цієї праці, якщо йде про українське населення Львова, паде саме на плечі Реферату Суспільної Опіки Львівського Комітету.
Дитячі ясла і дитячі садки, орґанізація захоронок і бурс для шкільної молоді, створення народних кухонь, опіка над сиротами, забезпека бідноти одягом, харчем і грошем — ось найголовніші напрямні, які треба було суспільній опіці при УК виконати і яка їх у важких обставинах воєнного часу виконала.
Саме тепер, коли наближається зима і коли треба подвоїти всі сили для ще більш наполегливої праці на тому відтинку нашого життя у Львові, годиться познайомити загал нашого громадянства із білянсом праці за останній рік Реферату Суспільної Опіки при УК у Львові.
Цілість діяльности CO. при УК. на Львів—місто, була розділена на 2 основні сектори: Замкнену Суспільну Опіку (опіка над дітворою, молоддю і студентами та над пригатами старців) і Загальну Суспільну Опіку (грошеві допомоги, харчові допомоги, допомога одягом — найбіднішим, охорона здоров'я і інші роди допомоги).
У секторі Замкненої Суспільної Опіки на першому місці треба покласти опіку над дітворою, що обіймала: а) сирітські захисти, б) дитячі садки. Починаючи листопадом м. р. аж по осінь цього року, вдалося CO наладнати 3 сирітські захисти (при вул. Таборовій, Павлинів і Мучній), де перебувало разом 84 сиріт. В місяці травні Комітет перебрав від Міського Відділу Сусп. Опіки 16 українських дитячих садків з загальним числом 1.200—1.400 дітей, а в червні від округи перебрав дальших 3 садки так, що їх тепер на терені Львова усіх 19; в них виховується і доживлюється наша дітвора під доброю і фаховою  опікою. Крім цього CO. співпрацювала з міськими установами опіки, завдяки чому приміщено 47 немовлят в яслах. Підчас літніх ферій завдяки CO. приміщено 145 українських дітей зі Львова в селах Радехіщини, а рівночасно для 310 дітей зорґанізовано 5 півосель на провінції, а в самому Львові 9 півосель, де найшло опіку і харч 1.692 дітей.
В ділянці опіки над шкільною молоддю зорганізовано для доживи 14 шкільних кухонь, з чого користало 4,402 учнів. Рівночасно для учнів український шкіл у Львові зладжено 3 бурси, де проживало 128 учнів, що були на удержанні УЦК. З вереснем ц. р. заходами CO. наладнано 8 бурс (3 для дівчат і 5 для хлопців, що вміщають 353 учнів). Ці бурси мають виховний провід і лікарську опіку. В парі з цим CO. при УК. Львів—місто вела активну допомогу українському студентству харчами і грішми. Вистарчить згадати, що до часу перебрання цієї допомоги КОДУС-ом у травні, видано студентам 9.000 обідів і 6.000 вечер. Для бідноти, поворотців з Німеччини і інших CO. зорґанізувала приют, а для переселенців зі східних областей — переходові табори, через які перейшло 3.000 переселенців, як теж нічліговий дім для проїжджих на 30 ліжок при вул. Цловій 2.
Не менше велику роботу провів сектор Загальної CO. Його заходами понад 11 тисяч незаможних громадян — українців Львова, одержало грошеву підмогу. Крім того для найбідніших Львова орґанізовано народні кухні, з яких в зимі діяло 18, а з літі 8. В парі з цим немічним старцям та переселенцям приділювано допомогу в харчах, яку одержало около 5 тисяч осіб, в одягах, у взуттю (понад 6 тисяч осіб) і т.п. Врешті з почину CO. Комітету Львів—місто зорґанізовано амбуляторію, яку вивінувано в необхідне приладдя; заходами CO. спрямовувано важко хворих до лікарень і шпиталів.
Ось так представляється білянс Суспільної Опіки Українського Комітету на Львів—місто за нецілий рік діяльности, яка завдяки жертвенності рідного громадянства і зрозумінню німецької влади могла приходити з активною допомогою усім, хто її сьогодні потребує.
А. А. 