В погоні за грішми

Фізкультурники Львова наполегливо готуються до другого дня фізкультурника, який тут провадиться вперше. 14 липня в місті відбудеться великий крос-естафета імені газети "Вільна Україна". На стадіонах проходять треніровки. Кожна команда спортсменів прагне в цей день дати нові спортивні досягнення.
На жаль, керівники стадіонів недостатньо допомагають їм в цьому, а деякі з них взагалі далеко стоять від потреб фізкультурного руху. Візьмемо для прикладу стадіон "Динамо". Директор його тов. Рудой використовує футбольне поле, бігові доріжки з комерційною метою. Кожний крок спортсмена він розцінив на гроші. Для цього існує навіть такса; футбольне поле і бігова доріжка коштує по 20 карбованців на годину, легкоатлетичний сектор — 10 крб. Таким чином, за треніровку футбольної команди і легкоатлетичної групи треба платити за дві години 100 крб.
Міський комітет фізкультури і спорту затвердив цю "таксу" і таким чином узаконив її. Але не думайте, що, коли ви заплатили гроші, то вже дістали можливість нормально проводити заняття. Ні! Виходячи з комерційних розрахунків, керівники стадіону ті ж години "продають" іншій фізкультурній організації. Отже вони одержують подвійну платню за один і той же час.
Як же виглядає стадіон? В роздягальнях брудно, одна "комірка" в 16-18 квадратних метрах здається в аренду на дві секції, тобто на 35-40 чоловік. Трапляються випадки, коли всі роздягалки заняті і люди, які за розкладом повинні займатися, не мають де роздягнутися. Фізкультурнику після треніровки ніде прийняти навіть душ.
На обладнання стадіону комерсанти з "Динамо" махнули рукою. В наслідок цього бігова доріжка пересохла, стала твердою, а в деяких місця поверхня її вкрилася піском, завжди брудна. Тільки один сектор більш-менш пристосований до треніровки, другий же заріс травою. Щоб його привести до ладу, треба 2-3 кубометри піску. Проте піску не привезли і всі заняття проводяться в одному секторі, де є тільки одне місце для стрибків у височінь і одне у довжину.
Все це говорить про те, що дирекція, ганяючись за грішми, занедбала стадіон, перетворивши його в джерело комерції.
Федорчак. 