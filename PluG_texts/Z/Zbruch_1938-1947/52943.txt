◦ ◦ ◦ ◦ ◦

Бомбардування Александрії
ЛОНДОН, 19. (ТАРС). Агентство Рейтер, посилаючись на комюніке єгіпетського міністерства внутрішніх справ, повідомляє, що рано вранці 18 червня Александрія знову зазнала повітряного нальоту. На місто було скинуто лише кілька бомб. В дію була приведена зенітна артилерія. Повітряна тривога тривала близько години. В результаті бомбардування вбитий один житель Александрії; в місті відмічені незначні зруйнування.
Німецький протест США
БЕРЛІН, 18. (ТАРС). За повідомленням німецького інформаційного бюро, уряд США в ноті від 16 червня поставив вимогу німецькому повіреному в справах у Вашінгтоні, щоб співробітники німецьких консульств, а також співробітники німецької інформаційної бібліотеки в Нью-Йорку, агентства Трансоцеан і залізничного товариства покинули територію Сполучених Штатів. Вимога мотивована тим, що ці співробітники нібито займалися недопустимою діяльністю.
Німецький уряд відхилив ці обвинувачення, як необгрунтовані і свавільні, і заявив протест проти дій уряду США, які суперечать договорові.
Німецька відповідь на ноту уряду Ейре
БЕРЛІН, 18. (ТАРС). Як передає агентство Трансоцеан, німецький уряд надіслав урядові Ейре ноту-відповідь з приводу бомбардування Дубліна. В ноті говориться, що розслідування, зроблене урядом Ейре, не дало точних доказів того, що бомбардування справді провадилось німецькими літаками. Німецький уряд визнає, що в результаті розслідування уряд Ейре може гадати, що німецькі літаки пролітали над територією Ейре. Проте нема підстав для твердження, що німецькі льотчики скинули бомби на Дублін. Якщо докази згодом будуть одержані, німецький уряд буде готовий висловити жаль і компенсували заподіяну шкоду.
Ріст нещасних випадків в промисловості США
Як повідомляє американський журнал "Бізнес Уік", в США разом з розширенням виробництва в зв'язку з воєнними готуваннями збільшується кількість нещасних випадків, що закінчуються смертю. У 1940 році було 17 тисяч нещасних випадків, що кінчилися смертю. За перші два місяці 1941 року число таких випадків було на 7 проц. більше, ніж за ті самі місяці 1940 року. Більша частина нещасних випадків припадає на новоприйнятих робітників. На багатьох підприємствах, продовжує журнал, відбувається розширення виробництва без врахування вимог техніки безпеки.
Далі журнал вказує, що в 1940 році через повну і тимчасову непрацездатність в результаті нещасних випадків на виробництві було втрачено 26.800 тисяч людиноднів.
Недостача продовольства на островах Караібського моря
НЬЮ-ЙОРК, 19. (ТАРС). За повідомленням вашінгтонського кореспондента агентства Ассошіейтед Пресс, міністерство торгівлі заявило, що Рузвельт запропонував міністерству вивчити питання про продовольче становище в районі Караібського моря, в тому числі на французських островах Мартініка і Гваделупа. Представники міністерства вказують, що район Караібського моря з початку війни терпить від порушення торгових зв'язків, що привело до недостачі продовольства в цьому районі.
Заява австралійського військового міністра
ЛОНДОН, 19. (ТАРС). Як передає агентство Рейтер, австралійський військовий міністр Спендер заявив у палаті представників, що, за відомостями англійського Червоного хреста, 9 тис. австралійських, англійських і новозеландських солдатів перебувають у Греції як військовополонені. З Греції і з острова Кріт не повернувся 5.951 австралійський солдат. В обох кампаніях брали участь 17.236 австралійських офіцерів і солдатів. З цього числа 11.285 чоловік повернулися в Єгіпет і Палестіну. Як гадають, австралійська армія втратила в Греції 2.275 і на острові Кріт 3.676 чоловік, з цього числа 261 офіцера і 5.690 рядових. Проте, додав Спендер, уряд не має офіціальних даних про втрати. Дані англійського Червоного хреста не були підтверджені офіціально.
Німецько-турецький договір про дружбу
БЕРЛІН, 18. (ТАРС). Німецьке інформаційне бюро повідомляє, що 18 червня о 21 год. в Анкарі був підписаний договір про дружбу між Німеччиною і Туреччиною. Договір підписали німецький посол фон Папен і турецький міністр закордонних справ Сараджоглу. Текст договору такий:
"Німецька імперія і Турецька республіка, натхнені бажанням встановити відносини між двома країнами на базі взаємного довір'я і щирої дружби, вирішили укласти договір з застереженням, що цей договір поважатиме нинішні зобов'язання обох країн. З цією метою призначили своїми уповноваженими: німецький райхсканцлер — посла Франца фон Папена; президент Турецької республіки — міністра закордонних справ Шюкрю Сараджоглу, які в силу даних їм повноважень договорились про таке:
Стаття І. Німеччина і Туреччина зобов'язуються взаємно поважати цілість і недоторканість їх національної території і не вживати ніяких заходів, які були б спрямовані прямо чи посередньо проти другої сторони.
Стаття 2. Німеччина і Туреччина зобов'язуються підтримувати в майбутньому дружній контакт з приводу всіх питань, які стосуються їх взаємних інтересів, для того, щоб досягати згоди в цих питаннях.
Стаття 3. Цей договір буде ратифікований і обмін ратифікаційними грамотами відбудеться в найкоротший строк у Берліні. Договір вступає в силу з дня підписання і дійсний на строк в 10 років. В підходящий момент договірні сторони прийдуть до угоди відносно продовження договору. Договір складений в двох екземплярах на німецькій і турецькій мовах в Анкарі. 18 червня 1941 р.".
Дані про окуповану зону Франції
ВІШІ, 18. (ТАРС). За даними "Бюлетеня загальної статистики Франції", площа окупованої зони становить 55 проц. загальної території Франції. В окупованій зоні зосереджено 67 проц. французького населення (28 млн.) і 80 проц. працівників найманої праці. На окуповану зону припадає 97 проц. рибної ловлі, 74 проц. виробництва пшениці і 70 проц. картоплі. В окупованій зоні знаходиться три чверті всього французського поголів'я худоби.
З Лісабона на Азорські острови 17 червня вийшов транспорт, на борту якого знаходиться загін морської піхоти і воєнне спорядження.
Під час операцій коло берегів Сірії був потоплений французький есмінець.
США і Канада одночасно оголосили про створення спільних економічних комітетів в цілях прискорення мобілізації американських і канадських ресурсів для потреб оборони континенту.
Міністр внутрішніх справ цейлонського уряду заявив, що безробіття на Цейлоні є серйозна проблема. Тільки в одному Коломбо (столиця Цейлона) налічується 40 тисяч безробітних.
Експорт індійської бавовни в Японію в 1940—41 році знизився проти 1939— 40 р. з 1.211 тисяч кип до 1.056 тисяч. Імпорт японських текстильних товарів в Індію скоротився на суму в 21,0 мін. рупій.
Колумбія і США провадять переговори про укладення угоди про взаємну оборону.
Експорт літаків з США становив у квітні суму в 66 млн. доларів проти 50 млн. доларів у березні, експорт залізних і стальних виробів — 43 млн. доларів проти 38 млн. доларів, боєприпасів — 16 млн. доларів проти 14 млн. доларів. 