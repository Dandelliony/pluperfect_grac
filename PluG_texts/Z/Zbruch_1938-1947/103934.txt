По Львову і області.

    По Львову і області   Ремонт вулиць і тротуарів міста. В цьому році на ремонт вулиць і тротуарів міста Львова відпущено 1 міліон 150 тисяч карбованців. За планом Львівського міськкомунгоспу буде заасфальтовано тротуарів на площі 6 тис. кв. метрів і вимощено каменем вулиць на площі 5.400 кв. метрів. Крім того, буде проведений ремонт тротуарів і вулиць міста загальною площею 20 тис. кв. метрів. В першу чергу провадитимуться роботи по вулицях: Івана Франка, Готельній і Богдана Хмельницького. Необхідні матеріали для ремонту і будівництва вулиць та тротуарів міста вже заготовлені.   Виробнича група тресту «Геотопознімка» у Львові. Вже кілька місяців при управлінні головного архітектора міста Львова працює виробнича група республіканського тресту «Геотопознімка». Вона провадить велику роботу по підготовці ґрунтовних матеріалів для складання технічного проекту реконструкції м. Львова. Зараз виробнича група тресту «Геотопознімка» робить детальні знімки площі, на якій розташований Львів. Вже знято й занесено на карту 360 гектарів площі міста. Днями група провела дослідні роботи на площі 14 кілометрів, де прокладатиметься 12-ти дюймове півкільце газопроводу навколо міста Львова.   Електрика в селах. З ініціативи комсомольців сіл Чехи і Кадлубиська Пониковецького району нещодавно в млині встановлено двигун і обладнано невеличку електростанцію. Тепер в клубах, школах, сільрадах та в деяких селянських хатах цих сіл горить електросвітло. Активну участь в електрифікації своїх сіл взяли селяни Володимир Тимошин, Василь Редька, Григорій Лацюга та інші. Бригаду молоді, яка встановлювала стовпи і обладнувала електричну лінію, очолювала секретар комсомольської організації села Чехи Ганна Литвиненко.   Нова жіноча консультація. На Львівщині відкриті і працюють 37 жіночих і дитячих консультацій. 8 березня у Львові, по вул. Чайковського, відкрилася нова жіноча консультація, яка забезпечена необхідним устаткуванням та медичним інструментом.   Коні і корови сім'ям захисників Вітчизни. Інвалідам Вітчизняної війни, демобілізованим з Червоної Армії та сім'ям загиблих в боях за Вітчизну — в Винниківському районі, крім іншої допомоги, безкоштовно видано 22 коней і корів. Коні і корови одержали т.т. Тульчик, Кіс, Цимбал, Івахів, Звірик та інші, які мешкають в селах Чижики, Гаї, Лисиничі.   Жінки-залізничники. Радянська жінка має широкі шляхи до вибору любимої професії. Тільки на Львівській магістралі коло 4 тисяч жінок працюють машиністами локомотивів і водокачок, кочегарами, черговими по станції, стрілочниками, шляхообхідниками, провідниками вагонів, електромеханіками зв'язку, телеграфістами і на інших роботах.   Будинок матері й дитини. У Львові відкритий будинок матері й дитини, в якому на державному утриманні перебувають одинокі матері з дітьми. Крім цього працює два дитячих будинки на 200 ліжок.   Допомога репатрійованим. За рік, що минув з дня організації на території Львівської області пунктів для радянських громадян, які повертаються на Батьківщину з німецької неволі, прийнято і обслужено коло 300 тисяч чоловік. В тому числі через пункти області повернулись на Батьківщину 175 тисяч громадян Радянської України. Добре налагоджено культурно-побутове обслуговування репатрійованих. За минулий рік на пунктах силами місцевих артистів влаштовано 2552 концерти, а також 3680 кіносеансів по перегляду останніх нових радянських фільмів. Для репатрійованих було прочитано 578 лекцій на політичні і народно-господарські теми. Особливо добре поставлена робота по обслуговуванню репатрійованих на збірно-пересильному пункті при станції Зимна Вода, де начальником пункту тов. Рябишев і заступник начальника по політичній частині тов. Чуєв. Радянським людям, що повертаються з німецької каторги, надається велика матеріальна допомога і всі вони одержують роботу за фахом. Репатрійованим громадянам Львівщини видано понад одим міліон карбованців державної допомоги. Майже всі ті, що повернулись, працюють зараз на заводах у Львові і районах області.   Нові районні краєзнавчі музеї. Найближчим часом в Раві Руській та в Жовкві організуються районні краєзнавчі музеї з відділами: археології, етнографії, природи краю та Вітчизняної війни. Для цих музеїв вже зібрано багатий матеріал. Так, наприклад, в Рава Руському районі є чимало етнографічних матеріалів: старовинний одяг, килими, вишивання, кераміка, різьба по дереву, рідкісні вироби з соломи, тиснення на шкірі і т. ін. Такі ж матеріали є й в Жовківському районі. Доречі, сама Жовква — це місто-музей. Жовква — один з небагатьох зразків західно-європейського містечка середини XVI сторіччя. Тут збереглося багато історичних пам'яток епохи Відродження, серед них старовинний Василівський монастир, Звірницька брама, палац Собеського, старовинна синагога. Жовква зв'язана також з рядом подій з історії нашої Батьківщини. Тут довгий час перебував великий син українського народу Богдан Хмельницький. Цар Петро І тут скликав військову раду, на якій розроблювався план війни з шведами. У 1914 році, під час першого повітряного бою з німцями, славетний російський льотчик капітан П.М. Нестеров перший у світі зробив тут «мертву петлю». Відкриття цих двох музеїв — новий вклад в скарбницю української культури. (ОблРАТАУ).   Вільна Україна 