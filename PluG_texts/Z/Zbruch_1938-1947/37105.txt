Концертна подорож львівської хорової капели. — Видатний піаніст Львова в місті Леніна

Концертна подорож львівської хорової капели
Державна хорова капела Львівської філармонії здобула широку популярність. Майстерне виконання нею класичних і народних пісень одержало високу оцінку слухачів. Тепер капелу запрошено на гастролі у великі центри Радянського Союзу зокрема Київ, Москву і Ленінград.
В перших числах червня весь колектив виїжджає у свою першу подорож. В столиці квітучої України — Києві відбудеться три концерти. Звідси хорова капела виїде в Москву. Тут для трудящих зореносної Москви буде дано 15 концертів. Зокрема виступи відбудуться в концертному залі Всесоюзної сільськогосподарської виставки. Після гастролів в Москві учасники подорожі поїдуть, в місто Леніна, де дадуть 15 концертів.
В репертуарі хорової капели є багато революційних, народних українських пісень, і гуцульських. Крім того виконуватимуться твори львівських композиторів, західноєвропейських і російських класиків. На концертах учасники капели виступатимуть в оригінальних гуцульських костюмах.
Після повернення з подорожі хорова капела почне готувати спеціальний репертуар до славетної річниці з дня визволення Західної України від ярма польської шляхти. Буде розучена велика "Кантата про Сталіна" — музика Александрова, кантата "Жовтень" — музика Вериківського, 9-а симфонія Бетховена і пісні народів Радянського Союзу.
Перед від'їздом в подорож капела виступить 29 і 30 травня з повною концертною програмою. Видатний піаніст Львова в місті Леніна
Днями музикальний Ленінград був радісно схвильований. На сцені державної філармонії і консерваторії виступив піаніст Леопольд Мюнцер — професор Львівської, консерваторії.
Концерти Леопольда Мюнцера — художника високої культури і великого темпераменту — пройшли з великим успіхом, весь час при повних залах. Талановитого гостя ленінградські слухачі палко вітали, висловлюючи думку, що його концерти — одна з найбільш барвистих подій останнього музикального сезону.
Вже перший виступ піаніста — виконавця концерту Бетховена для фортепіано в супроводі оркестру, зачарував слухачів. В його виконанні, яскравому і своєрідному, почувається сміливість, розмах, ритмічна сила, чітка і легка форма. Ще більш художнім успіхом супроводилось блискуче виконання концерту Шопена для фортепіано з оркестром. В ньому Мюнцер показав своє мистецтво, віртуозну легкість, прекрасну і точну техніку, яку всі любителі музики зустріли з захопленням.
У великому залі ленінградської філармонії, заповненому вщерть слухачами, відбувся великий фортепіанний вечір Л. Мюнцера. Незабутнє враження залишило виконання "Серенади" Шуберта і сонати (де-дур) 53-го твору цього ж композитора. Давно вже музикальний Ленінград не чув такого блискучого, глибоко пережитого тонкого виконання творів Шуберта.
Леопольд Мюнцер дав два концерти для професорів, викладачів і студентів ленінградської консерваторії. Він чудово володіє своїм інструментом і захоплює різноманітністю своєї техніки.
Гастролі Л. Мюнцера в Ленінграді наочно свідчать про те, які багаті творчі сили одержали можливість нового розвитку на визволених західноукраїнських і західнобілоруських землях.
Ленінград чекає приїзду інших музикальних діячів і музикальних колективів Львова. Привітаємо їх щиро, як довгожданих гостей.
В. Соловйов. 