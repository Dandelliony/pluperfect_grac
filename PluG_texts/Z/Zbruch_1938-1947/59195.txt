Після смерти през. д-ра Костя Левицького

(Від нашого кореспондента)
Львів, 18 листопада 1941.
З останніх днів його життя.
Покійний президент д-р Кость Левицький тримався майже до самого свого перевезення у лікарню дуже добре і ніщо не вказувало на Його близький кінець. Ще у вівторок 5 ц. м. був він разом із дітьми на виставі "Циганського Барона" у Великому Театрі, а хоч по першому акті почував змучення і хотів іти додому, то на прохання дітей залишився в театрі до самого кінця і прийшов потім з ними пішки до хати. В середу і четвер почувався щораз гірше і працював уже з найбільшою натугою. В четвер оглянув Його д-р Панчишин і рішив про перевіз до лікарні, що сталось у пятницю. У лікарні виявилося, що необхідна операція. Він не міг рішитися, але передумавши ніч, дав свою згоду на операцію. Оперував д-р Малис у суботу 8 ц. м. По трьох днях прийшли комплікації (серце, легені) і в середу 12 ц. м., в год. 5.50 веч., президента д-ра Костя Левицького нестало між живими.
Доповнення до опису похоронів.
В доповненні до опису похоронів пок. президента д-ра Костя Левицького подаємо ще, що в найближчої рідні його взяли в них участь: син з жінкою, обі молодші доньки з чоловіками (найстарша донька, п. Ганкевичева, лежить давно хора), рідний брат (рідна сестра, п. Огоновська, теж не могла наслідком старости прибути) та численна дальша родина. З приводу Його смерти наспіло дуже багато заяв співчуття від українських установ та поодиноких громадян зі Львова і з краю; такі заяви приходять щодня дальше писемно і телеграфічно також з-поза Галичини. Заяви співчуття і жалю по великій страті вписують ще далі численні установи та громадяни (є також не-українці) до жалібної книги, виставленої в бюрі Українського Краєвого Комітету при вул. Парковій (Міцкевича) ч. 10-І.
***
В похоронному поході йшли, як і на похороні бл. п. генерала Тарнавського, довгі-довгі ряди інтелігенції обох полів та дуже довгі кольони селян та робітників. Незвичайно численно була заступлена також молодь і з міста і з села. Словом — у похоронах Покійного взяли численну участь всі верстви українського народу, бо про всіх однаково думав, змагаючись усе життя за краще завтра нації.
В похоронному поході несено коло 60 вінків від усіх українських центральних, УЦК в Кракові та численних повітових, районових і сільських (підльвівських) установ. З Бережанщини, яку пок. Президент заступав довгі роки як посол на парляментарній арені у Відні та соймовій арені у Львові, були 3 вінки й окрема делегація. Деякі вінки були без написів, тому ми не могли подати, від яких установ та з яких місцевостей вони були.
Як ми вже зазначили в описі похоронів, підчас похоронів співав хор під дирекцією дир. Плешкевича і пригравали орхестри. Це були: велика орхестра львівської газівні, орхестра т-ва "Зоря" та 4 орхестри з сіл: з Лисинич, Миклашева, Підберізець і Підбірець. В похоронному поході несено також кілька прикритих чорною крепою прапорів, м. ін. прапор "Просвіти", "Зорі", "Волі" й інших львівських установ. Було теж кілька прапорів з сіл.
Жалібні сходини.
Крім жалібного засідання Української Національної Ради, що відбулося при співучасти членів Українського Краєвого Комітету в четвер 13 ц. м. вечером у митрополичій палаті, занотуємо ще такі збірні вияви жалю з приводу великої втрати українського народу:
На першу вістку про смерть, яка застала працівників Ревізійного Союзу Українських Кооператив при відправі колегії ревізорів у четвер 13. ц. м. в год. 9 рано, промовив през. Юліян Павликовський, схарактеризувавши Покійного як зразкового громадянина, будівничого нашого ґосподарського життя і провідника народу. Промову вислухали всі приявні, повставши зі своїх місць.
У пятницю 14 ц. м. в год. 12 вполудне відбулися жалібні сходини представників усіх родів української кооперації у Львові під проводом Ревізійного Союзу Кооператив. Були заступлені всі види кооператив, присутний був теж уповноважений Державної Кооперативної Ради п. Сепп Міллєр. Промовляв знову през. Ю. Павликовський, змальовуючи Покійного як піоніра економічного відродження українського народу та практичного діяча-кооператора, що до самого кінця свого трудящого життя стояв у проводі багатьох наших економічних установ і вів їх енергійною та вправною рукою.
Відгук у радіовисильні.
Львівська радіовисильня вшанувала память пок. президента К. Левицького добре обдуманим, ядерним рефератом, що його виголошено у четвер 13 ц. м. вечором. Потім радіовисильня подавала ще короткі вістки у звязку з приготуванням до похоронів (про перевезення тіла до храму св. Юра в суботу пополудні, про панахиду перед перевезенням у домівці Української Національної Ради та про панахиду в церкві св. Юра в суботу вечором).
Зразковий порядок.
На закінчення мусимо ще згадати, що порядок усіх похоронних торжеств, не зважаючи на тисячі учасників та десятки тисяч людей, що творили шпалір обабіч цілої траси похоронного походу, був, як і на похоронах бл. п. ген. Тарнавського, зразковий і його ніщо не заколотило. Це треба завдячувати цілій плєяді впорядників в молоді, що під кормою генерального впорядчика інж. А. Палія виконали якнайкраще своє завдання. Всі похоронні торжества від год. 10-ої ранку до год. 3.20 пополудні, коли вони покінчилися зложенням тлінних останків пок. президента поруч домовини ген. Тарнавського та відспіванням гимну "Боже великий", пройшли і гідно і величаво, викликуючи признання у своїх та пошану, а навіть подив у чужих.
Львовянин. 