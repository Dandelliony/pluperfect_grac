Вийшли на волю. — Пошесть черевного тифу. — Соціялістична маніфестація у Львові.

Вийшли на волю. Пишуть нам: Дня 30. вересня ц. р. пополудні вийшли на волю зі слідчого арешту у Стрию такі українські політичні вязні з  Журавщини: дир. Степан Федак, Василь Кунда, Михайло Мудрий, Василь Матушак, Семен Марчук, Іван Кулик, Василь Литвин, які просиділи майже два місяці. Поліція арештувала їх дня 24. липня ц. р. у звязку з розкиненими летючками ОУН на терені журавенського району. В арешті залишився ще Іваник і Табака з Володимирець та один з Любші, якого "засипав" таки найближчий сусід.
Пошесть черевного тифу в Надвірнянщині. Минулого тижня занедужало в Надвірнянщині кільканадцять осіб на черевний тиф. У лічниці в Надвірній недужі лежать на коридорах.
Соціялістична маніфестація у Львові. У Львові відбувся в минулу неділю зїзд діячів молоді ППС.  Учасники того зїзду уладили похід з Замарстинова  (з льокалю працівників громади м. Львова) на Личаківський цвинтар. В поході взяло участь коло 600 осіб, які несли кільканадцять партійних прапорів та сім червоних транспарентів з протифашистівськими та противоєнними гаслами. Маніфестанти поклали на могилі одного з творців соціялістичного руху на львівському грунті вінці, при чому виголошено промови. З цвинтаря похід пішов визначеною трасою на вул. Пішу, де розвязався. 