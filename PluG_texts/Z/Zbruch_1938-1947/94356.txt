◦ ◦ ◦ ◦

Лекція про життя й творчість Крилова. Нещодавно почала роботу Львівська державна обласна бібліотека. В бібліотеці розгортається лекційно-масова робота. 17 грудня о 3-ій годині в читальному залі бібліотеки відбудеться лекція на тему: «Життя і творчість Крилова». Лектор — доцент педінституту Б.Л. Сьомкін.   Крамниці до новорічних свят. До новорічних свят місцеві підприємства харчової промисловості Львова здадуть у крамниці львівської контори «Головособторгу» широкий асортимент товарів.   Львівська тютюнова фабрика закінчує виробництво 4,5 міліона штук цигарок вищих сортів: «Северная Пальмира», «Казбек», «Москва-Волга» та інші. У продаж поступить великий асортимент вин, лікеро-горілчаних виробів та м'ясо-молочних продуктів.   Львівські кондитерські фабрики дають до 50 видів різноманітних кондитерських виробів. Готуються новорічні подарунки для дітей. Велика кількість мандаринів, апельсинів та лимонів надійде у Львів з Грузії.   Лижні бази. Добровільні спортивні товариства «Спартак», «Динамо» та «Локомотив» ремонтують та влаштовують свої лижні бази. Спортивне товариство «Локомотив» вже побудувало базу на ставку «Зелене очко», «Динамо» — на «Залізній воді», а «Спартак» закінчує будувати лижну базу на своєму стадіоні по Личаківській вулиці. Спортсмени вищих учбових закладів також готують лижні бази. Передбачається відкрити лижні бази при повних і неповних середніх школах нашого міста та при фізкультурних колективах підприємств і установ. Для забезпечення систематичного навчання по підготовці лижників, всі фізкультурні колективи міста почали комплектувати учбові групи.   Вечірні середні школи. У Львові працюють п'ять вечірних середніх шкіл для дорослих. В них навчається 600 учнів. Це — молоді робітники, які працюють на залізниці, газозаводі, електростанції тощо. Вчителями школи повністю укомплектовані. Навчання провадиться за програмою вечірних шкіл дорослих без відриву від виробництва.   Вільна Україна 