◦ ◦ ◦ ◦ ◦ ◦ ◦

В Угорщині відмічається велика недостача сільськогосподарських продуктів і кормів для худоби. Через брак кормів у всій країні відчувається недостача молока. Останнім часом поголів’я худоби значно скоротилося. (ТАРС)
Становище в Румунії. Румунське телеграфне агентство передає, що генерал Антонеску звернувся 23 січня з новою відозвою до населення Румунії, в якій він заявляє, що "не зважаючи на всі зусилля, заколотників не вдалося закликати до порядку".
Як повідомляє агентство Ассошіейтед Пресс, повсталі захопили радіостанцію в Бухаресті, Брашові, поштамт і кілька інших громадських будинків у Бухаресті і Браіла.
По всій Румунії вбито 2.000 чоловік. За межами Бухареста і особливо в румунській частині Трансільванії боротьба триває. Залізногвардійці продовжують удержувати в своїх руках міста Арад, Тімішоара і 4 інших невеликих міста Трансільванії.
У журналістських колах Югославії твердять, що в місті Тімішоара відбуваються вуличні бої. Частина військ перейшла на сторону заколотників. Проте, більша частина армії бере участь у придушенні легіонерського заколоту.
В німецьких колах повідомляють такі подробиці подій у Румунії. Керівник партії легіонерів Хоріа Сіма пред'явив прем'єр-міністрові Румунії Антонеску ряд вимог у питанні про державне керівництво. Антонеску відхилив ці вимоги і з свого боку поставив вимогу, щоб Хоріа Сіма відмовився від керівництва легіонерським рухом. Антонеску хотів взяти на себе керівництво легіонерами. На цьому грунті почалася боротьба між прихильниками Хоріа Сіма і Антонеску. Боротьба перейшла в збройні сутички. (ТАРС)
В Румунії мілітаризовано 87 державних і приватних підприємств. Серед них — воєнно-морські арсенали, найбільші підприємства важкої промисловості, підприємства залізничного транспорту, текстильні фабрики і телефонне товариство.
На проведення торішньої виборчої кампанії в США республіканська партія витратила близько 15 міліонів доларів, демократична понад 6 міліонів.
За розпорядженням воєнного міністра Угорщини угорська молодь з 12 років зобов'язана проходити воєнне навчання через воєнну організацію молоці "Левенте".
Англійський уряд запропонував усім англійцям (6.000), які проживають у неокупованій зоні Франції, повернутися на батьківщину. Англійці, що перебувають в окупованій зоні, інтерновані.
Воєнні дії в басейні Середземного моря
На фронтах в Албанії скрізь триває гостра боротьба.
В останні дні греки зайняли кілька нових позицій. Авіація обох воюючих сторін проявляє все більшу активність.
Характеризуючи тактику грецьких військ, кореспондент агентства Юнайтед Пресс відмічає, що греки просуваються переважно в ночі з допомогою штикових атак.
22 січня війська англійської близькосхідної армії після нетривалого штурму оволоділи Тобруком — італійською воєнно-морською і повітряною базою на побережжі Середземного моря Англійці, за даними агентства Рейтер, взяли в полон 20 тисяч італьянців, захопили 200 артилерійських гармат і багато воєнних матеріалів. Агентство твердить, що з 9 грудня, коли почався англійський наступ в Африці, італьянська армія в Лівії втратила майже дві третини свого складу. Загальне число полонених італьянців становить 100 тисяч чоловік.
Тепер англійські передові частини просунулись на 160 кілометрів на захід від Тобрука. (ТАРС)
Затишшя в англо-німецькій повітряній війні
Як передає агентство Рейтер, вже четверту ніч підряд в Лондоні не оголошувалася повітряна тривога. 23 січня відмічалась слаба активність німецької авіації над Англією. Бомби були скинуті в трьох пунктах на східному побережжі.
В ніч на 24 січня німецькі літаки над Англією не появлялись.
Англійська авіація в ніч на 23 січня зробила перший за останні п'ять діб наліт на деякі райони Західної Німеччини і окупованої Франції. (ТАРС) 