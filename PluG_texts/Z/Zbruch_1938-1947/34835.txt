До всесоюзного конкурсу на кращу п'єсу

6 квітня у Львівському клубі письменників відбулася нарада драматургів. Голова секції драматургів Спілки радянських письменників СРСР орденоносець Костянтин Треньов і відповідальний секретар секції І. Чічеров познайомили письменників м. Львова з розвитком радянського драматичного мистецтва і закликали письменників західних областей України взяти участь у Всесоюзному конкурсі на кращу п'єсу.
Це конкурс оголошений Всесоюзним комітетом в справах мистецтв на оригінальні драматичні твори на будьякій з мов народів СРСР. За найкращі твори передбачено 6 премій по 50.000 крб., дві по 25.000 крб., три по 15.000 крб.
В конкурсі можуть брати участь не лише письменники-професіонали, але й всі громадяни СРСР. Рукописи мають бути надіслані не пізніше 4 листопада 1940 року.
Костянтин Треньов говорив про виняткову роль драматичного мистецтва в Радянському Союзі, якому приділяється так багато уваги. В жодній країні світу глядач так палко не любить театру і ніде драматург не має такої широкої та чутливої аудиторії як в Радянському Союзі. Тисячі театрів вщерть заповнюються глядачами. Радянський глядач навіть з найменшою освітою вміє критично розцінювати спектакль.
І. Чічеров, театральний критик знайомив слухачів з найцікавішими драматичними творами останнього року і з новими зрослими потребами радянської сцени. Радянський театр невпинно шукає і нових, щирих, оригінальних і сміливих п'єс що відбивали б нашу дійсність і висували проблему, яка схвильовує письменника; це такі твори, що не тягнуться в хвості актуальних подій відомих усім із преси, а ті, що повстають з глибоких переживань письменника, з його любові та ненависті.
Радянський театр найбільше зацікавлений у таких творах письменників західних областей України, в яких буде відображена соціальна та національна боротьба з того періоду, що довів їх до хвилини об'єднання з Радянським Союзом або в таких п'єсах, де письменники могли б відтворити свої сучасні складні переживання в зв'язку з переходом з буржуазних форм життя на нові, соціалістичні.
М. Рудницький. 