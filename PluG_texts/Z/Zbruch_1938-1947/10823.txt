— Конфіската «Діла». — Розкопують могили поляглих стрільців УГА. — Перевіз жертв летунської катастрофи до Львова. — До Берези Картуської. — Притягав до відповідальности невинних людей. — Масове затроєння людей несвіжим мясом.

— Конфіската «Діла». Вчорашнє число «Діла» (162) підпало конфіскаті за передову статтю пос. В.Кузьмовича про Холмщину і Підляшша.
— Розкопують могили поляглих стрільців УГА. Минулої неділі 24. ц. м. явився війт волости Наварії з кількома робітниками в селі Полянці пов. Львів і викопав тлінні останки поляглих стрільців УГА в 1918-19 р. з могили під церквою на городі одного господаря. Розкопав теж братську могилу на цвинтарі. Кости поляглих вивіз невідомо куди. Могилу під церквою зрівнано зі землею.
— Перевіз жертв летунської катастрофи до Львова. Минулої середи пополудні особовим поїздом з Черновець привезли вісім домовин жертв летунської катастрофи на Буковині. Зі Львова відвезли кілька домовин до Варшави і до інших міст, звідкіля походили жертви катастрофи. Тіла двох убитих похоронять у Львові, інших — у Варшаві.
— За зневагу Ст. Штайґера. До городського міського суду у Львові вніс Ст. Штайґер, який є тепер адвокатом у Бендзіні, акт обвинувачення проти адв. К.Позовського з Кракова за зневагу. Адв. Ст. Штайґер почувається ображеним словами адв. Позовського, який підчас розправи проти Добошинського перед судом присяглих у Львові висловився словами: "Тут на тій салі, де відповідав Штайґер, який виконав атентат на през[идента] Войцєховського“... Як відомо, 15 років тому перед судом присяглих у Львові відбулася розправа проти Ст. Штайґера за атентат на през[идента] Войцєховського, але суд увільнив його від вини і кари.
— До Берези Картуської вислала адміністраційна влада 26. ц. м. Л.Кронштайна з Луцька тому, що зволікав з відновленням дому. Крім того до Берези помандрувало кількох кримінальних проступників. І так з Лодзі вислала влада Е.Вайнтравба, який продавав фікційні рахунки ріжним купцям, які намагалися таким чином не платити податків, далі Г.Янушкевича, професійного касового злодія, М.Ґарфінкля, пачкаря з Люблина; Чеслава Ґжиловіча, бандита з Ченстохови; Ст. Лішка, злодія з Келеччини і Ф.Міхальського, вломника з Варшави.
— Гебрейська учительська семинарія на Закарпатті. З Мукачева наспіла вістка, що тамошня міська рада звернулася до міністерства освіти з домаганням утворити в Мукачеві гебрейську учительську семинарію.
— Притягав до відповідальности невинних людей. В Москві закінчився процес проти прокуратора московського окружного суду Безпамєнтєва, який — каже акт обвинувачення — „починав процеси без причин". Минулого року Безпамєнтєв притягнув до судової відповідальности 750 осіб. Суд засудив його на 5 років вязниці.
— Масове затроєння людей несвіжим мясом. Большевицька влада замкнула різні в Тирасполі, Кривім Розі і Сталіні та фабрику ковбас у Червонім Лучі за страшний бруд. Мясними виробами згаданих підприємств затроїлося багато людей і вояків на Сов. Україні. 