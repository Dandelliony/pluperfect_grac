◦ ◦ ◦ ◦ ◦ ◦ ◦ ◦ ◦ ◦

Національна статистика ґімназій у Польщі. В цілій Польщі є 769 гімназій, з того 307 державних, 41 самоуправних і 421 приватних. З державних ґімназій 297 мають польську викладову мову, 5 українську, 3 німецьку, 1 білоруську та 2 польсько-українську. На 421 прив. ґімназій 333 мають польську викладову мову, 13 німецьку, 50 жидівську з гебрайською, 19 українську, 1 литовську, 1 французьку та 4 російську. Всі самоуправні ґімназії мають польську викладову мову. На одну ґімназію припадає пересічно 235 учеників; польські державні ґімназії мають 330, польсько-українські 280, українські 314, білоруські 141, німецькі 120. Приватні ґімназії мають пересічно учеників: жидівські 180, польські і німецькі по 170, українські 165.
Львівська хроніка. В суботу вечором 18-літня робітниця Антонина Книш (вул. Малинова 4) намагалась скінчити самогубством і напилась лізолю. Її відвезли до шпиталю. — Поліція арештувала Й. Кучинського (вул. Любомирського ч. 9) за вбивство в 1937. р. Я. Столярчика у Кракові. — В суботу 24. ц. м. втік з хати батьків 15-літній Карло Лопот (вул. Абрагамовичів ч. 14) тому, що дістав двійку і дотепер не вернувся до дому. — При вул. Вонсовича і Личаківській зударилась таксівка з кареткою рятункового поготівля та ушкодила каретку. Жертв у людях не було.
Влом до костела. В селі Лемчиськах, пов. Ліманова вломилися до костела невідомі злодії і вкрали золоту та дві позолочені чаші. Поліція шукає за вломниками. Крім того в ночі 24. ц. м. вломники розбили вогнетревалу касу в управі громади в Лімаковій, але знайшли лише 65 сот. касову книжку та обезпеченєву полісу. Розчаровані вломники втікли не забираючи нічого.
Будують костел у Колиндянах. Недавно кс. Й. Маховський з Борщева посвятив фундаменти під будову костела в селі Колиндянах, пов. Чортків. У посвяченні взяли участь представники влади з чортківським старостою Васєвичем та майором Руськевичем на чолі. При цій нагоді староста Васєвич виголосив промову підкреслюючи, що "кожний костел є бастіоном польщини на сході".
Буря зі зливним дощем і громами перейшла в неділю 25. ц. м. попол. над Львовом та охолодила повітря й уможливила мешканцям відітхнути повною груддю. До год. 4-ої попол. панувала страшна спека так, що минулу неділю можна сміло зачислити до найгорячіших днів у Львові. Всі ті мешканці, які не виїхали за місто, просто мліли на вулицях від нечуваної спеки. Щойно в год. 4-ій пополудні надтягнули з заходу чорні хмари з блискавками і зливним дощем та очистили задушливу атмосферу.
Кожна четверта родина матиме город і власну хату. У Відні є тепер 30.000 городів-наділів, що їх виарендовують поодиноким родинам. Це число городів збільшать до 100.000 так, що щочетверта родина матиме вчасний город і літній дім. Число городів збільшили з огляду на успішну оборону перед летунськими нападами, зокрема перед запальними і ґазовими бомбами, що викликують велитенське спустошення в густо заселених дільницях міст. Куди менше знищення заподіють літаки в містах з широко розкиненими городами-наділами. 