Між Богом і Дністром

(Від нашого кореспондента)
В той час, коли багато мільйонів українців, які живуть компактною масою в межах російської Совітської Республики не мали найменших культурно-національних прав, большевики наплодили в Україні повно чужомовних національних автономних областей та "союзних" републик. Дійшло до того, що на українській території аж рябіло від чужих національних осередків. У політиці большевицької Москви ці чужі райони в Україні — штучно створені большевиками — мали виконувати подвійне завдання: з однієї сторони вони були одним з найбільш рафінованих засобів большевицької пропаганди серед різнонаціонального населення сусідніх держав Польщі і Румунії, а з другої — вони мали бути для України тягарем на випадок, коли б вона захотіла знову попробувати розгорнути свої крила до самостійного лету. Серед цих новотворів особливо важну ролю відограла т. зв. "Молдавська Соціялістична Совітська Республика" — МССР., поверхнею 8.434 кв. км., що в 1926 р. мала 258.000 молдавського населення. Здавалося, що така підступна політика большевицької Москви починає приносити московським імперіялістам реальні користи. Адже використавши добру нагоду, коли увага цілого світа була скупчена коло військових подій під Парижем, большевики обсадили в літі 1940 р. Бесарабію і заселену українським населенням північну Буковину та почали приготовляти терен для дальшого наступу на Европу. Бесарабію вони прилучили до Молдавської республики. Але не тривало довго як положення на сході Европи несподівано змінилося в некористь Москви. За перших кілька тижнів німецько-совітської війни, нетільки Буковина та Бесарабія знову опинилися в межах румунської держави, але й Молдавська республика, на тій підставі, що, мовляв, сам большевицький уряд у Москві і Балті — столиці Молдавської республики — проголосили населення того краю за молдован — себто: румунами, була разом з своїми дооколичними районами приєднана до Румунії.
Ця наймолодша теперішня румунська провінція називається — "Трансністрія" по українськи — Задністрянщина. Охоплює вона ввесь простір між Богом, Чорним морем, Дністром — приблизно аж до Могилева і творить коло 45.000 кв. км. з населенням приблизно 2 міл. душ. Задністрянщина звязана з Бесарабією залізничим мостом, що проходить через Дністер між Тирасполем і Бендерами (Тігіна). При свому відвороті цей міст большевики знищили, але його вже встигли відбудувати німецькі піоніри і він називається "міст марш. Антонеску".
В адміністративному відношенні Задністрянщина — це румунська губернія. Вона поділена на 13 районів. Кожний район відповідає приблизно колишньому повітові з часів української влади. Головним містом краю є Тирасполь, а тепер Одеса, його губернатором — проф. Алексіяну. Повітами кермують старости (префекти) — старшини румунської армії. Урядова мова румунська, а попри неї заведено ще і мову німецьку та московську. Від кількох тижнів повітові осередки вже мають воду, світло та телеграфний і телефонний звязок. У кожній громаді є бодай одна народня школа. Навчання в школах відбувається в мові: румунській, німецькій, московській.
Забезпечення населення краю предметами першої потреби відбувається шляхом виміни під загальним доглядом уряду губернатора. З тією метою зорганізовано окрему інституцію "Головний торговельний уряд", обовязком якої є давати містам і селам фабричні вироби, вимінювати їх на сільськогосподарські продукти, а ці останні розділювати серед населення. Це діється так, що вант. автами урядовці розвозять ґалантерію, мануфактуру, сіль, сірники, нафту, бензину тощо, а за все те дістають борошно, бараболю, овочі, ярину та інші продукти, що їх опісля уряд розділює між населення міст і містечок Задніпрянщини.
Задніпрянщина дуже спустошена військовими подіями та довголітньою большевицькою господаркою. Саме між Богом і Дністром проходила прикордонна смуга з відомою лінією Сталіна. Після того, що тут накоїли большевики, треба багато часу і праці, щоб усе привести до нормального стану. Відбудова краю мусить бути переведена від самих основ.
ДК. 