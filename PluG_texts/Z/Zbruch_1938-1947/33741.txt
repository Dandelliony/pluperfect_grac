Обов’язкова постанова №4 Львівської Міськради від 29 лютого 1940 р. "Про введення інституту двірників м. Львова"

З метою приведення міста в належний санітарний стан та поліпшення санітарного і комунального обслуговування будинків, дворів, садів, вулиць, місць загального користування, а також додержування в належному стані житлового фонду — президія Львівської Міськради
ПОСТАНОВЛЯЄ:
1) Зобов'язати всі державні, громадські, профспілкові, кооперативні та господарські організації і підприємства (в тому числі і військові), що володіють житловими або адміністративними будинками, на засадах платної, або не платної оренди, закріплені на правах власності, а також приватних домовласників, утримувати в належній чистоті будинки, садиби та площу вулиць і тротуарів, що прилягають до них.
2) Для найкращої організації очистки міста, а також підвищення санітарної дисципліни і дотримання громадського порядку — ввести в м. Львові інститут двірників, з розрахунку по одному двірнику на кожен будинок.
3) Утримання двірників провадиться за рахунок коштів домоуправ, організацій, підприємств, установ і приватних домовласників, які повинні забезпечити двірників безкоштовно відповідними житловими приміщеннями, розташованими на терені будинків, що обслуговуються двірниками, придатними в санітарному відношенню для житла зі всіма комунальними послугами, а також забезпечити всім потрібним для роботи інвентарем: мітлами, залізними та дерев'яними лопатами, совками, тачками для вивозки сміття, ломами для колки льоду, відрами, піском не менш 1 підводи та хлорним вапном.
ПРИМІТКА: Заробітна плата двірникам встановлюється згідно з колективною умовою і кормами за полагодженням з профспілкою дворових робітників.
4) Зобов'язати всі домоуправління протягом 2-х декад, з моменту оголошення цієї обов'язкової постанови найняти двірників і зареєструвати їх у відповідних відділках міліції міста і надалі прийом та звільнення двірників провадити виключно за попереднім погодженням з управою відповідних відділів міліції.
ПРИМІТКА: 1) Рішення міліції про відмовлення в затвердженні прийому, або звільненні двірників обов'язкове для виконання домоуправами.
5) Встановити для всіх двірників міста єдину форму одягу, як літню, так і зимову, та відповідний нагрудний знак, згідно з зразком, що його затверджено управою робітничо-селянської міліції НКВС УРСР.
Зазначений одяг та нагрудний знак зобов'язані придбати та видати двірникам особи і організації, що на них покладено утримувати двірників, а двірники зобов'язані цей одяг і нагрудний знак носити під час виконання ними своїх службових обов'язків.
ПРИМІТКА: Видача літнього одягу встановлюється з 15 квітня — і зимового з 15 жовтня на термін, що його встановлено, згідно колумови складеної з спілкою дворових робітників.
6) На обов'язок двірника покладається: слідкувати за благоустроєм і санітарним станом обслуговуваних вулиць, дворів, садиб, охороняти житлофонд, а також громадський лад і безпеку на терені обслуговуваних домоволодінь.
ПРИМІТКА: Детальний перелік прав і обов'язків двірників визначається інструкцією, що її видано управою РС міліції НКВС УРСР.
7) Зобов'язати перелічені в § 1 домоуправління, орендарів та власників будинків на протязі 1 місяця з дня оголошення постанови, устаткувати дзвінки від ходу у подвір'я до квартири двірника, з табличкою "дзвінок до двірника".
8) Встановити на вулицях міста вартування двірників за спеціальною дислокацією, що її складає управа міліції та затверджує міська рада.
9) Інструктаж та загальне керівництво інститутом двірників покладається на органи РС міліції.
Відповідальність за санітарний стан і дотримання в чистоті вулиць, дворів, садиб, місць загального користування, а також безпосереднє розпорядження двірниками покладається на домоуправи, осіб і керівників підприємств, установ і організацій та домовласників, що зобов'язані за цією постановою утримувати двірників.
10) Особи винні в порушенні цієї обов'язкової постанови притягаються органами РС міліції до адмінвідповідальності, а саме: штрафу до 100 крб., або примусової праці терміном до 1 місяця.
11) За систематичне невиконання покладених обов'язків двірники відповідають як за порушення цієї постанови.
12) Скарги на постанову органів міліції про адмінпокарання можна подавати в 3-х денний термін з дня оголошення постанови, порядком, що його визначено арт. 55 АК УРСР до голови міськради.
13) Догляд за виконанням цієї обов'язкової постанови покладається на органи міліції.
14) Ця постанова набуває чинності після 10 днів з дня її оголошення і поширюється на місто Львів і має силу до її скасування.
Голова Міськради Ф. ЄРЕМЕНКО.
Секретар Міськради ЛОПАТІНА. 