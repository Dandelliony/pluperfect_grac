◦ ◦ ◦ ◦ ◦ ◦ ◦ ◦ ◦ ◦

Львівська хроніка. У шпиталі померла Ліна Ґрос, яку самохід трунув на Казимирівській вулиці, так, що вона впала і розбила собі голову. — На вул. Абрагамовичів найдено 4-місячну дитину. — Ян Біґель брав від власників камениць — зокрема у 3-ій дільниці — завдатки на ґазові маски, яких не доставляв; щойно по довшому часі поліція здемаскувала його.
Краєва хроніка. У Козлові, пов. Тернопіль земля засипала 8-літнього Івана Беднерськаго, що бавився у ямі, викопаній на злив. — Румунська гранична сторожа застрілила пачкаря Івана Кречуна, що переходив Черемош. Його товариша арештувала польська поліція. — У Семиківцях, пов. Станиславів згоріло 5 селянських господарств. — У Корнях, пов. Рава Руська грім ударив у стодолу; вибухла пожежа, в якій згоріло ціле господарство. — Коло Славетина, пов. Підгайці Олександер Залуцький розбирав гарматне стрільно, що вибухло, розриваючи його на шматки. — У Соловій, пов. Перемишляни злодії обікрали каплицю.
Розібрали новий дім, бо був їм невигідний. Перед городським судом у Лодзі відбулася недавно ориґінальна розправа. Підсудних було 34 мешканців вул. Напюрковського. Їх обвинувачували, що вони розібрали одної ночі новий дім, власність якихсь Франковських, бо той дім утруднював мешканцям вул. Напюрковського комунікацію зі сусідньою вулицею. Суд засудив 24 підсудних на кару 3 тижнів арешту, інших через недостачу доказів вини звільнив.
Поліція викрила фабрику гітлєрівських прапорців. Поліція у Пщині впала на слід фабрики гітлєрівських прапорів. По довшому слідстві поліція ствердила, що прапори зі свастикою фабрикує у своїм помешканню 24-літня Марія Блажчик. Підчас ревізії знайшли у кравецькім варстаті зразки свастики, якими Блажчиківна користувалася при продукції прапорів. 