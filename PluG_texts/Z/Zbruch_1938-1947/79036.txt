З україніки віденського архіву

Кн. Я. Острозький і козаки.
Що торкається подій, які в ті часи відбувалися в Україні, то їх слідів треба шукати першзавсе в актах з тої доби — польських, руських, молдовсько-волоських, а частинно в угорських і турецьких. Чи не найкраще використано польські акти. Молдавсько-волоські документи досить використали румунські історики Гормузаки та Йорґа. Менше досліджено турецькі та угорські документи. Досить добре простудіовано московські акти. Але й там є досить ніде ще неопублікованого й для нас вельми цікавого матеріялу. Так напр. зі споминів австрійського посла в Москві виходить, що на каштеляна Януша Острозького, що був при тім великим австрофілом, польські вельможі дивилися зависливим оком і де тільки moгли старалися йому нашкодити. Вони навіть підтримували проти нього казацькі напади й козаки не раз таки добре пошарпали маєтки князя Януша Острозького.
Вже при перегляді каталогу архівних документів видно, що в архіві мусить бути багато цікавого матеріялу. Тут, напр., є 44 листи й один запис барського старости Претвича. Непосидюща діяльність і невсипуща енергія цього високого польського урядовця, а разом з тим й аґента австрійського двору допровадила до того, що невеличка закутина української землі — Поділля, разом з тимчасовою резиденцією старости — Теребовлею, стала на якийсь час значним політичним осередком та місцем політичних інтриґ.
Відгомін повстання Косинського.
Великий відгомін у Европі викликало повстання, чи краще сказавши, рух Косинського. Всі важніші акти, що відносяться до провідника цього руху і до самого повстання, є у військових архівах. Їх багато, писані вони латинською мовою. Там теж є і лист Олександра Вишневецького про смерть Косинського, а також відомий "Опис Польщі", що його на підставі польських джерел склав австрійський посол Даніель Принц, де згадано про українських козаків-"гультаїв" і тих, що боронять границь Польщі.
Листи татарських ханів.
Тут же лежать латинські переклади листів кримського хана з Бахчисараю Шахни Ґірея до польського короля Жигмонта ІІІ з просьбою про допомогу козаків у його боротьбі за трон. Далі — повна копія Хотинського договору 1621 р., копія Куруківського договору 1625 р., латинська копія відомого листа ("розеллія") до запорожців 1631 року та багато нерозібраних документів з 1621-1631 рр. і т. д.
До 1920 р. ні одного українця-дослідника.
Найцікавіше, що вдалося віднайти д-рові Михайлові Антоновичеві у віденському архіві — це документ з підписом Івана Луцкевича, досі невідомого в нашій історії українського гетьмана (1624 р.), що за його короткого, кількамісячного гетьманування почалася більше тривала політика Запорозької Січі у відношенні до Европи. У віденському архіві вдалося встановити й ще один не менше цікавий факт: старі українські акти тут досліджувало 6 дослідників — 4 поляки, 1 чех, 1 мадяр і аж до 1920 р. — ніодного українця. Тільки в 1920 р. видно вже один український підпис.
Навіть з побіжного перегляду документів віденського державного архіву можна побачити, що в Европі українських запорозьких козаків всюди трактовано як поважну військову силу і при всіх більших військово-політичних комбінаціях, а зокрема підчас 30-літньої війни, з ними серіозно числилися.
Д. М. 