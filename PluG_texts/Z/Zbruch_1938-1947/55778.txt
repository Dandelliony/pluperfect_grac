◦ ◦ ◦ ◦ ◦

Вбивство Сеника і Сціборського. Дня 30-го серпня 1941 р. в год. 19.30 в Житомирі, на вул. Бердичівській вбито револьверовими стрілами Омеляна Сеника-Грибівського і Миколу Сціборського, членів Проводу ОУН, що вийшли з будинку Обласної Управи по важній нараді. Вбивник Степан Козій з Любачева, що йшов вслід за Сеником і Сціборським, на вулиці віддав із віддалі одного кроку стріл із револьверу в задню частину голови Сеника, який помер на місці. Коли на гук стрілу інж. Сціборський відвернувся, вбивник стрілив до нього два рази, поціливши його в уста й шию. Вбивник почав утікати й тоді почали за ним бігти німецькі вояки, з яких один його застрілив. Інж. Сціборського перевезено до шпиталю, де він по операції помер.
Зацікавлення історичною трагедією на 5 дій Б. Лепкого (в сценічній обробці Л. Лісевича) п. н. "Батурин", що її побачимо 6 і 7 вересня, у суботу і неділю, в 6-і й год. вечером; на сцені Українського Театру міста Львова, в нашому громадянстві велике. Притягає не тільки сюжет, але і прегарна мистецька гра наших артистів. Тій самій мистецькій грі треба приписати факт, що "Наталка Полтавка" І. Котляревського (її побачимо також в неділю 7 вересня в 12 год. вполудне) держиться на сцені сильно і втішається широкою популярністю.
Реконструкція телефонної сітки. Відбудова знищеної телефонної сітки у Львові поступає систематично вперед. Зовсім зрозуміло, що вперед треба направити телефонну сітку для війська, адміністрації та господарчого життя. Поволі долучується вже до сітки і приватних абонентів. Автоматичні апарати можна буде урухомити щойно пізніше.
Продажа місячних трамвайних карт у Львові. Міська Електрична Залізниця у Львові продає тепер абонаментні карти у таких пунктах міста: 1) вул. Вулецька 2; будинок М. Е. 3., в годинах 8—18. 2) Гетьманські Вали, кіоск М. Е. 3., в годинах 8—18. 3) вул. Баторого 26, Мешканевий Уряд в годинах 8—18. Продається три роди карт по такій ціні: Місячна абонементна карта із світлиною, що уповажнює до необмеженої кількості переїздів, — коштує 75 крб. Місячна карта для військових, державних і комунальних урядовців, що уповажнює до їзди в одну сторону і з поворотом, коштує — 25 крб. За місячну карту для учнів з правом пересідати, але засадничо тільки в двох напрямах їзди, платиться — 20 крб. Два останні роди карт можна дістати тільки на основі довідки, що її видає канцелярія місця праці або науки.
Емісійний Банк у Львові. Дня 8 ц. м. припинить свою діяльність відкрита 7 липня Державна Кредитова Каса (Райхскредіткасе). Діяльність тієї інституції перебере Емісійний Банк (Емісіонсбанк).
Живий сейсмограф. Українське народне вчительство, як зачуваємо, довідавшись про вписи дітей до шкіл м. Львова, рішило зійтися сьогодні, в суботу, 6 вересня 1941 р. точно о год. 13-ій (1-ій пополудні) в домівці "Краєвого Будинку Народної Творчости" при вул. Францішканській 7. Відрадний це факт. Наше народне вчительство, відоме зі своєї ідейности та творчого патріотизму, не залишається і тим разом позаду реального життя. Воно хоче працювати, будувати нові виховно-освітні вартості. Саме найважніші реальні проблеми виховно-освітньої праці рішило наше вчительство гуртом обговорити, викристалізувати та йти збитою лавою, скуті одною думкою, до великої мети. 