60-літній ювілей д-ра М. Ґалаґана

На одному з найкращих празьких шпилів — Мальвазінці притулилася до гори низка невеликих домів. В одному з них — на вул. Прямій (Praha XVI, Prima, 35) у тиші та в спокою 7. жовтня ц. р. (24 ІХ. ст.) дожив 60 років український громадський, політичний і культурно-освітній діяч д-р Микола Михайлович Ґалаґан, що від 22. V. ц. р. відійшов од будь-якого політичного, громадського й культурно-освітнього життя й сьогодні присвячує себе лише своїй родині.
Др. М. М. Ґалаґан походить із старого українського роду Ґалаґанів. Народився він 24. IX. 1882 р. в Требухові на Чернігівщині. Середню освіту розпочав у Київській 3-й ґімназії. З неї 1898 р. перейшов до Колєґії П. Ґалаґана у Києві, де й матурував 1902 р. Того ж року вступив на Природничий Відділ Фізико-Математичного Факультету Київського Університету, який абсольвував 1908 р., а державні іспити склав 1909 р. Вже на еміґрації 1932 р. зробив докторат на Українському Вільному Університеті в Празі. Підчас своїх студій був членом нелеґальних україн ських орґанізацій: гуртка середньошкільників у Києві, потім — Студентської Громади й Революційної Української Партії, за приналежність до якої 1904 р. відсидів у тюрмі 8 місяців. По скінченні університету служив спочатку в банку в Києві, потім — у Фінансовій (Скарбовій) Палаті в Чернігові й нарешті був приділений до Державного Інспектора Сільського Господарства в Чернігові для спеціялізації в царині луківництва й культури багнищ. Тут його захопила світова війна 1914 р. Мобілізований, як резервовий старшина при проголошенні війни, перебув її у складі російської армії, а, коли по революції 1917 р. почали творитися українські військові частини, — перейшов до 1-го Українського Богданівського полку, де був полковим значковим (ад'ютантом). Вкінці жовтня того ж року став членом Української Центральної Ради, іменем якої в грудні того ж року провадив переговори з урядом Кубані в Катеринодарі. 1918 р. був послом УНР в Румунії, за часів гетьманату був директором департаменту Міністерства Народного Здоров'я й Державної О піки, а за Директорії на початку 1919 р. знову вернувся до дипломатичної праці і був призначений послом УНР в Угорщину. На цьому становищі він перебував до своєї димісії восени 1920 р. На еміґрації був членом Управи, а потім — Головою Українського Допомогового Комітету у Відні (1920—1922); Секретарем Орґанізаційної Комісії, а пізніше Адміністративно-Господарської Комісії Української Господарської Академії в Подебрадах; членом Управи Українського Громадського Комітету в Празі (1922—25). В 1926—27 був Головою Правління Українського Громадського Видавничого Фонду в Празі, 1926—1927 р.р — професором Української Ґімназії в Празі, а потім — в Ржевницях. В 1929—1938 р.р. був Головою Української Громади в кол. ЧСР, а наприкінці 1938 р. переїхав до Хусту, де був професором державної ґімназії геть аж до березневої катастрофи. Визволившись з мадярського арешту, переїхав до Праги, де в літі 1941 року став Головою Правління Культурно-Наукового Видавництва УНО та Головноуповноваженим для творення фахових комісій при ньому. За неповний рік праці в умовах війни Культурно-Наукове Видавництво під його проводом видало друком три поважні книжки: за ред. проф. д-ра Л. Білецького: "Золоте Слово", за ред. проф. Віктора Доманицького збірник "Сільське Господарство України" (й 10 відбиток з нього) та книжку проф. д-ра В. Січинського "Чужинці про Україну". Крім того, для потреб фахових комісій розмножено на циклостові багато еляборатів та проєктів. На весні 1942 р. був призначений Головою Обласної Управи УНО в Протектораті.
Науково-літературні праці д-ра М. Ґалаґана: 1) "Атом і молєкула" — Київ, 1912; 2) "Фізицизм і містицизм" (разом з проф. П. Андрієвським) — Прага, 1924; 3) "Атомістично-молекулярна теорія", Прага, 1926; 4) "Новий елемент Гафній", Прага, 1928; 5) "Хемічні елементи Мазурій і Реній", Прага, 1929; 6) "Про редукцію міді з тартратового комплєксу за присутности гидропероксиду" (докторська дисертація), Прага, 1932; 7) "Рідкі землі", Прага, 1934; 8) "Важкий водень і важка вода", Прага, 1935. Крім того, д-р М. Ґалаґан опублікував 4 томи мемуарів п. н. "3 моїх споминів", Львів, 1930, низку перекладів чужоземних авторів, був співредактором журналу "Нова Україна" в Празі, є автором численних статтей, оглядів і рецензій в українській пресі.
Знагоди 60-літнього увілею бажаємо заслуженому ювілятові довгого й плідного життя, доброго здоров'я та свіжих сил. Хай живе на користь України многая літа!
Проф. Віктор Доманицький 