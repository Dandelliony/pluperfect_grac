Про збереження зруйнованого житлового і нежитлового фонду у Львові.

  Днями виконком Львівської міської Ради депутатів трудящих розглянув питання про збереження зруйнованого житлового і нежитлового фонду м. Львова. Виконком міськради відзначив, що за останній час у Львові збільшились випадки злочинної руйнації пошкодження житлових і нежитлових будинків, як окремими громадянами, так і організаціями.   Так, наприклад, начальник «Укр-електромонтаж» тов. Ольша розібрав дах цілого будинку по Джерельній вулиці, №72, чим призвів цей будинок до повної руйнації.   Керуючий будинками домоуправління №303 Йосиф Ших для опалення контори розібрав дерев'яні сходи в буднику №40, по вулиці Пєряцького.   Начальник 3-ї будівельної дільниці управління будівельно-відновлювальних робіт Львівської залізниці тов. Сагерошвілі розібрав барак площею 200 кв. метрів по Городецькій вул. №165.   Завідуюча їдальнею Спецторгу тов. Андріанова при звільненні квартири №2 (їдальні) в будинку №5 по Академічній вулиці, зруйнувала водогін, газопровід, зняла умивальник, двері, віконні рами, розібрала кухню.   Співробітник міського відділу НКВД Й.Б. Клюхов, 13 грудня 1944 р. в квартирі №3, в будинку №5 по вулиці Ходкевича розібрав кафельну плиту, забрав котел з ванної кімнати, чим призвів приміщення до нежитлового стану.   Виконком Львівської міськради, розглядаючи подібні дії, як злочинні, вважає, що винуватців в руйнуванні будників треба суворо покарати, і з метою усунення подібних випадків хижацької руйнації житлового фонду, ухвалив:   Зобов'язати персонально голів виконкомів районних Рад м. Львова, начальника міськжитлоуправління Тимофієва та начальника міської міліції полковника міліції Книша негайно вжити відповідних заходів до охорони та збереження пошкодженої житлової та нежитлової площі.   Міському прокурору тов. Омельчуку доручено терміново розглянути справи на вищеперелічених громадян і винних в хижацькому руйнуванні будинків притягти до судової відповідальності.   Виконком міськради попередив всіх керівників підприємств, організацій, військових частин та громадян міста, що винні в руйнуванні будинків будуть негайно притягатись до судової відповідальності.   Керівників домоуправлінь та двірників попереджено про те, що вони несуть персональну відповідальність за охорону житлового і нежитлового фонду.   Вільна Україна   