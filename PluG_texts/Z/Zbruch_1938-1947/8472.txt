Після вбивства полковника Евгена Коновальця.

ДЕСЯТЬ ТИСЯЧ ФЛЬОРЕНІВ ЗА ЗЛОВЛЕННЯ ВБИВНИКА ПОЛК. КОНОВАЛЬЦЯ.
Поліційне слідство в Ротердамі виказало нібито, що Валюх зветься в дійсности Петрович або Петришин (мабуть навмисно подано до газет кілька прізвищ). Він високий 1 метр 72 центиметри, темний брунет, дуже елєґантно вбраний.
Поліція має його світлину та почерки його письма. Із Льондону прибув до Ротердаму детектив Скотляндярду, знавець українських справ. Слідство ведуть у різних столицях Европи.
Голяндський уряд назначив 10 тисяч фльоренів нагороди за зловлення вбивника. Голяндська поліція покищо тримає в тайні цілу таємну справу вбивства і нитки тієї справи йдуть до ріжних східних країв.
Стверджено, що було багато спільників убивства.
(За голяндською пресою з дня 1. 6. ц. р.).
СПРАВА ПОХОДЖЕННЯ ВАЛЮХА.
У звязку зі здогадом, який появився у пресі, що здогадний убивник полк. Коновальця Валюх походить мабуть з Дрогобиччини та є чи не сином гр.-католицького священника, появився в „Новому Часі" отвертий лист п. Анатоля Валюха з Трускавця, який стверджує, що ця вістка цілковито безосновна. Є в Галичині тільки один греко-католицький священник на прізвище Валюх, а ним є батько автора листа, парох Трускавця. Оба його сини, а саме інж. Ярослав Валюх (зам. у Стебнику) й автор листа, Анатоль Валюх, абс. В. Т. Ш., перебувають від років у краю і з комунізмом не мали й не мають нічого спільного.
ГОЛОС ЖИДІВСЬКОГО ЖУРНАЛІСТА.
Львівська „Хвіля" (ч. 6898 з 4-го червня ц. р.) принесла статтю Бермарда Зінґера п. н. „Львів—Ротердам", в якій між іншим читаємо:
„Коновалець мав вести акцію виключно на протибольшевицькому фронті. Роботу в Польщі мали припинити, хоч у цій справі йшли гострі внутрішні тертя внутрі ОУН. Частина вважала що слід вести рівнорядну акцію. Становище Коновальця в цій справі не було ясне, хоч близькі йому люди заявляють, що задумував припинити на короткий час протипольську акцію".
„Чи це правда, що в дійсності пороблено підготову до зліквідування ОУН на терені Галичини, годі на це відповісти. За лаштунками підпольних організацій оперують кожним разом інші чинники.
„Ким були вбивники Коновальця, куди ведуть сліди, годі хвилево устійнити. Деякі групи заявляють рішуче, що він упав жертвою Совітів тому, що започаткував проти них гостру акцію. Інші думають, що його дотеперішні приятелі хотіли його позбутися, бо знає чимало річей з минулого"...
„Історія вбивства носить дивний і таємничий характер".
„Витворюється опінія, що ріжні чинники працюватимуть у напрямі замотання слідства. Не вияснено теж, що сталося з документами, що їх найшли в Коновальця, а які мали служити, як рефлєктор для насвітлення недоговорених і невияснених у процесах ОУН фактів"
„В останніх місяцях мала прийти остаточна постанова у справі дальшої діяльності. Гра валєнродизму в еміґрантських діячів плутається, веде до тайних замахів і ніхто не годен зорієнтуватися, де зачинається ГПУ, де діє Ґештапо, а де істнує можливість функціонування змовницької орґанізації".
ПОМИНАЛЬНЕ БОГОСЛУЖЕННЯ У ЛЬВОВІ.
Заходом родини покійного полк. Е.Коновальця відправлено в суботу, 4-го ц. м., в архикатедральному храмі св. Юрія у Львові поминальне богослуження. Після співаної Служби Божої о. пралат Л.Куницький в асисті 6 священників відправив панахиду. Після панахиди хор відспівав жалібні пісні. На Службі Божій та панахиді був приявний батько покійного. 