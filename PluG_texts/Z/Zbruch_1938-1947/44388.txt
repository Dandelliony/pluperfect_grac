◦ ◦ ◦ ◦ ◦ ◦ ◦

Інтронізація Архиєпископа Іларіона. Минулої неділі 3. ц. м. відбулася в Холмі торжественна інтронізація першого українського заступника Голови Автокефальної Православної Церкви в Ґен. Ґубернаторстві, архиєпископа Іларіона. Крім цілої низки українських делєґацій з головою Українського Центр. Комітету проф. д-ром В. Кубійовичем у проводі, взяли участь у святі також делегати Уряду Ґен. Ґубернаторства з держ. підсекретарем, майором Кундтом у проводі. Від імені Ґен. Ґубернатора д-ра Франка перевів урядово інтронізацію заступник шефа люблинського дистрикту ґуб. Цернера, надпосадник д-р Дамрав. Підчас архиєрейської Служби Божої співали: катедральний холмський хор і Національний Хор під проводом В. Божика. Подрібний звіт з величавого ходу того свята та виголошених на ньому промов, подамо з технічних причин згодом.
Звільнювання з полону українців б. вояків польської армії. У справі звільнювання з полону українців, б. вояків польської армії, вияснюємо ще раз, що: 1) впродовж вересня мали бути звільнені ті українці, яких родини живуть на терені Ґенерал-Ґубернаторства. Якщо хтось з них не має доказу, що є українцем, може старатися про виказку в Українській Установі Довіря (Ukrainische Vertrauenstelle, Berlin W. 30, Berischerplatz 3) або родина може йому вислати посвідку місцевого Українського Допомогового Комітету. До УНО за виказками не звертатися, бо воно видає виказки тільки своїм членам. — 2) Ті полонені, яких родини переселилися до Ґенерал-Ґубернаторства і тут живуть, мусять предложити посвідку, що їх родини живуть в Ґ. Ґ. та, що вони є українцями, або з Установи Довіря, або з місцевого УДК.— 3) Якщо ж й на підставі такої посвідки вище згаданих полонених не звільнять, тоді слід подати це до відома Українського Центрального Комітету, при чому треба подати точну адресу полоненого, дату останньої вістки від нього та посвідку місцевого УДК, що його родина живе в Ґ. Ґ. — Український Центральний Комітет.
Чергове засідання Наукової Ради при УЦК відбудеться в середу 6. ц. м. в год. 18-ій в домівці "Українського Видавництва" у Кракові, при вул. Райхсштрассе 34/1, на якому о. д-р Павло Хрущ виголосить відчит п. н. "Краківські українські церкви в минулих століттях". Вступ лише для членів і запрошених гостей.
У боротьбі з бандитизмом. Виїмковий суд у Ряшеві присудив на смертну кару 27 осіб. Таксамо виїмковий суд в Замості присудив на смерть 4 особи. У всіх випадках ішло про бандитизм та безправне посідання зброї. Всі присуди виконані.
Подорожів хліб у Москві та Лєнінграді. "Правда" з 21. X. повідомила, що збільшується ціна хліба у Москві та Ленінграді. Супроти цього 1 кґ. житнього хліба коштуватиме у Москві 1 рубель, а пшеничного 1 руб. 15 коп. У Лєнінґраді 1 кґ. житнього хліба коштуватиме 1 руб. 10 коп., пшеничного 1 руб. 25 коп. Рівночасно обнизено бараболі в обох тих містах: у Москві на 30 коп., у Лєнінграді на 25 коп. за кґ. 