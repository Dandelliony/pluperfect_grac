Дві години в українському шпиталі.

Свято відслонення таблиць фундаторів саль у Шпиталі ім. Митр. Андрея.
В неділю 18-го ц. м. в год. 12-тій вполудне відбулося у шпиталі ім. Митрополита Андрея свято відслонення таблиць фундаторів саль. У святі взяли участь репрезентанти українських установ, запрошені гості і представники преси. Між. приявними були між іншими протоігумен ОО. Студитів Климентій Шептицький і проф. Маріян Панчишин.
Свято відкрив короткою промовою заступник голови Надзірної Ради Народньої Лічниці о. Юліян Дзерович. Після того директор шпиталю д-р Тит Бурачинський в обширному рефераті подав зібраним інформації про стан шпитальництва в Польщі і на цьому тлі як теж ілюструючи свої міркування деякими даними зі шпитальництва в західно-европейських державах представив стан шпиталю ім Митрополита Андрея, його теперішню працю та можливости розвитку. Нема ще року як шпиталь відкрили, а вже виявилося, що він за малий, за тісний і конче треба його розбудувати, про що Т-во "Народня Лічннця" вже мусить думати. Д-р Бурачинський подав до відома, що один відділ шпиталю примістився тепер тимчасово в сусідньому домі ОО. Студитів, що треба завдячувати о. протоігуменові Климентієві, який радо і справді з великою прихильністю пішов назустріч управі шпиталю у справі тимчасового поширення праці тієї гуманітарної установи. Д-р Бурачинський підкреслив теж у свому рефераті заслугу тих осіб, що уфундували окремі салі: покійних Емілії Шафранської, д-ра Евґена Дурделла і радн. Спиридіона Банківського та живих радн. Михайла Грецака і інж. Павла і Марти зі Стефановичів Дурбаків.
Приявні мали змогу потім оглянути таблиці з іменами фундаторів приміщені над дверми саль, що їх вони уфундували. Таблиці, які проєктував молодий маляр Володимир Баляс, виконав у сірому мармурі відомий різьбар Андрій Коверко. На відслоненні таблиць офіційне свято скінчилося.
Представники преси і приявні гості мали змогу оглянути уладження шпиталю і особливо новозаінстальований наймодерніший апарат т. зв. стабілівольт для лікування недуг проміннями Рентґена. Докладні інформації про цей апарат подала д-р Рудницька-Криштальська, що веде цей відділ.
Користаючи з увічливости д-ра Р. Подолинського представники преси оглянули положничий відділ шпиталю на третьому поверсі, як теж ріжні улаштування адміністраційно-господарської ділянки і вкінці дуже милу, затишну і чудово уладжену капличку. Всюди вражала чистота і незвичайна охайність — можна вірити, що пацієнти того єдиного у нас українського шпиталю можуть почуватися якнайкраще.
Розуміється, що присутні на цьому святі журналісти не могли поминути нагоди, щоб відвідати одну з пацієнток, відому нашу діячку п. Іванну Блажкевичеву. З радощами ствердили, що всяка загроза минула і п. Блажкевичева починає приходити до здоровля, хоч важкий її стан вимагатиме іще довгого лікування. Добрий і бадьорий настрій нашої діячки — це запорука, що незабаром побачимо її знову у рядах тих, що працюють.
При нагоді ми довідалися, що в найближчих днях Народня Лічниця відкриє передшлюбну порадню.
об. 