Літературний конкурс Українського Видавництва Краків-Львів на твори дитячої літератури

Українське Видавництво проголошує Літературний Конкурс на твори дитячої літератури: а) для дітей дошкільного віку; б) для дітей шкільного віку.
а) Твори для дітей дошкільного віку (до 7-го року життя).
1. Оповідання або казка (евентуально збірочка оповідань або казок) прозою, розмір один до півтора авторського аркуша (1 арк. — ок. 40.000 букв).
2. Оповідання або казка (евент. збірочка) віршем, розмір не менше 450 рядків.
3. Сценка-п'єса прозою або віршем зі співами і, можливо, з танками, розмір при прозі як під 1, при вірші, як під 2, не враховуючи т. зв. ремарків.
4. Збірка поезій, або т. зв. римованої прози (як напр., "Ріпка" І. Франка), розмір як під 2.
За найкращі твори цього конкурсу Українське Видавництво призначує 3 нагороди:
І — 1.230 зол., II — 1.000 зол., III — 750 зол. з тим, що збірочка оповідань, або казок не може бути нагороджена першою, тільки другою, або третьою нагородою.
Нагороди на цей конкурс уфундував п. Степан Аліман з Коломиї.
б) твори для дітей шкільного віку (до 14-го року життя).
1. Повість, розмір від 6-8 авт. аркушів.
2. П'єса — сценічний твір віршем або прозою для дитячого театру, розміром не більш 3-х дій, можливо зі співами і танками!
3. Збірка оповідань, розмір 6-8 авт. аркушів.
Нагороди, уфундувані Українським Видавництвом за найкращі твори цього конкурсу, такі:
І — 3.000 зол., ІІ — 2.000 зол. з тим, що збірка оповідань не може бути нагороджена першою, тільки другою або третьою нагородою.
Твори, прислані на конкурс, крім літературно-мистецької вартости, мають відповідати вимогам сучасної педагогіки, тематично повинні бути українські і, можливо, нові (техніка, промисловість, спорт і т.п.).
Українське Видавництво має право видати нагороджені твори не більше, як 10.000-им накладом. Автор, крім нагороди, одержить гонорар — відсоток від ціни книжки у звичайних межах.
Ненагороджені, але придатні до друку твори зможе видати Видавництво за порозумінням з автором.
Твори, прислані на конкурс, мають бути переписані на машині у двох примірниках і надіслані до редакції Українського Видавництва у Львові, Агорнштрассе 15 (кол. Зіморовича), Реченець надсилання творів групи а) (для дошкільного віку) до 30 квітня 1943, групи б) (для шкільного віку) до 31 серпня 1943. До кожного присланого твору автори долучать закриту коверту зі своїм ім'ям і прізвищем, а коверту і твір позначать вибраним гаслом. Неприйняті на конкурс твори можна буде відібрати до 2-х місяців за поданням гасла. Вислід конкурсу, групи а) буде проголошений 30 травня; групи б) — 15 жовтня ц. р.
Склад жюрі конкурсу оголосимо пізніше. Увійдуть до нього представники Українського Видавництва й запрошені члени Спілки Українських Письменників та УУОП.
УКРАЇНСЬКЕ ВИДАВНИЦТВО, КРАКІВ-ЛЬВІВ 