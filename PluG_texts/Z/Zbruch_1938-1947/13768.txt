Т-во Вакаційних Осель. — Масова крадіж роверів. — Приспішена парцеляція в Тернопільщині. — Завалився балькон з 9-ма особами. 

Т-во Вакаційних Осель у Львові подає до відома П. Т. Громадянства, що публична збірка, яка відбулася під церквами та українськими Інституціями у Львові в дні II. вересни ц. р. принесла 471,37 зол. чистого доходу. Його призначено на покриття недобору сьогорічних осель. При тій нагоді Виділ Т-ва складає сердешну подяку всім П. Т. жертводавцям і тим паням та панам, що були ласкаві посвятити свій час та труд при організуванні збірки. — Виділ Т-ва Вак. Осель у Львові.
Масова крадіж роверів. У Панашівці, пов. Зборів, поліція арештувала трьох злодіїв, в яких найшла 12 роверів. Арештовані злодії крали ровери на Волині й опісля перепродували їх у Галичині.
Приспішена парцеляція в Тернопільщині. В найближчих трьох роках дідичі розпарцелюють 24.000 гектарів землі, на яких повстане 2.960 нових польських 5-гектарових господарств. Крім того влада переводитиме парцеляцію маєтків і проєктує створити 4.800 нових самостійних господарств для польських кольоністів.
Завалився балькон з 9-ма особами. В понеділок 3. ц. м, вполудне дійшло до пекольної сварки між мешканцями дому при Старім Ринку ч. 1. в Лодзі. Підчас сварки що стягнула на подвіря дому багато цікавих сусідів, вийшло на балькон на другому поверсі аж 9 осіб з помешкання, де гомоніли страшні крики. Нагло балькон завалився і 9 осіб упало на подвіря, де між зібраними людьми повстав страшний переполох. Зпід звалищ витягнули 9 важко ранених осіб з яких дві негайно померли. Поліція арештувала синів власника дому та адміністратора І. Зажевського. 