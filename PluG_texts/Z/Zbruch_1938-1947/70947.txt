◦ ◦ ◦ ◦

Студія Танку І. Н. Т. Відділ Культурної Праці УЦК оголошує набір до Студії Танку на перший і другий рік навчання. До Студії приймається дітей віком від 8 до 16 років. Речинець навчання: 3 та 4 роки. У програмі Студії: клясичні танці, українські народні танці, танці інших народів і характерні танці, музична культура, пантоміма, характеризація, мистецтво актора, історія театру та балету. Подання можна складати до 20 вересня ц. р в Інституті Народної Творчости у Львові, вул. Францішканська ч. 7.
Концерт молодих виконавців. Сьогодні, в неділю, 20 вересня, в 6-ій год. вечором відбудеться в Українському Літературно-мистецькому Клюбі у Львові, вул. 29-го Червня (давніше 3-го Травня) 10, вечір-концерт молодих виконавців. Виступлять: п'яністка Марта Колтунюк, сопраністка Ніна Шевченко та баритон Іван Вересюк. Молоді талановиті концертанти, а яких Ніну Шевченко мали ми змогу слухати вже на одному з концертів у Клюбі та про віртуозну гру Марти Колтунюк і міцний баритон Івана Вересюка чули похвальні голоси, заповідають гарний вечір. Акомпаніює Катерина Гвоздецька. Ввесь дохід із концерту призначений на допомогу українському студентству. Правління Клюбу запрошує на цей вечір членів і прихильників мистецтва.
Українські радіопередачі. Завтра, в понеділок, 21 вересня, в часі від год. 10.30 до 11-ої ранку, Львівська Радіовисильня передав концерт української музики у виконанні прімадонни Львівського Оперного Театру, Ірини Туркевич-Мартинцевої (сопран), соліста Львівського Оперного Театру, Льва Рейнаровича (баритон) і Романа Савицького (фортепіян). Акомпаніює Мар'янна Лисенко. — В середу, 23 вересня, в тому ж часі — концерт народних ліричних пісень у виконанні вокального октету Євгена Козака та Володимира Барайського (бас). — В четвер, 24-го вересня, в тому самому часі — концерт пісень і скрипкових творів українських композиторів у виконанні солістки Львівського Оперного Театру, Стефанії Гаврищук (меццосопран), Марка Лепкого (скрипка) та Марії Роговської (фортепіянний супровід). — У п'ятницю, 25 вересня, теж у часі від год. 10.30 до 11-ої ранку, — передача народних любовних пісень. Виконавці: артист Львівського Оперного Театру, Василь Чайківський (баритон) і Роман Савицький (фортепіян).
Ефектовна імпреза для дітей. Сьогодні, в неділю, в 11-ій год. перед полуднем, відбудеться в Українському Літературно-мистецькому Клюбі у Львові, вул. 29-го Червня (давніше 3-го Травня) 10. ранок для дітей. Із читанням казок для дітей виступить артистка Львівського Театру, п. Леся Кривіцька, а пісні співатиме солістка Львівського Радія, п. Марія Сабат-Свірська. Після концертної частини можуть діти відвідати спеціяльно для них приготований солодкий буфет. На цю рідку та ефектовну імпрезу Правління Клюбу запрошує українську дітвору.
Сходини фармацевтів. Сьогодні, в неділю, 20 вересня, в 10-ій год. ранку (точно), відбудуться у приміщенні при вул. Парковій (давніше Міцкевича) ч. 10. партер, кімната ч. 8, ширші сходини маґістрів фармації, зорганізованих Об'єднанням Праці Медично-санітарних Працівників при УЦК. Приявність обов'язкова. 