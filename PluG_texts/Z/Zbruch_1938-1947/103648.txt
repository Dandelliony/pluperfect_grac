Пам'яті Лесі Українки.

  (На ювілейній виставі в театрі ім. Заньковецької)   Ніжні хвилюючі звуки музики сповнюють зал театру. Поволі розсувається завіса, і на сцені в прозорому місячному сяйві виникають казкові образи одної з чудових п'єс Лесі Українки — «Лісової пісні».   З особливим піднесенням грають артисти, бо це ювілейна вистава, присвячена 75-річчю з дня народження автора цього чудесного драматичного твору. Щойно, перед відкриттям завіси, говорилося про життя і творчий шлях знаменитої української поетеси; про її твори, про створені нею яскраві поетичні образи. І кожний з виконавців був просякнутий бажанням донести до глядача образи «Лісової пісні» у всій їх барвистості і багатогранності.   Чудово виконала роль Мавки артистка Ф. Гаєнко. Мавка — мрія, світла і радісна мрія Лукаша. Образ Мавки повний казкової принади і надзвичайної внутрішньої краси. Мавка стверджує право на мрію, на любов. Артистка відтворює перед глядачами з повною виразністю цей поетичний образ.   Яскраво і соковито грає Килину артистка О. Сидоренко. В кожному жесті, слові відчувається кропітка і глибока робота над цією роллю.   Гідними партнерами Гаєнко і Сидоренко були виконавці ролей дядька Лева, матері, водяного та інші.   Ювілейна вистава «Лісової пісні», яка відбулася 25 лютого, в день 75-річчя з дня народження Лесі Українки, була гідним вшануванням пам'яті великої поетеси українського народу.   Вільна Україна 