Українські гімназії

Львів, 11 листопада.
У Галицькій області почалися вписи до українських гімназій, призначених тільки для української молоді арійського походження. Існуватимуть лише державні гімназії, приватних шкіл не буде. Всі частини області рівномірно обділені школами. На Підкарпаттю відкриваються гімназії в Дрогобичі, Стрию, Станиславові та Коломиї, на Поділлі дістають гімназії головні подільські центри: Тернопіль, Чортків і Бережани. Північно-західні частини області матимуть свої школи в Сокалі і Львові. Батьки повинні записувати своїх дітей до найближчого осередку, щоб не перевантажувати одних шкіл на некористь інших. А вже учні дальших околиць не можуть числити на прийняття у Львові, де реєструється величезна кількість молоді з міста та з найближчої околиці, бо число учнів обмежене, до того ж апровізаційні труднощі у великому місті багато більші, як у меншому.
Окрім 9 хлоп'ячих гімназій буде одна дівоча гімназія, призначена для цілої округи. Але й по менших містах можна буде за дозволом влади приймати талановиті дівчата до нижчих кляс хлоп'ячих гімназій.
Відкриття українських гімназій вітаємо з щирого серця. Вони ж дадуть змогу нашій талановитій молоді підготовитися до вступу на високі школи, щоб колись зайняти відповідальні становища серед своєї суспільності. У нас ніколи не було надміру інтелігенції, а в багатьох ділянках ми відчували болючі недостачі. До того ж останнє лихоліття прорідило, а то й зовсім винищило ряди наших висококваліфікованих працівників. Тим то мусимо використати ті можливості, що їх дає нам німецька держава, і заповнити наші гімназії вщерть здоровою, талановитою, охочою до праці молоддю.
Але одночасно треба ще раз остерегти нашу суспільність перед однобічністю, в якій ми стирчали в XIX. і на початку XX. століття, а яка важко відбивається й досі на нас. Ми не можемо держатися перестарілих поглядів, що шлях гімназійної та університетської освіти єдино вартіс ний. Звертаємо увагу, що цей шлях найдовший (приблизно 16 років науки!), найкоштовніший (нормальна оплата в гімназії 48 золотих місячно!) і навіть по щасливому позиченні, не завжди дає змогу матеріяльного забезпечення. Нова гімназія, побудована на німецьких зразках, вимагатиме від учня таланту і невсипущої праці; її не можна ніяким робом порівнювати з совітськими експериментами "десятирічки". Тимто в новій школі супроти вимог селекції вдержуться тільки талановиті діти, що справді люблять працю і науку. А ще при обмеженому числі місць (у школі буде тільки один відділ кожної кляси) може появитися знеохота, а то й зневіра серед таких учнів, що не мають зацікавлення до предметів гімназійної науки, хоч в них є великий хист до практичного знання.
Тимто треба освідомлювати всіх батьків, що розумна людина в наших часах не може вважати неприйняття сина до гімназії життєвою трагедією. Кожний на своєму місці — це поклик сучасного виховання. Жодна дитина, що хоче вчитися, не сміє пропасти для суспільності. Але в XX ст. горизонти куди ширші, як це бувало раніше. У нас, слава Богу, є вже зрозуміння для значення торговельних шкіл; промощувати ще треба шлях для розуміння ваги ремісничих і вищих фахових шкіл, бо ці школи у нашу добу безумовно найважливіші для нашої нації і дають величезні можливості добробуту для здібних і метких фахівців. Вкінці не можна забувати про величезну недостачу кадрів учителів народних шкіл, цього фундаменту освіти широких мас. А саме цими днями розпочнуться вписи до 4-річних учительських семинарій у Львові (хлоп'яча), Самборі, Яворові і Рогатині (одна з них буде жіноча). Велика частина талановитої молоді з покінченою VI. кл. десятирічки мусить заповнити ці школи, щоб дати нації повновартні кадри піонерів освітнього діла.
Серед цих усіх можливостей батьки повинні добре поміркувати, який шлях науки вибрати для своєї дитини. 