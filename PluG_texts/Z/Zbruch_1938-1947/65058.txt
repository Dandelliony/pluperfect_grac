◦ ◦ ◦ ◦

Заупокійне Богослуження. В неділю 19-го квітня — у другі роковини смерти українського композитора, д-ра Нестора Нижанківського відбулись Заупокійне Богослуження та врочиста Панахида в Архікатедральному Храмі св. Юра. Панахиду відправили: о. пралат Л. Куницький, о. канцлер Галянт і о. парох О. Горчинський. Співав хор під орудою проф. Прокоповича. На богослуженні були приявні представники українських мистецьких кол та багато громадян.
Українська радіопередача. Завтра, в середу, 22-го квітня, в часі від год. 10.30 до 11-ої ранку Львівська Радіовисильня передає концерт сольових пісень композитора Стеценка та народних пісень композитора Леонтовича. Виконавці концерту: Евгенія Ласовська, Дометій Йоха та хор під орудою Евгена Козака. При фортепіяні: Евгенія Курилович-Чапельська.
Свячене для найбіднішої дітвори Личаківської дільниці. Львів, 20 квітня. Старанням Українського Комітету на Львів—місто, Делегатура Личаків, у дні 19 квітня ц. р. при вулиці Круп'ярській ч. 10 відбулося Свячене для найбіднішої дітвори Личаківської дільниці, зокрема тієї, якої батьки вивезені або знищені большевиками. При визначній допомозі секції "Ж. С. У." Личаківської дільниці, а зокрема пань: Сухової, К. Вовкової, Ясеницької, Української, найбідніші діти Личакова одержали святочні пасочки, писанки та печиво, що викликало радість у дітей і зворушення та подяку їхніх матерів. Згодом приявні діти, яких було около 120, з цікавістю приглядалися гарно заімпровізованій дитячій сценічній картині "Сирітський Великдень", вміло виведеній п. Гулич. Акту посвяченя пасочок довершив невтомний працівник на полі суспільної опіки Личаківської дільниці о. Годунько. 