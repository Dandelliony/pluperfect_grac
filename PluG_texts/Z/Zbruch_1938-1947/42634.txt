Лемківське село просить допомоги.

На границі ряшівського й короснянського повіту лежить лемківське село Красна. Про це село поміщено було ще за польських часів неодноразові згадки в українських часописах і виданнях "Нашого Лемка". Теж і з Калєндаря-Альманаха "Українського Видавництва" на 1940 рік багато довідалися читачі про нього. Це село відоме тим, що вибудувало перед світовою війною величаву церкву, а від 1931 р. взялося за почином американських еміґрантів до будови великого поверхового Народнього Дому, в якому мала знайти місце м. ін. театральна саля на 500 осіб, читальня, кооператива, молочарня й інші установи. По великих перешкодах із боку польської влади в літі 1936 року будинок викінчено в сирому стані. В наступних літах викінчувано в міру фінансової спроможности будинок внутрі. Так викінчено до останньої війни дві читальняні салі з передсінком. Ще весною 1938 року розвязала польська влада всі українські установи в селі. Перед самою війною добився місцевий поляк — управитель школи, здійснення своїх бажань: уставив у домівці читальні шкільні лавки й зайняв будинок на польську школу. Та не судилося... Два тижні пізніше знову почалося нове життя, знову почали сходитися свідоміші громадяни до врятованого Народнього Дому.
Почалася теж праця над остаточним викінченням будинку, що став би справжнім центром української культурної роботи на острові в коліні Вислока. Велика саля одержала долівку й частину вікон. Видатки покрило переважно місцеве населення. Необхідно ще перед зимою вставити бодай всі вікна й двері в театральній салі та збудувати тривалу, вигідну сцену. Сповненя цих потреб дає запоруку, що культурний рух у селі посилиться на сто відсотків. У великій салі з гарною сценою буде уладжувати молодь села десятки театральних вистав, рефератів, національних імпрез. У викінченій кооперативній домівці приміститься молода кооператива.
Піднесення ступня національної свідомости в цьому закутку лемківської землі залежить у великій мірі від жертвенности українського громадянства. На прохання Виділу товариства відповіли деякі громадяни щедрими жертвами. Досі склали: п. Теодор Семаківський 100 зол., б. сен. Роман Лободич 20 зол., інж. Теодор Стернюк 20 зол., дир. Ігнат Піпський 20 зол., робітники краківських підприємств під наказною управою п. Т. Семаківського 18 зол., п. Іщук 2 зол. Разом зложили з почину п. Т. Семаківського 180 зол. Всім жертводавцям щиро дякує Виділ Т-ва лемківського села Красна.
Виділ Т-ва просить усіх громадян, які хочуть причинитися чимсь до відродження лемківської землі, складати дальше пожертви. Гроші просимо посилати на адресу: о. Родіон Барабаш, пост Корчина, бай Кросно, Красна. Другий список жертводавців помістимо в одному з наступних чисел "Кр. Вістей". По закінченні збірки Виділ здасть звіт із вложених у Народній Дім інвестиції.
Управа Т-ва "Український Народній Дім у Красній". 