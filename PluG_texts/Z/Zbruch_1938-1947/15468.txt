Голод у Мукачеві і розчарування в Ужгороді.

З радіопередачі довідуємося, що в Мукачеві, який відірваний не тільки від рідної території, але тепер ще також від окупаційної держави, вичерпалися харчеві засоби. Літра молока коштує сьогодні 4 корони, тобто ціна його зросла на 300 відсотків. Населення з тривогою чекає зими, бо вичерпалися припаси дерева, якого не можна дістати.
В Ужгороді розчарування охопило всі мадярофільські кола. Щойно тепер ці кола зрозуміли, що не Закарпаття втратило Ужгород і Мукачів, тільки Ужгород і Мукачів утратили Закарпаття.
Зміни в турецькому уряді.
Як це ми згадували, дотеперішній турецький премієр Баяр утворив новий уряд. До нього належать всі члени попереднього уряду за винятком міністра закорд. справ Рушту Араса й міністра внутр. справ Сукру Кая.
Місце Рушту Араса заняв дотеперішній міністр справедливости Сарадоґлю, міністром внутр. справ став заступник предсідника національних зборів Сайдама, міністром справедливости Уран.
Тіло Кемаля Ататурка зложать тимчасом в етноґраф. музею в Анкарі.
Як подає турецька телєґрафічна аґенція, після похорону зложать домовину Кемаля Ататурка у великій салі етноґрафічного музею в Анкарі; коло домовини стане почесна сторожа. Там буде лежати тіло Ататурка, доки не побудують величавого саркофагу.
Нині вибори президента Литви.
Нині (понеділок) відбудеться вибір президента Литви. Бере в ньому участь 120 елєкторів.
Японський уряд не дозволить урухомити плавби на ріці Янтсе.
В понеділок рано японський уряд доручив амбасадорам Анґлії та Франції відповідь на ноту у справі плавби на Янтсе.
Як припускають у добре поінформованих колах, Японія стверджує у цій відповіди, що неможливо негайно урухомити цю плавбу. 