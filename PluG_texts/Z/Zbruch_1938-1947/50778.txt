◦ ◦ ◦ ◦ ◦ ◦ ◦

Виробництво літаків у США
НЬЮ-ЙОРК, 19. (ТАРС). Газета "Джорнел оф Коммерс" повідомляє, що, на думку авіаційних експертів, США в квітні випустять 1.350 літаків, у травні — 1.400 літаків, у червні — 1.600. В третьому кварталі у США вироблятимуть 1.800 літаків щомісяця, а в четвертому кварталі принаймні 1.900 щомісяця. Вважають, що 60 проц. усього теперішнього випуску становлять бойові літаки, решту — навчальні. В кінці березня на заводах по виробництву фюзеляжів, моторів і пропелерів було зайнято 173 тис. чоловік проти 146 тис. на 1 січня цього року.
Вашінгтонський кореспондент агентства Ассошіейтед Пресс повідомляє, що американський уряд розглядає питання про значне розширення виробництва бомбардувальників у зв'язку з програмою допомоги Англії. Передбачається додатково побудувати 3 або 4 авіаційних заводи. 4 заводи, що будуються тепер, випускатимуть 3.600 бомбардувальників на рік. Частини для них виготовлятимуть заводи автомобільних компаній.
Загострення становища на кордоні Таї і Французського Індо-Китая
ТОКІО, 19. (ТАРС). Бангкокський кореспондент агентства Домей Цусін повідомляє, що на кордоні Таї і Французського Індо-Китая знову неспокійно. Війська Індо-Китая, вказує агентство, скористувавшись відводом від кордону військ Таї, зайняли загрозливу позицію, викликавши тим самим озброєні сутички на окремих прикордонних ділянках. За останніми повідомленнями, великі озброєні сили Індо-Китая концентруються в східному секторі кордону. В зв'язку з тим, що війська Французського Індо-Китая зруйнували телеграфні лінії, зв'язок між Таї і Французьким Індо-Китаєм уже протягом кількох днів перерваний. Становище набирає все більш напруженого характеру.
Домей Цусін про відновлення інцидентів на кордоні Таї і Французського Індо-Китая
ТОКІО, 18. (ТАРС). Агентство Домей Цусін передає, що на початку цього тижня на кордоні Таї і Французського Індо-Китая відбулися інциденти, в результаті яких мали місце прикордонні сутички. Сутички відмічені в районах В'єн-Тьяна, Сіємреана і Сісофона. Протягом кількох останніх тижнів в районі Сісофона відбувалися пересування прикордонних військ Французького Індо-Китая. Війська з Баттамбалга були сконцентровані навколо Сісофона і Мангколборея. Війська Індо-Китая зруйнували в останні дні шляхи і перерізали телефонні і телеграфні проводи вздовж кордону, що привело до припинення зв'язку між Таї і Індо-Китаєм.
Війна в Європі і Африці (щоденник воєнних дій)
НА БАЛКАНСЬКОМУ ФРОНТІ, В ЮГОСЛАВІЇ, воєнні дії, за зведенням німецького домащування, припинились.
Кореспондент агентства Ексчейндж Телеграф, посилаючись на заяву офіціальних берлінських кіл, повідомляє з Цюріха, що югославські війська все ще продовжують в деяких районах країни чинити опір, хоч вони вже не знаходяться над будьяким єдиним командуванням.
НА ГРЕЦЬКІЙ ДІЛЯНЦІ ФРОНТУ тривають запеклі бої в районі гори Олімп. Німецькі частини, відмічається в німецькому зведенні, зайняли гору Олімп, а також залізничний вузол Ларіса. В комюніке верховного командування грецької армії вказується, що атаки німецьких військ ж в районі Гревени, так і в долині середньої течії ріки Вістріци і в районі гори Олімп відбиті грецькими частинами. Агентство Рейтер, повідомляючи про запеклий бій на всьому протязі грецької ділянки фронту, відмічає, що англійські війська, які захищають гірський прохід Сарандопорон, відбили атаку великих сил німецької піхоти і танкових частин. Афінське радіо вказує, що бій, який відбувається в цьому районі, має дуже кровопролитний характер. Всі атаки німецьких військ проти австралійських частин в районі іншого гірського проходу, на південь від гори Олімп, були відбиті. Американські кореспонденти в своїх повідомленнях з Греції відмічають деяке поліпшення становища англо-грецьких військ. За повідомленням афінського кореспондента агентства Юнайтед Пресс, в авторитетних колах заявляють, що англо-грецькі війська, які знаходяться на оборонних лініях в центральній частині Греції, посилили свій опір наступові німецьких військ в секторі Калабака. Як передають, англо-грецькі частини вдержують лінію, яка проходить від Ерсеке (Албанський кордон) на схід до району Гревена, звідти до сектору Калабака і далі на північний схід до Сервії і гори Олімп. Це повідомлення, вказує агентство, свідчить про те, що німецьким частинам не вдалось прорвати основну лінію англо-грецької оборони або оточити англійців у секторі гори Олімп. Кореспондент далі повідомляє, що німці зазнали великих втрат. В грецьких колах підкреслюють, що війська в секторі Калабака чинять опір, не зважаючи на невпинний натиск німецьких військ. Проте наслідок бою ще не вирішений, і становище продовжує залишатися серйозним. В повідомленні англійського міністерства інформації також вказується, що, за одержаними вчора ввечері в Лондоні повідомленнями з Афін, опір грецьких армій наступаючим німецьким військам посилився. Тепер створена нова єдина лінія фронту, вдержувана об'єднаними силами греків і англійців. Греко-англійські війська успішно відбивають безперервні атаки німців. В повідомленні вказується, що, за заявами осіб, які прибувають з передових ліній, верховне командування німецької армії як і раніше додержує на грецькому фронті тієї ж тактики, яка застосовувалась під час наступу на заході весною і влітку минулого року. Німці провадять свої атаки безперервними хвилями, намагаючись за всяку ціну прорвати лінію союзних військ.
В АЛБАНІЇ, за зведеннями, одержаними агентством Рейтер з Афін, грецькі війська відступили на нові позиції. Відступ був проведений в зв'язку з проникненням в Західну Македонію з Південної Югославії німецьких: військ. В цьому ж повідомленні вказується, що італьянські війська не змогли перешкодити планомірному відступові грецької армії.
Дії німецької авіації на Балканах були спрямовані проти грецьких міст і комунікацій англо-грецьких військ. Бомбардовані були дорога Яніна—Арта (Західна Греція), а також міста Ламія, Халкіда (на острові Евбея) і острів Кріт.
НА АНГЛО-НІМЕЦЬКОМУ ФРОНТІ воєнні дії були зосереджені головним чином на морі. Як повідомляється в зведенні німецького командування, в ніч на 19 квітня німецькі озброєні сили потопили в Брістолській затоці і біля східного побережжя Шотландії кілька англійських суден.
Військово-морський оглядач агентства Рейтер, який перебуває з англійською ескадрою в Атлантиці пише, що за останні кілька тижнів німці почали використовувати свій військово-морський флот ширше, ніж будьколи з часу війни. Проте, є всі підстави гадати, твердить оглядач, що найближчим часом англійський флот поведе успішнішу, ніж досі, боротьбу з противником в Атлантиці. Число кораблів, що їх випускають англійські судноверфі, постійно збільшується. На доповнення до нових есмінців і крейсерів, продовжує оглядач, англійський військово-морський флот має потужні лінкори класу "Король Георг V" тоннажністю в 35 тис. тонн. Лінкор цього класу є одним з кращих у світі. З шести нових авіаносців, передбачених програмою військово-морського будівництва, два знаходяться вже в строю.
Агентство Рейтер передає, що в останньому нальоті англійських військово-повітряних сил на Берлін, проведеному в ніч на 18 квітня, брало участь більше, ніж раніше, число бомбардувальників. Англійські літаки скинули більше бомб, ніж під час попереднього нальоту на столицю Німеччини, коли, згідно з німецьким комюніке, місту були заподіяні дуже тяжкі пошкодження.
18 квітня англійські бомбардувальники зробили наліт на німецькі судна, що знаходилися поблизу норвежського побережжя. В той же день з'єднання англійської авіації атакували деякі пункти, розташовані на побережжі Ла-Манша. Англійські літаки зробили кілька нальотів на різні німецькі судна, що знаходилися поблизу острова Гельголанд.
Воєнні операції в східній частині СЕРЕДЗЕМНОГО МОРЯ набирають дедалі запеклішого характеру. Німецько-італійська авіація систематично робить нальоти на острів Мальта. Німецькі літаки, передає агентство Рейтер, зробили наліт на острів, але інтенсивним вогнем зенітної артилерії були відігнані. Поблизу Соллума, говориться в німецькому зведенні, німецькі пікіруючі бомбардувальники потопили один англійський допоміжний крейсер. В італьянському зведенні відмічається, що з'єднання італьянських літаків зробили кілька атак на караван суден англійців, що йшов під посиленим конвоєм. Італьянські бомбардувальники пошкодили один крейсер англійців і потопити два великих нафтоналивних судна.
Воєнні дії у ПІВНІЧНІЙ АФРИЦІ, як і раніше, розгортаються біля Тобрука і на лівійсько-єгипетському кордоні, в районі Соллума. Німецькі війська, повідомляється в зведенні німецького командування, продовжували боротьбу проти укріплених позицій в районі Тобрука, а німецькі і італьянські пікіруючі бомбардувальники атакували наземні цілі в секторі Тобрука; бомбардування зазнав також і порт. Згідно з італьянським зведенням, на схід від Соллума сталася сутичка між розвідувальними загонами. В ряді місць, зазначається в англійському зведенні, справа доходила до рукопашних сутичок.
У СХІДНІЙ АФРИЦІ, В АБІССІНІЇ, англійські війська, згідно з зведенням англійського командування, зіткнулися з італьянськими частинами в 22,5 км на південь від Дессі (на північний схід від Аддіс-Абеби). В районах на південь і південний схід від Аддіс-Абеби і на північ від Негеллі і Явелло (Південна Абіссінія) просування англійських частин триває. 