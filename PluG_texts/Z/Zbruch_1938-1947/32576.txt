◦ ◦ ◦ ◦ ◦ ◦ ◦

Страта ірландських націоналістів
СТОКГОЛЬМ, 8 лютого (ТАРС). Як повідомляє шведська газета "Дагенс Нюхетер" з Бірмінгама (Англія), вчора ранком тут були страчені два члени "Ірландської республиканської армії" Барнс і Річардс, обвинувачені в терористичних діях проти Англії.
В знак траура в Ейрі (Ірландія) були закриті театри і кіно. В той же день у Дубліні (столиця Ейре) відбулась велика демонстрація. Частина демонстрації направилась до будинку де-Валера (прем'єр-міністр Ейре) і поставила вимогу, щоб він заявив протест англійському уряду. Демонстранти порвали англійський воєнний прапор і спалили його. На одному з мітингів виступив ірландець Стеффен Наллі, висланий недавно з Англії. "Англійський уряд, — сказав він, — убив невинних людей. Цією карою він заплямував себе".
Велике обурення охопило не лише Ейре. По всій Англії поліція приведена в бойову готовність. В Лондоні парламент, урядові будинки і всі важливіші установи охороняються поліцією. Розроблений спеціальний план захисту установ.
Англічани вимагають бомбардування німецьких міст
БЕРЛІН. (ТАРС). Німецьке інформаційне бюро передає з Гааги, що вимога бомбардування німецьких міст, яка була висунута недавно англійським письменником Гербертом Уеллсом, стала за привід ряду англійських журналів виступити з подібними ж вимогами. Як, наприклад, журнал "Нюс рев'ю" пише: "Необхідно нанести декілька значних ударів німецькому народові і бомбардувати промислові підприємства. Англійські військово-повітряні сили повинні напасти на великі промислові центри західної Німеччини. Це бомбардування треба проводити не зупиняючись перед тим, що випадково жертвою бомби може стати мирне населення".
"Берлінєр Берзенцейтунг" про радянсько-естонські відносини
БЕРЛІН, 8 лютого (ТАРС). Публікуючи промову естонського міністра закордонних справ Пійта, присвячену двадцятиріччю Тартуського миру, газета "Берлінер Берзенцейтунг" підкреслює, що договір, укладений в Тарту, є наріжним каменем всієї естонської зовнішньої політики.
Англія, пише газета, намагалась втягти естонський народ у війну проти радянського народу. Не випадково західні держави були так невдоволені укладенням пакту про взаємодопомогу між Естонією і Радянським Союзом. "Політика Москви, — підкреслює газета, — стала лавиною, яка поховала всю попередню зовнішньо-політичну обстановку в Східній Європі".
До інциденту з "Асама-Мару"
ТОКІО. (ТАРС). Агентство Домей Цусін повідомляє, що на вчорашньому засіданні верхньої і нижньої палат японського парламенту міністр закордонних справ Аріта заявив, що інцидент з "Асама-Мару" вирішений покищо неповністю. Англійський уряд, вказав він, повідомив нас, що він згоден повернути 9 німців. Однак японський уряд продовжує настоювати на передачі 12 останніх німців. 