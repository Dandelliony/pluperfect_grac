На виставці "Франко-етнограф"

Львівський етнографічний музей підготував ряд виставок до 85-річчя з дня народження Івана Франка.
Виставка "Франко-етнограф" дав трудящим можливість пізнати велетенську роботу Франка над етнографією Галичини і Буковини в 1874—1905 рр.
"Тямлю, як нині: малим ще хлопчиною
В мамині пісні заслухавсь я;
Пісні ті стали красою єдиною
Бідного мого, тяжкого життя".
А мати Франка вміла образово висловлювати свої думки. Від неї записав Франко багато пісень. Кожні канікули, проведені в Нагуєвичах, збільшували його скарбницю казок, пісень, приказок, проклять та заклинань, які він записував безпосередньо з уст народу.
В Дрогобичі учень Франко годинами просиджував у кравця Івана Гутовича або в майстерні тесляра Деревака. Слухав і записував.
Знаходили для нього оповідачів і шкільні товариші. Ще гімназистом Франко записав в 1868—1875 рр. понад 800 пісень та багато народних приказок.
В 1875—1880 рр. Франко, студент університету, проводив канікули на Бойківщині, звідки вивіз багатий етнографічний матеріал. Такий матеріал він записував від Батовського і Васильковського, з якими сидів в 1880 році в Коломийській тюрмі.
Під час перебування в Криворівні, на Покутті (з 1911 до 1913 рр.), Франко, знеможений тяжкою хворобою, диктує товаришеві зібрані етнографічні матеріали.
Методи, якими користувався Франко при збиранні етнографічних матеріалів, прекрасно ілюструють акварельні картини Олени Кульчицької, намальовані спеціально для виставки.
Тут же на карті показано, що зібраний Франком етнографічний матеріал за темами і місцевостями охоплює 376 сіл в Галичині і Буковині. Найбагатше представлені матеріали з рідних місць Франка, з околиць Долини на Підкарпатті та з Криворівні на Покутті. Карту ілюструють тексти приказок: "Людей много, землі мало, де ж тут гараздові бути"; "Тільки має, що на собі" або "Пан з паном сі погодит, а Іван в шкіру дістане" і інші.
Графікон показує, що Франко друкував свої етнографічні матеріали у Львові, Кракові, Вільно, Празі, Чернівцях, Києві і Петербурзі.
Відвідувача зацікавлюють також фотокопії рукописів Франка: "Етнографічні матеріали Коломийщини", "Огляд праць над етнографією Галичини в ХІХ сторіччі" та інші.
І знов прекрасні акварелі Олени Кульчицької ілюструють тексти весільних пісень, записаних Франком в селі Лолин на Підкарпатті. У вітрині — предмети, необхідні при весільному обряді в Лолині; ярмо, на якому сідає молода, дзвіночок, хліб, пояс, вінок з барвінку, очіпок та рушник.
Тут же план батьківської хати Франка, про яку він писав: "Моя батьківська хата була під солом'яною стріхою, пошита китицями з жовтої соломи". Побіч — картина, що представляє бойківську курну хату в 1890 рр. "На стінах дерев'яні давні богомази — страшний суд, Варвара і Микола — чорні зовсім від диму. Під сволоком завитий в шматі "лист небесний", Йосифінський наказ панщизняний, прадідівський квіт на 30 буків"... (І. Франка "Із подорожніх заміток").
Серед прекрасних вишивок з рідних Франкових місць, народних тканин, ліжників, верет, переміток та поясів — бюст великого українського письменника та вченого І. Я. Франка роботи скульптора Литвиненка.
Цікаву і гарну виставку "Франко-етнограф" увінчують слова В. І. Леніна: "Беззавітна відданість революції і звертання з революційною проповіддю до народу не пропадає навіть тоді, коли цілі десятиріччя відділяють засів від жнив".
К. Пелехатий. 