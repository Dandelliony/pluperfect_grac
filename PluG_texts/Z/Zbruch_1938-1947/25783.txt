◦ ◦ ◦ ◦ ◦ ◦ ◦ ◦ ◦ ◦

Поліціянт застрілив вояка на Гетьманських Валах. 15. ц. м. рядовик одного з львівських полків, Н. Іжиковський, викликав авантуру на Гетьманських Валах, зранив баґнетом трамваєвого кондуктора та намагався відтак утекти в напрямі вул. Коперника. Коли поліціянт, який виконував службу при вул. Шайнохи, побачив вояка, що втікав, погоню й почув крики "Поліція напад", забіг воякові та намагався його задержати. Тоді Іжиковський добув багнет і замахнувся ним на поліціянта, який візвав вояка відкинути зброю. Коли заклик не поміг та вояк далі загрожував поліцистові, тоді той у власній обороні вжив зброї. Раненого Іжиковського перевезли до військової лічниці, в якій по операції він помер.
Львівська хроніка. При вул. Коперника трапилось нещастя, а саме 10-л. хлопчина Едвард Тумель випав через власну необережність із ґанку II. поверху. Спадаючи він затримався на нижчому поверсі. Хлопчина дістав струс мозку. Його відвезли у важкому стані до шпиталю. — Евгенія Лапаюфкер, власниця кіоску при пл. Краківській повідомила поліцію, що власник сусіднього кіоску Микола Танкалюк напав вечором на її кіоск, потовк палицею нафтову лямпу, яка саме горіла, так, що у кіоску вибухла пожежа, яка обхопила товарі. Заки приїхали пожежники, пошкодована сама вгасила вогонь. — Урядовець одної з установ прилюдного вжитку Б. загулявся вчора вечором в товаристві якоїсь жінки в одному з ресторанів у середмісті. Коли обоє випили відповідну кількість напитків, підчас суперечки товаришка вдарила п. Б. гальбою з цілої силі по голові. Гулянка покінчилася сумно, бо непритомного Б. мусіли відвезти кариткою поготівля до шпиталю, з його товаришкою поліція списала протокол. Вона заявила, що вдарила свого приятеля під впливом схвилювання. — До шпиталю привезли вчора вночі жебрака Авраама Ґлуца з раною на голові та зі зломаною лівою рукою. Ґлуца викинув якийсь невідомий справник із поїзду на Підзамчі.
Краєва хроніка. У Шнайдерівці, пов. Долина працював у копальні при т. зв. ложкованні нафтової ропи робітник Дмитро Альбрехт. Перед кількома днями трісло погінне коло й відломок кола вдарив нещасного робітника так сильно в голову, що він згинув на місці. — 11. VIII. щез серед таємничих обставин робітник фабрики паперу в Кохавині, пов. Жидачів Осот Ваґнер. Підчас розшуків знайдено тіло Ваґнера, закопане на терені громади Руда. Оглядини виявили, що Ваґнер дістав постріл у голову і груди та що після вбивства його закопали лицем до землі. Поліція веде слідство. — В Новиці, пов. Калуш Михайло Лукаш задушив свою 20-літню жінку Анну. Вбивника поліція арештувала. Причина вбивства невідома. — У Дроговижі, пов. Жидачів кинулися під поїзд на лінії Львів—Стрий 18-літня Ольга Палідевич та 19-літній Володимир Конюший. Обоє наречені згинули на місці. Обоє кинулись під поїзд тому, що не могли побратися. 