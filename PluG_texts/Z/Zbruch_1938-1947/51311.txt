Культура рідної мови

Краків, 10. травня 1941.
Мова в житті народу — велика річ. Її вироблення й багатство свідчать про культуру народу та широкий обсяг його духових аспірацій. Кожний культурний нарід плекає свою мову, дбає про її чистоту, милозвучність та збагачування не чужими, але своїми, чисто народніми мовними скарбами. Маємо на увазі, очевидно, літературну мову, якою в кожного народу користується не тільки громада письменників, поетів і журналістів, але й ціла провідна верства народу і в письмі, і в слові. Літературна (вона ж водночас і репрезентаційна мова — її вчаться і чужинці!) мова творилася й твориться всюди з простонародньої мови. В її основу лягають переважно не всі, але кілька діялєктів, а при свому розвитку вона користується лєксичним матеріялом цілої, заселеної даним народом, території. Чистота й виробленість такої репрезентаційної літературної мови вимагає високої культури тих, що на ній духово розвиваються і дозрівають. А творцями її всюди є великі поети, письменники й спеціялісти всіх ділянок знання.
Наша літературна мова багато й гарна. На жаль, наша провідна верства, переважно інтеліґенція, її досі не засвоїла собі як слід і про належне й відповідне засвоювання не дбає. Доказом цього є численні прилюдні виклади й виступи деяких наших, висококваліфікованих нераз під фаховим оглядом, громадян. Їхня мова — це дивний макаронізм, якась нераз дивовижна мішанина польонізмів, русицизмів, а буває, що й чехізмів і т. д. Так і видно, що в нас мало люди читають українських книжок і навіть часописів в українській мові. І тому не знають, що українська мова зовсім не подібна до тієї, якою вони користуються, навіть у своїх прилюдних виступах.
В західній Европі стрічаємо такі явища, що й інтелєктуалісти й інтеліґенти, які походять із одних сторін, користуються нераз діялєктом у розмові між собою. Але вони місця переходять у розмові на літературну мову, коли між ними появиться чужинець. У своїх прилюдних виступах користуються тільки літературною мовою. У нас сумно і невідрадно на відтинку рідної мови.
За рік-два можна добре опанувати і вивчити чужу мову. Чому ж наші інтеліґенти так мало ваги прикладають до знання, чи кращого належного опанування власної, рідної літературної мови? Важко було б твердити, що це свідчить про малу культуру. Нічого подібного! Буває, що одиниці з великими індивідуально-культурними цінностями у нас грішать на цей первородний гріх щодо мови. Це занедбання випливає в них із недбальства і з недостачі відповідної традиції плекати рідну мову.
Це мусить змінитись! Ми мусимо перестати легковажити вагу мови. А щоби причинитися до поширення культу рідної мови серед нас, по кожному викладі, чи прилюдному виступі будемо в пресі звертати увагу й на мову. 