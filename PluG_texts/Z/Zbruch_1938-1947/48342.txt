"Громадські промисловці"

Малий фейлєтон
Емерит Затичка не має постійного мешкання, а тут треба подати адресу, щоб пошта на неї пересилала його емеритуру — 80 зол. місячно.
Просить він у відомій установі, щоб дозволяла переслати на її адресу для нього гроші
— Ха... — погоджуються тут. — Будь ласка, добре. Як тільки наспіють для вас гроші, негайно повідомимо вас...
Минає тиждень, минає другий, а про гроші ні слуху, ні духу.
Ходить він і допитується.
— На жаль, — кажуть йому — ще нема грошей для вас.
Затурбувався емерит. Іде на пошту. Довідується.
— О!.. — дивуються тут. — Адже ми ще тому два тижні вислали вам гроші на подану адресу...
— Гм...
Іде емерит знову до установи й оповідає, що чув на пошті.
— А... Справді... — каже йому якийсь урядовець. — Вибачайте, але я про те нічого не знаю. Це товариш. Він саме переказував, що гроші є для вас...
— Ну, а де ж цей товариш? Може хворий на ґрипу?
— Ні... Тільки він сьогодні вже тут у бюрі не буде. Він казав, щоб ви ввечері зайшли до "Коктайбару" і там дістанете гроші...
Емерит — бідака, де йому до "Коктайбару"!... Але нічого... Скрегоче зубами, а таки йде до "Коктайбару".
— А... — дуже зрадів "товариш". — Сідайте, побалакаємо... Добре, що ви прийшли... Гальо, обер! Дайте щось перекусити...
Ця "радість" не конче подобається емеритові, але присідає до столика.
— Я чув, — запримічує скромно, — що гроші були вже тому два тижні.
— А що ж ви хотіли, — розсердився урядовець, — щоб я за вами по місті шукав?...
Махнув рукою емерит, їсть, пє, їсть. Сюди-туди й крутиться вже йому в його непривичній до напитків голові.
За годину-дві підходить кельнер із рахунком.
— 30 зол.
— Ось тут маєте, — каже урядовець — ваші гроші: 30 зол. Решта дістанете на днях...
— Добре, а коли?
— Що питаєте, платіть і ходімо. Шкода часу...
Заплатив емерит і вийшли.
— Знаєте, що? — каже вже на вулиці "товариш". — Ходімо до Яна, там кава по турецьки, добре робить, як у голові шумить...
— Все одно... — каже емерит.
Пішли. І там треба було платити. Емерит не мав і позичив а конто в "товариша". Скінчили в "Полтаві". А в "Полтаві" милий настрій, ціни дешеві й "товариш" роздобрів.
— З того, що вам належиться — каже він — мав би я дати всього 1 зол., а тут, бачите, виходить рахунок 2 золоті. Нехай страчу: доплачую цього золотого, а ви мені завтра обовязково віддайте. Бачите: все зробив для вас, що лиш міг. Свої гроші дістали.
Шум. 