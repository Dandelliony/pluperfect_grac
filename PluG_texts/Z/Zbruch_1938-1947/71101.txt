Концерт молодих виконавців

Виступи Н. Шевченко, М. Колтунюк та І. Вересюка
Львів, 22 вересня.
Постійні бувальці Українського Літературно-мистецького Клюбу провели в неділю вечором кілька дуже милих і цікавих годин. А саме: мали нагоду побувати на концерті молодих українських виконавців. Була це вже друга того роду імпреза за часу існування Клюбу і, що найважніше, не остання, а перша з цілої низки подібних імпрез у біжучому сезоні (як зазначив у свойому рефераті перед концертом д-р Василь Витвицький).
Коли лиш трохи глибше застановитися над словами: "молоді виконавці", зараз же приходить на думку подібне: "молоді українські композитори", а разом з тим — будучність нашої музики в Галичині, яка в останніх кількох десятках років поступила так дуже вперед. Поступила... і станула на місці, а може тільки дуже зменшила швидкість. І не знаю, коли дасться завважити новий поступ, коли почуємо нові твори наших відомих галицьких композиторів і, що найважніше: коли побачимо нових українських композиторів, від яких головно залежить дальший ріст нашої музичної справи. Не хочу тим сказати, що їх в Галичині нема, та покищо ми їх не бачимо і не чуємо їх творів. А шкода. Вже велика пора, щоб наші музикознавці змогли представити українському громадянству теж молодих композиторів. І без сумніву — вони їх шукають і знайдуть, — а тимчасом пробивають дорогу тим, які вже є і які ставлять перші сміливі кроки у своїй важкій виконавчій роботі.
Перед початком недільної концертної програми у виконанні молодих наших музик — виголосив слово (як вже вище згадано) д-р Василь Витвицький. У свойому короткому, та проте незвичайно цікавому рефераті д-р Витвицький звернув увагу на вирішне значення праці молодих людей в історії розвитку нашого музичного руху у всіх його ділянках: композиторській, виконавчій, музикознавчій і педаґоґічній, як теж на дуже великі наслідки тої невтомної праці. В дальшій частині свойого слова д-р Витвицький пояснив присутнім деякі точки програми концерту.
Зчерги виступила трійка молодих виконавців: Ніна Шевченко (сопран), Марта Колтунюк (фортепіян) та Іван Вересюк (бас-баритон). М. Колтунюк та І. Вересюк виступили в Клюбі вперше, Ніна Шевченко вдруге, (це не значить, що ініціятори імпрези не могли піднайти третього — зовсім "нового" виконавця, а тільки треба ж молоду силу притягнути до частіших виступів).
Являється зовсім зрозумілим, що при оцінці виступу молодого виконавця треба пристосувати зовсім інші критерії, як при аналізі виступу зрілого мистця. Кожний розумний молодий виконавець — співак, чи інструменталіст — знає дуже добре, що він має ще багато різнородних недоліків, а відповідне почуття самокритики показує йому його помилки і заставляє їх при помочі професора поступово ліквідувати. Тому й розписуватися про них нема цілі. А так, загально, об’єктивно, по уважному вислуханні цілої програми треба сказати:
Ніна Шевченко — це молода співачка, яка вже тепер знаменито держить себе на естраді, всеціло панує над нервами і ні на мент не забуває про те, щоб виконувані твори були відтворені на концерті так само докладно і прозоро, як точно і старанно були передумані і приготовані. Підкреслити треба природність, ясність, фразування і дуже добру дикцію. У виконанні Ніни Шевченко ми слухали дуже різнородну і не легку програму, а саме: арію з "Купала" Вахнянина, арію з "Батерфляй" Пуччінія, "Айстри" Лисенка, "Цвити ще трохи" Лопатинського, характеристичну, технічно трудну пісоньку Обера (Auber), "Сміх" і дует Одарки з Карасем із "Запорожця". Емоційний момент виконання і технічна зааванзованість помагає п. Шевченко нав'язати з публикою контакт швидко й легко.
Молода піяністка Марта Колтунюк виконала Косенка "Поему", Ревуцького Прелюд б-моль і "Пісню", та Шопена "Етюд с-моль ор. 25". Гра Марти Колтунюк виказала зовсім добрі завдатки на солідну, добре технічно поставлену  і "певну" піяністку. Тільки, щоб дальше систематично, без перерви працювати над поглибленням гри і розвиненням своїх численних прикмет.
Перший публичний виступ Івана Вересюка (бас-баритон) показав того многонадійного, молодого співака в якнайкращому світлі. М'яка краска з природи вирівняного голосу, чиста інтонація, дуже широка голосова скаля, виразна дикція і врешті вроджена музична культура — ось підстава, на якій п. Вересюк при інтезивній, музично всесторонній праці над собою може сміло добиватися в майбутньому дуже поважний успіхів. У виконанні п. Вересюка ми чули одну пісню Шуберта, арію з "Тангайзера" Ваґнера, арію з "Дон Жуана" Моцарта, дві пісні Лисенка, "Засумуй трембіто" Нестора Нижанківського і врешті дует з Одаркою з "Запорожця".
Фортепіянний супровід був в руках досвідченої акомпаніяторки п. Євгенії Курилович-Чапельської.
В загальному, концерт мав великій успіх і залишив по собі дуже позитивне враження.
Треба підкреслити, що всі виконавці зреклися своїх гонорарів на користь українських студентів і Управа Клюбу зараз же по останній точці концерту (в присутності всієї публики) передала чистий дохід з імпрези (400.— зол.) Голові Стипендійного Комітету.
Гарний співацький концерт і наслідування гідний громадянський вчинок — ось підсумки недільного вечора в Українському Літературно-мистецькому Клюбі.
Роман Савицький 