◦ ◦ ◦ ◦ ◦ ◦ ◦

З діяльности "Просвіти" в Пряшеві. Дня 9. III. о. канонік Й. Дюлай, голова "Просвіти", виголосив реферат на тему "Націоналізм". Реферат був незвичайно добре опрацьований і збагатив слухачів багатьома думками. Ціла авдиторія з великою увагою вислухала слово докладчика та винесла якнайкращі вражіння. — Дня 29. III. проф. д-р Іванко, секретар "Просвіти", виголосив відчит на тему "Активна любов до свого народу". У свому відчиті докладчик розібрав і показав шлях тієї активної любови до свого українського народу та закликав до праці. Переповнена саля "Просвіти" взяла його слова до серця.
Свячене УДК у Грубешеві. В неділю, 20. IV., на перший день Великодніх Свят, заходом УДК у Грубешеві відбулося традиційне Свячене. Крім місцевої інтелігенції прибули спеціяльно запрошені представники нім. влади з п. Крайсгавптманом на чолі. Привітальні промови й побажання створили милий і радісний настрій, що поглибив взаємини між німецькою владою та українцями, згуртованими при УДК.
Геройський чин українського полоненого. Українець Григорій Сидор із Станиславівщини вирятував 14. II. ц. р. 4-літнього хлопця, сина хлібороба Кріґера з Воґтарайту, що заломився на леді ставу й почав тонути. Сидор кинувся до 2 м. глибокої води, витягнув хлопця, що вже тонув і привернув його до памяти. За його відвагу, притомність ума і геройський чин командант табору висловив похвалу Григорієві Сидорові та передав грошеву нагороду.
Помер кардинал Карло Кашпар, архиєпископ Праги. Він був добрим проповідником, знавцем церковного права. Написав кілька праць з церковного права. За 10 літ праці на архиєпископському престолі побудував він 4 нові церкви. Поховало його в соборі св. Віта. 