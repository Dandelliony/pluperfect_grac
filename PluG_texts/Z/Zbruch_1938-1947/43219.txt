Театр малих форм

Новий колектив обласного Будинку народної творчості.
Про потребу створення у Львові театру малих форм вже давно і не раз ставили питання ряд львівських письменників.
Це мав бути театр-журнал, художня одиниця, яка б оперативно і швидко у формі монологів, скетчів, музичних фейлетонів, героїчних мініатюр відгукувалась на численні події політичного і господарського порядку, нищівною сатирою обрушувалась на негативні сторони побуту, виробничого і громадського життя тощо.
Після тривалих розмов, суперечок і обговорень Спілка радянських письменників Львова разом з обласним Будинком народної творчості, нарешті, приступила до реалізації цього корисного задуму.
Новоутворений театр нових форм тепер уже активно працює над першою програмою.
Спілка радянських письменників м. Львова затвердила спеціальну комісію в складі тт. Тудора, Кацизни, Гаврилюка, Пастернака і Шенвальда, яка має подавати безпосередню допомогу новому колективові, насамперед щодо репертуару.
Перша програма складена дуже цікаво. Основна тематика її — показ минулого народів Західної України і відображення велетенських змін, які сталися протягом першого року існування радянської влади.
До цієї програми єврейський драматург Кацизна написав оригінальну п'єску: славнозвісний персонаж Шолом-Алейхема — Тев'є Молочник з своїми дочками живе на Західній Україні. Крізь призму його понять і психологій переломлюється все, що робилося тут раніше і теперішнє життя. Пізніше з'являється сам Шолом-Алейхем. П'єску ставить автор тов. Кацизна. В першій програмі буде виконуватись також уривок з поеми Гаврилюка "Пісня з Берези", сатира Майєна "Подорож прем'єра Складковського у село", вірш Конопніцької про долю селян і ряд інших драматургічних та поетичних творів.
Багато було розмов, як об'єднати весь матеріал в одну програму. Молодий театр відмовився від введення традиційного конферансьє. Замість нього існує наскрізний персонаж — фатоватий польський панич-аристократ. Глядач на початку спектакля побачить цього панича в натуральному вигляді. Він наспівує досить безглузді куплети, танцює, взагалі виявляє повне задоволення своїм життям. Пізніше цей же панич, переполошений подіями, репетирує, як він буде зустрічати Червону Армію, що наближається до Львова. Він довго заучує перед дзеркалом потрібні слова, викликаючи сміх у глядача. А в кінці спектаклю "перефарбований" панич подає заяву до профспілки, де його і викривають.
Закінчується перша програма епізодом радісного свята на одній з львівських фабрик з приводу нагородження колективу фабрики за ударну роботу. Лунають пісні, довго тривають танці.
Композитори Кронєвський, Шаль і Антель написали спеціальне му зичне оформлення до програми. Керують театром — режисер Майєн та поет Гаврилюк.
В складі театру 22 учасники. Такі товариші, як початківець поет Верба, бухгалтер Таубе, робітниця швейної фабрики Цимліх та інші виявили значні здібності. Весь колектив працює з величезним захопленням. На Жовтневі свята театр малих форм покаже свою першу програму трудящим Львова.
К. Днєпров. 