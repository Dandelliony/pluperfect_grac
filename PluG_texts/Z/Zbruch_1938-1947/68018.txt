◦ ◦ ◦ ◦

Вечір української народної пісні і танцю. У першій половині липня ц. р. їде в турне по Галичині велика імпреза під керівництвом диригента Я. Барнича під назвою "Вечір української народної пісні і танцю". Виконавці — артисти Львівського Оперного Театру, Балетмейстер Штенгель. Імпреза відвідає 3 липня ц. р. Городок, 4-го — Перемишль, 5-го — Самбір та Ст. Самбір, 6-го — Трускавець та Дрогобич, 7-го — Стрий, 9-го — Золочів, 10-го — Тернопіль, 11-го — Теребовлю, 12-го — Чортків.
Українські радіопередачі. Сьогодні, в середу, 1-го липня, в часі від год. 10.30 до 11-ої ранку Львівська Радіовисильня передає концерт української народної музики. Виконавці: Лідія Черних (меццосопран). Дометій Йоха (баритон) і Іван Севастіян Барвінський (віольончеля). Фортепіянний супровід: Наталія Барвінська та Роман Савицький. У програмі сольові пісні та твори для віольончелі на українські народні теми. Завтра, в четвер, 2-го липня, в цьому ж часі передача українських народних танків у виконанні хору Е. Козака, Романа Савицького (фортепіян), Романа Криштальського (скрипка) та Петра Пшенички (віольончеля).
Сходини ремісників. Сьогодні, в середу, 1-го липня, в 18-ій год. вечором відбудуться сходини самостійних ремісників (майстрів), які вели верстату до 1939 року, і тих, які тепер стараються про дозвіл на ведення робітні. Сходини відбудуться в домівці Об'єднання Праці Українських Ремісників "Зоря" у Львові, вул. Вірменська ч. 25.
Зголошення управителів земельних господарств. Управителі більших земельних господарств і фільварків, які мають фахові відомості та практику (незалежно від того, чи працюють у свойому фаху, чи ні) зголосяться у власному інтересі в Господарському Відділі УЦК — Львів, вул. Паркова ч 10, ІІ-ий пов.; телефон н. 204-22. 