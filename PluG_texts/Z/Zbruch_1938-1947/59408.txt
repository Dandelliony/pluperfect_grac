◦ ◦ ◦ ◦ ◦

Український Театр. У неділю, 30 листопада відбудуться в Львівському Оперному Театрі дві вистави: одна пополудні, в 3-ій годині, тільки для українців, а це: вистава комедії Арнольда і Баха п. н. "Мужчина з минулим"; і друга вистава, вечором в 7-ій годині тільки для німців, а це: "Балетний вечір", музика Данькевича в І частині і музика Й. Штравса в ІІ частині.
Культурна імпреза. Сьогодні, 30 листопада, відмічає українське громадянство Львова сторіччя народин Анатоля Вахнянина, українського письменника і громадського діяча. З того приводу Спілка Українських Музик улаштовує музичний вечір у честь Анатоля Вахнянина. Вечір відбудеться в залі при вул. 29-го Червня (давніша назва цієї вулиці: 3-го Травня) 10/І. Початок вечора о год. 18.
Важне для родин полонених. Про звільнення бувших полонених, тепер робітників у Німеччині, необхідних на своїх занепадаючих сільських господарствах, може старатися тільки їх родина у Дистрикті Галичина особисто. В цій цілі треба одержати відповідне посвідчення з німецької державної рільничої Установи даної округи, що в ній таке господарство є, що даний селянин є дійсно потрібний для рятування свого господарства, а потім треба старатися через Уряд Праці (Арбайтсамт) даної округи про звільнення робітника та поворот його до рідного села. Писати в цій справі до УКК недоцільно.
Тому, що залізнична комунікація з огляду на війну не може заспокоїти вповні потреб населення, користуватись залізницями можуть лише ті люди, що мають справді важну потребу виїхати чи то в урядовій, чи приватній справі. Перед виїздом треба постаратись про дозвіл у Дирекції залізниць при вул. Зигмунтівській ч. 1. Щоб дістати дозвіл, треба мати потвердження від установи, в якій дана особа працює, про потребу виїзду, або в приватній справі посвідку Українського Краєвого Комітету. Для інформації подаємо, що зі Львова виїздять уже автобуси до різних місцевостей Галичини. Про автобус до Перемишля ми вже писали. Крім цього ідуть автобуси в інші міста. Публика всідає в них при вул. Оперній не на площі під Міським Театром.
Будова театру. Будова Українського Театру ім. Лесі Українки, яку започатковано ще за большевицької влади, ведеться дальше. Тепер вона вже у кінцевій стадії. Викінчують будову дверей і вікон. Ведуться останні роботи в уладженні модерної сцени.
Нові назви вулиць. У дальшому перейменуванні львівських вулиць: вул. Потоцького названо Зігфрідштр., вул. Крашевського — Штальштр., вул. Шайнохи — Юльменштр., і вул. Понятовського — Гартенштр. 