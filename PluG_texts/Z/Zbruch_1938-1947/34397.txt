◦ ◦ ◦ ◦ ◦ ◦ ◦

На західному фронті
ПАРИЖ, 26 березня. (ТАРС). Як передає агентство Гавас, за останню добу між Сааром і Вогезами по фронту в 40 кілометрів відбувалася артилерійська перестрілка. Авіація провадила розвідувальні польоти.
На Рейні німці відновили намагання вести пропаганду перед французькими солдатами, для чого виставлялись на березі плакати, скидались листівки і включались гучномовці.
БРЮССЕЛЬ, 26 березня. (ТАРС). Голландське агентство повідомляє, що вніч на 26 березня над Східною Голландією були помічені літаки, національну приналежність яких не вдалося встановити. Протиповітряні батареї відкрили по літаках вогонь.
25 березня над Брюсселем був помічений іноземний літак невідомої національної приналежності.
ЛОНДОН, 26 березня. (ТАРС). За повідомленням агентства Рейтер, сьогодні над територією Люксембурга пролетіло 20 літаків, національна приналежність тих не встановлена.
ПАРИЖ, 27 березня. (ТАРС). Офіційно повідомляється, що вчора відмічались лише "місцеві дії розвідувальних частин".
Сьогодні на фронті не відбулося нічого нового.
Продаж американських воєнних літаків Англії і Франції
В США опубліковано офіціальне повідомлення, в якому схвалюється постачання Англії і Франції воєнними літаками найновіших типів. Як заявляють добре поінформовані особи, Рузвельт, очевидно, переконав американські військові власті дозволити Англії і Франції купувати в США літаки найновіших зразків.
Газета "Уолл стріт джорнел" повідомляє, що урядові власті схвалюють продаж Англії і Франції всіх найновіших авіаційних конструкцій, за винятком деяких секретних приладів. Авіаційним компаніям буде дозволено продати Англії і Франції коло 500 літаків, які будуються для американської армії. (ТАРС)
Скільки коштує Англії один день війни
За даними, опублікованими в англійській пресі, Англія витрачає на навчання, утримання і перевозку військ 6 міліонів фунтів стерлінгів на день, тобто вдвоє більше, ніж вона витрачала в останню світову війну.
Навчання і утримання одного солдата піхоти коштує Англії 600 фунтів стерлінгів на рік.
Таке збільшення вартості війни пояснюється ростом витрат на озброєння. У війну 1914 —18 рр. основною зброєю була гвинтівка. Тепер гвинтівка відіграє лише допоміжну роль, поступившись своїм місцем перед кулеметом. Крім того, величезні кошти витрачається на механізацію армії.
За даними англійської газети "Івнінг стандард", утримання одного льотчика коштує тепер в чотири рази більше, ніж у війну 1914—18 рр. (ТАРС) 