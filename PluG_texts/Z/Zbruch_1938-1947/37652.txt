◦ ◦ ◦ ◦ ◦ ◦ ◦

Французські військові кола про новий німецький наступ
ПАРИЖ, 6. (ТАРС). В парижських військових колах відмічають, що німецьке командування старалося посилити темпи перегрупування своїх сил і ремонту танків для того, щоб не дати французам можливості укріпити лінію Сомма—Ен. Як твердять, на місце воєнних дій були послані спеціальні поїзди з німецькими робітниками з тим, щоб у максимально короткий строк відновити якомога більшу кількість воєнного майна.
Цілком імовірно, заявляють далі у французських військових колах, що німці мають для нових боїв численні піхотні дивізії, з яких багато ще не були введені в бій. Можливо, що німці сформували новий корпус прориву (броньовані і моторизовані дивізії); кожна дивізія такого корпусу включає в себе розвідувальний моторизований загін, який складається з двох рот броньованих автомобілів і одної роти мотоциклістів, танкову бригаду, яка налічує приблизно від 500 до 600 танків, механізовану стрілецьку бригаду в складі батальйону стрільців — мотоциклістів, полку моторизованої артилерії, піхоти, понтонерів, телефоністів, радистів і т. д.
Щодо напряму німецького наступу, то в Парижі твердять, що це — прямий наступ на Париж з застосуванням всієї суми матеріальних ресурсів і бойових машин.
Виступ Рейно
ПАРИЖ, 7. (ТАРС). Агентство Гавас передає, що вчора прем'єр Рейно виголосив по радіо промову, в якій, говорячи про нальоти сотень німецьких літаків на Париж "з метою викликати паніку", заявив: "Моральний дух в країні не захитаний. Ми відповіли на удар ударом, піддавши інтенсивним бомбардуванням важливі пункти Рурської області і ряд інших індустріальних центрів Німеччини — Ессен, Дортмунд, Франкфурт, Дюссельдорф, Маннгейм, Мюнхен і др. Така ж відповідь даватиметься і далі на кожний повітряний наліт на французські міста".
Переходячи до нинішніх боїв, Рейно відмітив: "Всі засоби, які нам відомі, пущені Німеччиною в хід. Авіація і бронетанкові дивізії ще раз намагаються прорватися через наш фронт. На фронті, де ми змушені поставити опір, наша армія показує, що вона пристосовується до нових умов провадження війни. Від часу початку боїв знищені сотні ворожих танків, і союзна авіація підтримує дії наших військ".
Рейно визнав, що Англія і Франція проявили в свій час "недостатню проникливість, і ідеї воєнного значення були надто занедбані".
Наприкінці Рейно підкреслив, що "не існує країна, з якою Франція не могла б врегулювати мирним шляхом незгоди і суперечливі інтереси", і зазначив, що Франція "тепер, більш ніж колинебудь впевнена в своїй зброї".
Переведення румунської економіки на воєнні рейки
ЛОНДОН, 7. (ТАРС). Агентство Рейтер передає, що румунський уряд вирішив перевести економіку країни на воєнні рейки. Міністр торгівлі і промисловості оголосив, що він уповноважений встановити контроль над виробництвом всіх предметів, які необхідні як для армії, так і для цивільного населення. Відпуск головних предметів споживання буде нормований і на них будуть встановлені тверді ціни. Крім того буде встановлений контроль над сировиною.
Пропозиції про запровадження військової повинності в США
НЬЮ-ЙОРК, 7. (ТАРС). В газеті "Нью-Йорк Уорлд Телеграмм" генерал у відставці Джонсон наполягає на запровадженні в США обов'язкової військової повинності. Він заявляє, що "вербування добровільців в армію проходить небезпечно повільними темпами". За останній час ряд видатних американських діячів, в тому числі Елеонора Рузвельт, виступає з пропозиціями запровадити в США обов'язкову військову повинність.
Італія мінувала свої територіальні води
НЬЮ-ЙОРК, 6. (ТАРС). Як повідомляє агентство Ассошіейтед Пресс, італьянськйй уряд оголосив про створення 12-мильної небезпечної для кораблів зони навколо всього побережжя Італії. На думку агентства Юнайтед Пресс, ця заява свідчить про те, що всі територіальні води Італії міновані. Судна, які направляються в італьянські і албанські порти, а також в порти італьянських колоній, повинні запитувати лоцмана.
Бельгійські біженці у Франції
ПАРИЖ, 7. (ТАРС). Згідно з першими статистичними даними, опублікованими у Франції, кількість бельгійських біженців досягає тепер у Франції 2 млн. чол. Французький уряд має намір встановити евакуаційні зони ще в 6 департаментах в додаток до 6 департаментів, вже відкритих для бельгійських біженців.
Франко-італьянські відносини
ПАРИЖ, 7. (ТАРС). Представник французського міністерства закордонних справ заявив учора іноземним журналістам, що французький і англійський уряди готові, як і раніше, розглянути всі питання, що цікавлять Італію.
Римський кореспондент газети "Тан" повідомляє: "За останні дні за кордоном неодноразово поширювались чутки, що Італія має намір взяти на себе в останній момент ініціативу миру при умові, щоб воєнні дії були припинені негайно і щоб союзники прийняли німецькі і італьянські вимоги. Але це повідомлення зовсім не підтверджено. Були зроблені різні спроби, щоб підштовхнути італьянський уряд на прояв мирної ініціативи, але всі зусилля були марні".
РИМ, 7. (ТАРС). Під величезними заголовками газети повідомляють про прорив на 15 кілометрів французської лінії на ріці Сомма і про наступ німців через Комп'єн на Париж і пророкують захоплення Парижа через тиждень. 