◦ ◦ ◦ ◦

Сьогодні концерт М. Дуди. Сьогодні, в середу, 9 вересня, в год. 7.30 вечором відбудеться в залі Інституту Народної Творчости у Львові, вул. Францішканська 7, концерт тенора Михайла Дуди. У програмі: Ваґнер, Верді, Доніцетті, Пуччіні, Барвінський, Гайворонський, Лисенко, Нижанківський. При фортепіяні: Марія Роговська.
Українські радіопередачі. Сьогодні, в середу, 9 вересня, в часі від год. 10.30 до 11-ої ранку Львівська Радіовисильня передає концерт українських народних пісень у виконанні хору Євгена Козака та солістів Львівського Оперного Театру: Лідії Черних (меццо-сопран) і Юрія Лаврівського (баритон). При фортепіяні: Євгенія Курилович-Чапельська. — Завтра, в четвер, 10 вересня, в тому самому часі — передача інструментальних творів Миколи Лисенка та Якова Степового.
Ґімназійна молодь — студентській молоді. На зазив преси відгукнулась молодь української державної ґімназії у Станиславові та разом із професорами та дирекцією зложила продовж одного тижня в червні важну суму — 2 521.31 зол. для студентської молоді. Ухвалено теж у цьому навчальному році продовжувати збіркову акцію. Зібрані гроші зложено на рахунок КоДУС-а в "Українбанку" у Станиславові ч. 22.252. Слідами молоді Станиславівської державної ґімназії повинна піти молодь усіх наших ґімназій у краю.
Останні дні вистави. Вистава Німецького Гіґієнічного Музею "Чудо життя" (вул. Коперника 15) буде відкрита ще лиш до 20 вересня ц. р. Хто не оглянув цієї навчальної й інтересної вистави, яка в наглядний спосіб познайомлює з будовою й функціями людського тіла та основними питаннями гіґієни, має змогу ще в цих кількох днях відвідати її. Головно шкільна молодь, яка саме з'їхалася до шкіл, повинна скористати з цієї рідкої нагоди й відвідати гіґієнічну виставу.
Сходини лікарів. Чергові сходини Об'єднання Праці Лікарів в УЦК з рефератом д-ра Богдана Собчука відбудуться післязавтра, у п'ятницю, 11 вересня, в год. 18.30 в залі Туберкульозного Диспансеру, вул. Ліндого 5.
Огляд подій. Кожної середи та суботи відбувається на площі Софії у Львові висвітлювання найновіших подій на екрані під відкритим небом. Початок в год. 20.30. 