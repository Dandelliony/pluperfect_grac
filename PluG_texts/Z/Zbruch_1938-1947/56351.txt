Інститут Психотехнічних Досліджувань м. Львова

Відповідна людина на відповідному місці
Львів, 17 вересня. Універсальним кличем психотехніки є забезпечити відповідне становище для відповідної людини. Щоб це могло статися, треба перш за все вивчити і дослідити всебічно саму людину. Далі треба вивчати процеси праці за кожним знанням, слідкуючи за тим, які здатності і які спеціяльні психофізичні прикмети потрібні для виконування даного звання. Зокрема в сучасний момент великої плинності ринку праці, творення цілої низки установ, відбудови і перебудови усього господарського і політичного життя, проблема відповідного становища відповідній людині стається гостро актуальна й пекуча.
Давня Психотехнічна Лабораторія у Львові була за большевицького режиму зліквідована. Основно зреорганізований і розбудований Інститут Психотехнічних Досліджувань міста Львова (вул. Булярда ч. 4, ІІ пов.) спирається на новій, широкій концепції інтегральної психотехніки, яка досліджує людину в напрямі ціловиду, сокупності й співчинності усіх її психофізичних здібностей, а в своїх всесторонніх дослідах праці орієнтується на актуальні вимоги життя і практичні завдання професіостану.
Інститут працює в десятьох відділах, а саме:
1-ий Відділ: Порадня для вибору знання досліджує психотехнічно здібності і нахили людини до звання, дає поради для молоді й дорослих, спрямовуючи їх зусилля на правильний шлях.
2-ий Відділ: Психотехнічного підбору (селєкції) переводить підбір придатності найкращих кандидатів для конкретних підприємств, шкіл, фабрик, тощо.
3-ий Відділ: Фізіотехнічних досліджувань переводить професійно-лікарські досліди придатності людини до професії з погляду її соматично-біологічної підстави.
4-ий Відділ: Самоосвіти і расовідання переводить консультації і курси головно для ремісничої і фабричної молоді, допомагаючи їй у здобутті фахової і загальної освіти та освідомлення, переводить антропометричні расові і характерологічні досліджування з погляду придатності людини до даної праці і звання.
5-ий Відділ: Психоекономічних дослідів ринку праці перепроваджує анкети і статистичні досліди актуального ринку праці в зв'язку з завданнями психотехніки.
6-ий Відділ: Психотехнічної організації праці переводить психотехнічний аналіз професій і поліпшує систему праці в поодиноких підприємствах, беручи під увагу вимоги психотехніки.
7-ий Відділ: Протидіяння нещасливим припадкам займається безпекою праці, поборює нещасливі припадки, досліджуючи їх причини та забезпечуючи умови праці.
8-ий Відділ: Прикладної реклями, спертий на здобутках психології реклями, виготовляє проєкти раціональної реклями.
9-ий Відділ: Льогопедична порадня стверджує і лікує усякі забурення мови найновішими методами.
10-ий Відділ: Теоретично-дослідний збирає висліди діяльності усіх відділів, координує їх працю, розбудовуючи на основах нагромадженого досвіду загальні здобутки науки психотехніки; поширює ці здобутки серед громадянства.
Так зорганізований Інститут має всебічні можливості розвитку.
Володимир Шаян. 