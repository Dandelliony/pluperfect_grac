Роботу культурно-освітніх установ — підпорядкувати боротьбі за врожай.

  Боротьба за успішне виконання постанови Раднаркому СРСР і ЦК ВКП(б) про план сільськогосподарських робіт на 1945 рік, за успішне проведення весняної сівби — головне завдання масово-політичної роботи культурно-освітніх установ: клубів, хат-читалень, бібліотек, червоних кутків.   Облвиконком затвердив план культурно-політичної роботи в період сільськогосподарських робіт. В кожному районі має бути організована виїздна агіткульт-бригада в складі агітатора — керівника бригади, агронома-лектора, зоотехніка, лікаря, кращих учасників художньої самодіяльності, художнього керівника районного клубу для розгортання художньої самодіяльності в селах. Районна агіткультбригада повинна мати кінопересувку, патефон, газети, журнали, політичну, агротехнічну і художню літературу, шяхи, шашки, доміно та інші гри, а також матеріали, потрібні для випуску бойових листків, стінних газет, плакатів, лозунгів.   Організовується шефство-допомога міських організацій селам у розгортанні культурно-політичного обслуговування сільсько-господарських робіт. Так, наприклад, Чортківська педагогічна школа створює бригаду з 20 осіб для проведення культроботи в Чортківському районі, обласна бібліотека організовує культбригаду для обслуговування села Біле, Білобожницького району, середні школи Чорткова створюють бригаду в складі 13 осіб для культроботи в Білобожницькому районі. Тернопільський міський будинок культури, міська бібліотека, історико-краєзнавчий музей і середні школи створюють бригади для проведення культроботи в Велико-Глубочокському, Велико-Борківському і Микулинському районах.   Райони, які відзначились на обласній олімпіаді, повинні організувати обслуговування силами художньої самодіяльності, крім свого району, і сусідні райони. Копичинський район, наприклад, повинен допомогти своїми силами художньої самодіяльності Буданівському районові, Коропецький — Золото-Потікському.   Силами районних лекторських груп мусить бути значно посилена лекційна робота на місцях з питань боротьби за розвиток сільського господарства в 1945 році, за високий урожай, а також на науково-освітні теми.   Обласна й районні контори "Cоюзпечать" повинні забезпечити культосвітні установи газетами й журналами, створивши спеціальні бригади для своєчасної доставки їх.   Облспоживспілка і облкнигокультторг мусять організувати завіз у райони сільськогосподарської літератури для районних бібліотек і культкраму для клубів, будинків культури, хат-читалень та червоних кутків.   Районні відділи народної освіти, райкоми комсомолу, культурно-освітні установи повинні широко залучити сільську інтелігенцію — вчителів, агрономів, зоотехніків, лікарів, учнів старших класів середніх і неповно-середніх шкіл, студентів учбових закладів до культурно-політичного обслуговування сільськогосподарських робіт.   Основний зміст культосвітньої роботи в цей період — глибоке і всебічне роз'яснення рішення РНК СРСР і ЦК ВКП(б) про план сільськогосподарських робіт на 1945 рік, а також звернень РНК УРСР і ЦК КП(б)У "За найшвидше відродження соціалістичного сільського господарства Радянської України" та "До селян і селянок західних областей Радянської України", ознайомлення трудящих з виробничими планами, систематично інформувати в полі, клубі, бібліотеці, червоних кутках населення про події на фронті, про життя і боротьбу радянського тилу. Треба широко висвітлювати хід соціалістичного змагання за високоякісне і дострокове виконання виробничих планів, пропагандувати досвід передовиків змагання.   Всі форми і методи політосвітньої роботи повинні бути вміло використані. Треба широко практикувати голосні читки книжок, газет і журналів; бесіди і доповіді на політичні, виробничі, агрозоотехнічні, науково-природничі теми; вітрини показу ходу соціалістичного змагання, випуск стінгазет і польових бойових листків, в яких показувати кращих людей і їх роботу, викривати тих, хто ухиляється від чесної праці.   Всі заходи масово-політичної і культурно-освітньої роботи повинні бути скеровані на боротьбу за високий врожай, на ще більше посилення допомоги фронтові, щоб прискорити нашу остаточну перемогу над ненависним ворогом.   С. Хорольський, А. Науменко   Вільне життя 