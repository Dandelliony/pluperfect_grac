Листи Лесі Українки.

На останньому засіданні фільольоґічної секциї Наук. Т-ва ім. Шевченка, де крім членів були і деякі запрошені гості, йшла жива дискусія на тему видавання листів Лесі Українки. Притокою до дискусії був реферат д-р М. Дергачевої, що від довшого часу досліджує листування Л. Українки, маючи доступ до ріжних архівів, як теж і деякі приватні випозичені збірки. Велика кількість листів находиться в архіві М. Драгоманова, залишенім у його рідні в Софії, що його купив Український Науковий Інститут у Варшаві.
Листи Лесі Українки належатимуть без сумніву до найцікавіших, які залишили наші письменники. Поетка від перших років своєї літературної праці обмінювалася листами зі своєю ріднею та нашими видатними людьми, живо реагуючи на всі громадські та літературні справи. Вона здобула дуже солідну освіту і була спрагнена знання, яке осолоджувало їй тяжкі хвилини тяжкої недуги. Відомо, яку велику ролю відограв у її духовому розвитку М. Драгоманів, що охоплював усі задобутки тодішньої наукової праці і сам стежив за ними своєю вийнятковою інтеліґенцією та невтомною енерґією.
Л. Українка ділилася у своїх листах із своїми планами і відгукувалася на актуальні події, начеб вела товариську розмову. Головно тоді, коли вона не мала змоги бувати у товаристві або цілими місяцями перебувала на чужині — листи заступали їй безпосередній контакт з людьми. Листи до Старицьких, Драгоманова, Франка, Грушевського, Гнатюка і ці-лого ряду Інших наших видатних людей заторкують передовсім загальні справи. Л. Українка дуже рідко сповідається із дрібниць своєї буденщини, ще рідше відкриває свої т. зв. інтимні справи, яких вона майже не мала, бо вся її увага була спрямована на загальні проблєми.
Листи Л. Українки відкриють неодну сторінку її творчости, бо в них вона нераз пише про свої намірені теми та про провідні ідеї написаних творів. У цих листах з незвичайною ясністю зарисовується ввесь світогляд письменниці, що не йшла ніколи за перелетними настроями, не зміняла своїх вироблених поглядів, не переходила таких модних і частих нині "еволюцій" з ліва на право і з права на ліво, а кожне написане слово та кожне відношення до людей і явиш мусіла теоретично міцно обґрунтувати.
Незвичайно цінні риси листів нашої поетки — її безоглядна щирість, багата і чиста мова. Мало серед наших письменників було одиниць таких свідомо підготованих до літературної праці як Л. Українка, мало так часто ділилося думками про свою працю та чужу, як вона у своїх численних листах. Видані ті листи можуть мати не тільки значіння для дослідників літератури, але теж стати прецікавою лєктурою для широких кол нашої інтеліґенції. В них відбивається не тільки одна частина нашого культурного життя, не тільки виринають чільні його постаті; ще й відзеркалюється психольоґія небуденно талановитої та чутливої людини. 