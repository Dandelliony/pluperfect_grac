 Право Генерального Губернаторства в українській мові

Після прилучення Галичини до Ген. Губернаторства негайно приступлено до відбудови цієї країни. Одначе відмінний характер цієї країни в порівнанні з рештою, поставив інші та дещо відмінні вимоги у переведенні правного порядку в Галичині.
Коли в Г. Г. в більшості населення було польської народности, то в Галичині переважає український елемент і це було між іншим рішальним при задержанні окремішности у відбудові адміністрації в Галичині, зокрема в правній ділянці.
Одною із основних постанов в тій ділянці є те, що розпорядки та інші законодатні акти слід оголошувати також українською мовою. (§ 5 Розпорядку про адміністрацію Галичини з 1 серпня 1941, Ден. Розп. ГГ. стор. 442). У виконанні цієї постанови побіч урядової німецької мови задержано у внутрішньому урядуванні українську мову, що практично стала урядовою мовою в усіх ненімецьких урядах або установах (самоуправа, судівництво, шкільництво, допоміжна українська поліція, тощо). Щоб виконати цю постанову створено в Правлінні ГГ в Уряді для Законодавства Український Відділ, якого завданням обробляти та видавати для Галичини українською мовою усі закони видавані для ГГ., що появляються в Деннику Розпорядків для Г. Г. (німецько-польське видання).
Зі створенням Українського Відділу в Уряді для Законодавства почав від 1 серпня 1941 р. появлятися Денник Розпорядків для Г. Г. українською мовою. За 1941 р. вийшло 44 чисел цього Денника Розпорядків, в якому поміщено декрети, розпорядки, зарядження, оповіщення та оголошення правних приписів, що були від 1 серпня 1941 р. чергово видавані, як обовязуючі приписи для Г. Г. та зокрема для Галичини. Між іншим поміщено там цілу низку розпорядків, особливо важних для Галичини, якими введено правні приписи, видані німецькою владою впродовж існування Г. Г.
Від 1 січня 1942 р. українське видання Денника Розпорядків змінило свій вигляд, а саме стало воно появлятися як німецько-українське видання, означене в скороченні Ден. Розп. ГГУ. (VB1GGU). Ця зміна стала доцільна з двох причин: Поперше тому, що при інтерпретації правних приписів рішальним є німецький текст і через поміщення побіч українського тексту, німецького тексту, дано змогу українським відборцям Денника Розпорядків одночасно перевірити український текст з німецьким. Прдруге тому, щоб звільнити українських відборців від потреби подвійної передплати самого українського видання та із-за німецького тексту, німецько-польського видання.
Український Відділ Уряду для Законодавства поставив собі завдання видавати обовязуючі правні приписи українською мовою, що відповідала б її розвоєві та духові часу, приймаючи ті засади, що обовязують тепер в нашій мовній ділянці. Це не було і не є таке легке, як воно здавалося б, тому, що на кожному кроці не достає виробленої української юридичної термінології. У праці треба неодні труднощі поборювати, тим більше, що з початку не було взагалі ніякої підручної літератури, якою можна було б покористуватися. Згодом одначе притягнено до співпраці більше українських правничих сил та створено підручну фахову бібліотеку з української правничої та мовної ділянки, що було важним кроком уперед у розвої тієї важкої службової станиці української правничої думки.
Крім видавання біжучих правних приписів доручено українському відділові обробити та видати українською мовою тексти тих усіх правних приписів, що досі обовязують на території Г. Г., а які введено, як обовязуючі в Галичині. Вище згадане завдання доручено Українському Відділові на основі розпорядку Генерального Губернатора з 31. І. 1942 (Ден. Розп. ГГУ. стор. 73) про устійнення українського тексту правних приписів в Галичині. Згідно з тим розпорядком уповноважено Правління Г. Г. (Уряд для Законодавства) устійнити з обовязковою силою український текст, уведених у Галичині правних приписів шляхом оповіщення в українському виданні Ден. Розп. ГГУ. Це уповноваження обіймає право переводити спростування первісного тексту, спричинені дотеперішнім розвитком права.
Нове доручене завдання розміром досить велике, бо німецька влада видала впродовж існування Г. Г. десятки розпорядків, що вже творять велику книжку, як право Г. Г. (кількасот сторінок). У виконання цього доручення появилося саме в Ч. 58 Ден. Розп. ГГУ. оголошення українського тексту низки правних приписів з ділянки загальної адміністрації, що обовязують в Галичині, як частина права Г. Г.
З тих важніших розпорядків — це розпорядок про введення літнього часу в Г. Г., розпорядок про введення розпізнавчої карти для осіб німецької народности в Г. Г. разом з виконними приписами, розпорядок про право громадянського стану німців у Г. Г. з додатковими розпорядками, розпорядок про зведення розпізнавчих карт для населення Г. Г., розпорядок про карно-адміністративне поступування в Г. Г. з виконними приписами, розпорядок про оборот нерухомостями в Г. Г., розпорядок про адміністрацію польських громад, про творення і адміністрацію союзів громад у Г.Г. та три розпорядки про обмеження перебування в Г. Г..
В найближчому часі появиться оголошення українських текстів дальших правних приписів з ділянок загальної адміністрації, праці, судівництва, скарбовости, господарської та сільсько-господарської та інших, так що наш загал в Галичині буде міг познайомитися з цілим обовязуючим правом, виданим німецькою владою для Г. Г. у рідній мові.
Видання цього права українською мовою, що започатковано вже числом 58. Ден. Розп. ГГУ., дасть змогу усім нашим службовим станицям у Галичині покористуватися не тільки докладним перекладом тексту німецьких правних приписів, але також дасть можність покористуватися у внутрішньому урядованні встановленою одностайною українською юридичною термінологією. Щоправда та термінологія недосконала, але коли візьметься під увагу, що саме ця ділянка була у нас найбільше занедбана, то кожна праця в тій ділянці — це важний осяг.
Тому всі наші службові станиці в Галичині повинні покористуватися українським виданням Денника Розпорядків, який стане їм не тільки помічним у виконанні службових обовязків, але теж зацікавить наших урядовців, що практично застосовують правні приписи, чи наших правників у вільних званнях українською юридичною термінологією з усіх ділянок суспільного життя. Застанова, чи передумання тих або інших ужитих термінів може допровадити до корисної співпраці загалу наших правників із Українським Відділом Уряду для Законодавства, що радо прийме позитивну критику устійнених термінів або пропозицію заступити невлучні вислови кращими. Шляхом такої співпраці нашого загалу правників можна буде довести до кращого розвою занедбану ділянку правничої термінології.
М-р Теодор Молодецький. 