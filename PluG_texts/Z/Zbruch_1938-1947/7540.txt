„Ніколи не виречемося своєї греко-католицької церкви і своєї української нації!“ 

Заява української шляхти з Кульчиць Шляхотських, самбірського повіту. В останньому часі появилося багато неправдивих а то й брехливих вісток про Кульчиці Шляхотські. Для висвітлення правди і спростування тих неправдивих, брехливих, татарських вісток, ми нижче підписані громадяни Кульчиць Шляхотських заявляємо:
Ми свідомі того, що наше село одно з найстарших сіл Самбірщини, яке памятає часи наших князів. Наше шляхотство історично виводиться з княжих часів. Наші предки напевно творили прибічну дружину, належачи до боярського стану. Тепер ріжні люди намагаються ті історичні факти перекрутити, а в нас просто вмовити, буцімто ми якась „польська шляхта" чи просто таки поляки, яких зукраїнізувала Австрія або грекокатолицькі священники.
Заявляємо, що ці вістки безпідставні і навіть такі, що справді освічена людина не уважалаб за гідне їх передавати!
У нашому селі було ще недавно (є ще багато людей, що це памятають) чотири церкви. Ці церкви ставили наші предки за старої польської держави. Якби наші предки були поляками, то чи це булоб можливе в королівській Польщі змінити обряд з римо- на греко-католицький і будувати церкви замість костелів?
Кажуть, що наші предки говорили по польськи (Побудка, ч. 6/37). Але ми маємо метрики писані з 1743 р., писані ще за давньої Польщі. Ці метрики писав таки наш родак, парох Кульчицький, а писав їх церковщиною, уживаючи кирилиці, себто тодішнього, урядового письма церкви. Якби ми були поляки, то чи це можливе, щоби поляк у польській державі вирікався свого рідного і писав нашою церковщиною?! Нашу церкву за королівських часів попихували та погорджували нею, про те багато говорить історія. Вже з природи люди бажають уникати труднощів і пониження. Коли-ж наші предки були за королівських часів вірні своїй зненавидженій і погорджуваній церкві і народові, то це доказ посуненого до крайніх меж патріотизму. Доказ справжнього геройства в часах недолі і терпінь. Наші часи нагадують нам часи наших предків. Наші предки вийшли переможно з боротьби у свому лихолітті. Заявляємо, що як гідні нащадки великих, геройських предків, ніколи не виречемося своєї греко-католицької церкви ані своєї української нації. Цю заяву підписало 376 членів шляхетських родин. 