Холм орґанізує третій стан

Годі було думати за польських часів про розвиток українського купецтва, ремісництва й промислу на Холмщині чи на Лемківщині. Відрізані від тодішніх центрів українського життя, Холмщина й Лемківщина ледви дихали під чоботом польського поліціянта. Торгівля, ремесло й промисл були виключно в руках жидів і поляків. У цих саме жидків і поляків, здебільша "фушерів", мусіли вчитись фаху холмщани чи лемки. В різних жидівських і польських ремісничих варстатах Холму було перед війною біля 90-ох молодих українських хлопців, які в чужій ворожій атмосфері засуджені були на денаціоналізацію.
По розвалі Польщі багато українських фахівців опинилось на землях по цей бік Сяну й Буга. Почалась організація союзів, крамниць. В самому тільки Холмі живе й діє біля 70-ох українських купців. Все ж таки наш стан посідання в містах дуже малий. Коли купецтво хоч трохи розбудувалось, то ремісництво й промисл находяться ще, так сказати б, у пелинках. Щоб цей стан змінити, щоб українському громадянству дати українського купця, ремісника й промисловця, основано в Холмі "Комісію міста".
Минулого четверга, 14. листопада ц. р., відбулась в УДК в Холмі конференція під проводом делєґата УЦК Смольського. Делєґат обговорив статут та зясував завдання Комісії, що має зорґанізувати торговельників, промисловців і ремісників Холму. "Комісія міста" має докласти всіх зусиль, щоби здобути для українського життя місто. Завданням цієї комісії подбати за відповідне розміщення українських фахівців та скоординувати їхню працю.
Інж. Романенко підкреслив велике значення "Комісії міста", вказуючи на відсутність матеріяльних засобів та відповідних сил на переведення цієї акції. Згодом дир. технічної школи в Холмі Лебіщак представив значіння ремісництва в житті народів та його положення на наших землях. Вказав на недостачу ремісничих сил, яка вповні виявилась після виїзду німців з Холмщини до батьківщини. Коли опущені німцями ремісничі варстати треба було обсадити своїми людьми — не було їх. Цьому бракові ремісників — говорив далі дир. Лебіщак — має запобігти Українська Технічна Школа в Холмі. В ній набирають знання не тільки молоді хлопці, але й викваліфіковані ремісники. Цим людям, побіч поглиблення їхнього фахового знання, школа має дати в першу чергу сутонаціональне виховання, якого їм не дала польська школа чи польська майстерня. Під теперішню хвилину знаходиться в школі 12-ох викваліфікованих ремісників. Під кінець року може їх бути 40. Школа могла б вже відкрити в Холмі крамницю з виробами своїх учеників. По кількох місяцях школа зможе влаштувати й обсадити відповідно викваліфікованими людьми 10 варстатів, які зможуть вишколювати й випускати численних ремісників. Одначе, щоб це перевести якслід треба, щоб українське громадянство прихильно поставилось до цієї справи. Треба зрозуміти, чим для нас є саме національно свідоме ремісництво, треба моральної та ще більше матеріяльної підтримки — закінчив дир. Лебіщак.
Вкінці вибрано "Комісію міста", якої провід переняв господарський референт У. Д. К. інж. Романенко; головою секції купців став п. Старух, ремісників — дир. технічної школи Лебіщак і секції промисловців п. Голояд.
В. О. 