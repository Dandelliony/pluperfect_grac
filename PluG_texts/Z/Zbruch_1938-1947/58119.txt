Память Великим

Коли під Крутами, Києвом, Полтавою, Харковом, під Перекопом, на полях Чернигівщини і вздовж Дніпра, новітні запоріжці змагалися з большевицьким наїздником в роках 1917—20-их, тоді й над Дністром почався змаг, також потомків Дажбогових унуків, синів землі Осмомисла — того, що "підпирав Карпати своїми залізними полками, що затворяв Дунаю ворота, а отворяв Києву..."
Хоч у наслідок історичних обставин український нарід по втраті незалежности не ввійшов у цілості зі всіма землями в якусь одну чужу державну організацію і через це хід історичних подій в поодиноких землях був відмінний, то проте завдяки хоч і незначній частині свідомого громадянства зумів зберегти свою самобутність і вірність ідеалам. І так, Земля Осмомисла, що ще від половини 14-го століття була поневолена Польщею, таки залишилася вірна ідеї й виявляла це нераз і не двічі на протязі історії, а найкращий доказ цього — похід Хмельницького. Східні ж землі по втраті державности у другій половині 18. століття, коли то в 1781 р. Москва скасувала й останки політичної автономії, продовжують боротьбу й піднімають повстання в 1825 р., далі в 1855 р., що ввійшло в історію під назвою київської козаччини, повстання в 1902 р. та в 1905 році. Тому то внаслідок цих історичних обставин Східні Землі в 1917 р. безпосередньо зажили традиціями часів козацької держави, а Західні 1-го Листопада 1918 року обновили традиції княжих часів.
В цей день ці землі почали нове життя, повне героїзму й великого патосу, самопожертви, що повсякчас залишиться золотою сторінкою у цій нашій "Книзі Битія".
Із Крут і 1. Листопада зродився цей новий світогляд ідеалістичного світосприймання. Оглядаючися на цей день і розглядаючи події того часу, ми бачимо, що творці тодішньої історії зуміли відчути хвилину зриву й відчули її доцільно, вкладаючи в неї не лише ввесь запал та зусилля, але й спільноту думки й чину. Зрозуміти цей мент, оцінити його як слід — можна тільки з відстані років. І та оцінка, саме в порівняннях, виходить така, що вагою перехилює до самого споду терезки. Тому мусимо згадуючи про ці часи згадати й тих усіх учасників, що живуть ще, або і мертвих — признати їм велику заслугу для історії, бо вони вміли спільними силами бути сильними і зробити те, що часами було й понад сили.
Віддаючи поклін Великим Тіням, не забудемо і про те, що не від нас історія починається, що перед нами жили і творили ті, що всьому підвалини поклали, що передали нам заповіти, залишили нам найбільший скарб — традицію та що ми його тільки одідичили.
Тому й мусимо його зберігти, мусимо ним дорожити — мусимо бути вдячні тим, що цей скарб удержали або створили і нам передали. 