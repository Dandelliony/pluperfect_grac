◦ ◦ ◦ ◦ ◦

Зворот позичених книжок. Згідно з урядовим розпорядком, до 24 січня 1942 р. треба повернути всі книжки, позичені в прилюдних бібліотеках. Якщо котрась із бібліотек, де позичено книжки, тепер нечинна, ці книжки треба віддати у Львівській Державній Бібліотеці Блюменштр. (давніше Мохнацького) 5. Віддати теж треба знайдені книжки в опорожнених помешканнях. Не вільно задержувати в себе книжок із печатками прилюдних бібліотек.
За поправу раси коней. Зі славної розплодової стайні у Тракенен (Східна Прусія) призначено останніми часами молодих огирів до інших стаднин. З того кілька штук мають одержати розплодові стайні у Генерал.-Губернаторстві.
Торф як погонний матеріал. Велике запотребування на нафтову ропу у воєнний час каже ощаджувати її та заступати іншими погонними матеріялами, що могли б порушувати механічні вози. Але й перед війною вже намагалися розв'язати питання генератора погонного газу. Теоретично легко дасться подумати уклад, у якому генератор перероблює якийсь гатунок ціпкого пального у газ, який підсилює вибуховий мотор, що порушує спряжений з ним віз. Це питання вдалося розв'язати з деревним генератором. Зразу як пального вживано сухе букове дерево, сьогодні построюють такі уклади, що витворюють газ і з м'якого дерева. Ідеалом популярного господарського трактора був би такий генератор, у який можна б накласти якенебудь дерево, навіть щойно зрубане, що має в собі 40% води. Роблять всякі проби з різними матеріялами. Дотеперішні проби з кам'яним вугіллям не дали бажаних вислідів. Краще заповідається брунатне вугілля. Але й дерево треба ощаджувати й через те звернено увагу на торф, якого калоричність є вища від тієї, яку має дерево. Дотеперішні пробні досвіди позволяють сподіватися, що це питання дасться успішно розв'язати. Покищо не поборено ще труднощів з тими гатунками торфу, що після спалення залишають 30% попелу. Але засадничо досвід слід уважати позитивним. Для Генерал.-Губернаторства, на терені якого є великі поклади торфу, ця справа має велике господарське значення.
Збори домоуправителів. Український Комітет міста Львова скликав на день 12. І. 1942 р. збори українських домоуправителів міста, бажаючи скоординувати домоуправителів як об'єднання праці, пов'язати їх співпрацю з Комітетом, а передусім підняти рівень їх праці та їхні особисті кваліфікації, як важливого громадського і господарського чинника. Збори відкрито при участі 122 осіб, між тим і запрошених гостей, а також і начальника III. Дільниці Управи міста Львова д-ра Войтовича. Збори відкрив голова Комітету на Львів-місто д-р Голінатий, що по привітанні передав провід зборів інж. Коханівському, господарському референтові Комітету. Мгр. Дзьоба в інформатизному рефераті подав зборам відомості про Український Краєвий Комітет, його завдання і дотеперішню працю. Опісля інж. Коханівський означив права й обов'язки домоуправителів на їх відповідальних становищах та подякував дотеперішним мужам довір'я всіх чотирьох дільниць за їхню співпрацю в Комітеті. П. Демидюк зчерги розповіла про теперішню працю домоуправителів з Українським Комітетом на Львів-місто, про діяльність мужів довір'я та повідомила про створення "Об’єднання праці домоуправителів" при Комітеті, з проф. Комаринським при проводі. Це Об'єднання розпочало вже свою діяльність. Збори закінчив проф. Комаринський промовою, в якій, звертаючись до домоуправителів, закликав їх до чесного і совісного виповнювання своїх обов'язків, до співпраці з Комітетом, що із свого боку буде опікуватись співробітниками домоуправ.
Знайшли в трамваях. В часі від 1-го до 10-го січня ц. р. знайшли у львівських трамваях: ліхтарку, мошонку, паспорт, гаманець, вервицю, зарукавок, торбинку, зарукавок, мошонку, молитовник, довідку, світлину, зарукавок, торбинку, зарукавок, баньку, рукавички, ключ, молитовник, калош, валізку, баньку, калош, портфель, гроші, зарукавок, мошонку, зарукавок. Ці речі можна відібрати в бюрі, вул. Вулецька 2. 