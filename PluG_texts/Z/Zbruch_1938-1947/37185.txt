Промова Рузвельта

ВАШІНГТОН, 27. (ТАРС). Вчора президент США Рузвельт виступив по радіо з промовою до американського народу. Він почав свою промову пропозицією про подання допомоги біженцям в Європі і закликав слухачів вносити пожертви у фонд американського товариства Червоного хреста. Рузвельт різко нападав на ізоляціоністів.
"Серед нас багато людей, які в минулому закривали очі на події за кордоном, щиро вірячи заявам деяких наших американських співгромадян, що події в Європі нас не стосуються і що США зможуть завжди лишатися єдиною країною в світі, яка провадитиме свою мирну політику, щоб не відбувалось за кордоном. Серед нас є люди, правда, їх меншість, переконані в тому, що ми можемо гарантувати свою фізичну безпеку, ізолювавшись в наших континентальних кордонах — Атлантичний океан на сході, Тихий океан на заході, Канада на півночі і Мексіка на півдні. В своєму посланні конгресу на минулому тижні я проілюстрував марність і нереальність цієї ідеї. Цілком очевидно, що вести політику оборони на основі цієї ідеї — значить напрошуватись на напад в майбутньому. Нарешті, серед нас є невелике число людей, які навмисно і свідомо закривають очі на те, що відбувається, тому, що вони вирішили протидіяти зовнішній політиці уряду, відстоювати свою партійну точку зору і вважають все, що уряд робить, цілком неправильним. Для всіх тих, хто в силу будьякої з цих багатьох причин закривав очі на події і не хотів визнавати можливість наближення бурі, останні два тижні означали крах їх ілюзій. У них вже зникла ілюзія, що ми усунені, ізольовані і тому застраховані від небезпек, від яких не забезпечена ні одна інша країна. В деяких колах це грубе пробудження до дійсності породило страх, який межує з панікою".
Далі Рузвельт відкинув деякі обвинувачення, що висувались останнім часом прихильниками різних партій, які твердять, що США тепер мають найслабіші озброєні сили. Рузвельт заявив, що армія, флот і повітряні сили Америки тепер сильніші, ніж будьколи в історії США в мирний час. Він вказав, що за останні сім бюджетних років — з 1933 року до 1940 р. — урядові видатки на морські озброєння перевищили на 1.487 млн. доларів видатки за попередні 7 років. Особовий склад військового флоту збільшився з 79 тис. до 145 тис. чоловік, стали до ладу і початі будівництво 215 нових воєнних кораблів. "Ударна міць і боєздатність американського флоту, — сказав він, — тепер навіть вищі, ніж під час світової війни. Сухопутні і повітряні сили також стали значно сильніші". Вказавши далі, що конгрес тепер обговорює питання про збільшення воєнних асигнувань, Рузвельт попередив, що "міжнародне становище може так змінитися, що в будьякий момент виявиться необхідним переглянути нашу програму". Він заявив, що необхідно збільшити виробництво озброєнь на приватних підприємствах і що "було б несправедливо чекати від приватних фірм фінансування розширення підприємств". Тому уряд тепер готує програму подання фінансової допомоги підприємствам в цілях їх розширення.
Вказавши далі, що поряд з посиленням озброєнь необхідно підтримувати моральний стан населення на відповідному рівні, Рузвельт заявив, що теперішні надзвичайні обставини не виправдують скасування законів, які обмежують тривалість робочого дня, встановлюють мінімум зарплати та ін.
Наприкінці Рузвельт закликав до рішучих дій проти так званої "П'ятої колони". 