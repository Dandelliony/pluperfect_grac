◦ ◦ ◦ ◦ ◦ ◦ ◦

Будівництво нових житлових будинків. Влітку у Львові буде закінчено будівництво кількох нових житлових будинків для сімей робітників. По вулиці Мартина будується чотирьохповерховий будинок на 30 квартир. Завершується будівництво 4-х поверхових будинків на Бачинській та Олександровича.
Герстенфельд чемпіон Львова по шахматах. 23 березня закінчився перший шахматний чемпіонат Львова на 1941 рік. В турнірі взяло участь 18 кращих шахматистів, в тому числі майстер СРСР по шахматах Герстенфельд, кандидати в майстри Аппель і Фрідман, першокатегорники Шехтер, Рубінштейн і інші. Боротьба між шахматистами протягом всього турніру була особливо напруженою і цікавою. Перше місце і звання чемпіона Львова по шахматам на 1941 рік виграв майстер СРСР Е. Герстенфельд, друге місце посів Аппель, третє — Фрідман, четверте і п’яте поділили між собою Рубінштейн і Шехтер. Молодий шахматист Зак зайняв шосте місце. Йому буде присуджена перша всесоюзна категорія.
Кімнати Леніна—Сталіна. ЧЕРНІВЦІ, 24. (РАТАУ). В районних будинках культури сіл Садогури, Секуряни і Кіцмань вперше на Північній Буковині створюються кімнати Леніна — Сталіна. В художньо оформлених репродукціях, макетах і малюнках будуть відображені важливіші моменти з історії більшовицької партії, з життя і революційної діяльності геніїв людства — Леніна і Сталіна. На оформлення кімнат Леніна—Сталіна асигновано 20 тис. крб.
Творчий вечір Петра Карманського. Вчора в традиційному залі "авля" державного університету ім. Ів. Франка, відбувся великий творчий вечір українського поета Петра Карманського. Він розповів про роки скитання, коли навіть мимолітня згадка про батьківщину пекла до болю серце. Він мріяв про повернення, коли він побачить рідне сонце. Аж ось і повернувся, та немилосердне цькування затемнило його яскравий блиск. І коли червоні зірки замиготіли в Львові, він побачив справжнє сонце, до якого линув в своїх мріях. Поет прочитав ряд творів з своєї нової збірки "До сонця". На вечорі виступали тт. Вишневський, Вовденко, які висловили думку молодечої аудиторії. — Живіть довгі роки, творіть поезію, гідну нашої сталінської епохи. 