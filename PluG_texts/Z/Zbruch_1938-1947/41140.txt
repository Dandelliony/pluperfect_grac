Історія з Зозулею

В яворівській групі спиртзаводів справи йшли більш менш нормально, поки на арені не з'явився посланець львівського спиртотресту Петро Микитович Зозуля. Важко встановити справжню посаду його. Одне тільки ясно, що ця людина надзвичайно любить нечесно працювати.
Приїхав він сюди з повноваженням тресту "відвоювати" у колгоспу ім. 17 вересня складські приміщення. Для цього він пробув рівно 86 днів у відрядженні! Приміщень він, звичайно, не "відвоював", але за цей час сподобалось йому жити в Яворові. І от Петро Микитович вирішив стати директором групи спиртзаводів.
Задумано, зроблено. Він іде в трест. Тут відбувається дружня розмова з керівниками, і... призначення готове. Для колишнього директора тов. Вороніна вигадали нову посаду — директора неіснуючого заводу, фактично ж його лишили бути заступником Зозулі.
Новий директор починав діяти. Першим кроком Зозулі був наказ Молошковицькому спиртзаводу доставити мішок картоплі, віз дров у Львів, на квартиру. Це тільки початок.
Настало літо. Потрібно було ремонтувати заводи, готувати складські приміщення, заготовляти паливо. Складна робота. Її не переносить Зозуля. Він їде до Львова, а ремонтом доручає керувати своєму заступнику. Але у Петра Микитовича заговорила совість (що, між іншим, буває дуже рідко). Соромно бути директором, одержувати державні гроші і нічого не робити, — так міркував собі наш "герой".
— Ідея! Нове відкриття! — закричав Зозуля, бігаючи до кімнатах своєї львівської квартири.
Після цього до Яворова почитають летіти телеграми, дзвонити телефони. І так щодня. Він до себе викликає заступника, головного бухгалтера, агронома. Ці люди в гарячий час кидають роботу, їдуть на прийом.
— Як справи? Торф йде? Гроші є? — питає директор. Він гримає на своїх підлеглих, пропонує "посилити", "поглибити", "провернути". Все це робиться під майстерну жестикуляцію рук. Керувати, гадає Зозуля, — це означає руками махати.
Проходить ще декілька днів, і от в Яворів летить ще одна чергова телеграма: "Пропоную 18. 8. 40 вислати до мене на квартиру, місто Львів — Набєляка, №53, всіх механіків заводів".
Своє перебування дома, у Львові, Зозуля "оформив" по всім правилам. Він взяв з заводу відрядження. В тресті йому роблять відмітки, ніби він приїхав по службовим справам. І так жила собі людина все літо дома в ролі "відрядженого".
Коли стало цілком очевидно, що ремонт заводів зривається, добування торфу зірвано, злісний прогульник-директор, вдається на чергові хитрощі. В тресті у нього сидять друзі. Хіба директор тресту Колесніков дасть його в обіду? Нізащо! Щоб врятувати Зозулю від відповідальності, його посилають в довготривалу командировку до Луцька. Одночасно з цим до Яворова на ім'я Вороніна йде телеграма такого змісту: "На час відсутності Зозулі ви з'являєтесь відповідальним за ремонт заводів. Ваша нерішучість нічим не виправдується. Днями виїжджайте в місто для провірки. Колесніков".
Телеграма грізна. Треба виконувати. Пішов Воронін у банк за грошима на ремонт. А там йому відповіли: "Коли Зозуля виїжджав з Яворова, то він взяв під звіт 5.000 карбованців. Ні грошей, ні документів до цього часу він не повернув. Грошей Вам не дамо".
Коротко і ясно. Директор Зозуля обчистив заводську касу і відбув в розпорядження своїх покровителів, які сидять в Львівському спиртотресті.
Треба гадати, що після всієї цієї історії поступить така телеграма: "Львів, Спиртотрест, Колеснікову. Ваша нерішучість нічим не виправдується. Відсутність Зозулі турбує нас. Негайно вишліть його в Львів, площа Бернардинська, №7. Облпрокурор Харитонов".
Т. Бездітний, Б. Галушка. 