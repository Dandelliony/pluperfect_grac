◦ ◦ ◦ ◦ ◦

Львівський Театр у Станиславові. До Станиславова виїхав Львівський Театр. Він виставить там нову протибольшевицьку п'єсу українського письменника К. Гупала, що з великим успіхом іде від двох місяців на львівській сцені. Театр гоститиме у Станиславові один тиждень.
Поширення промислових підприємств. Щоб краще задовольнити потреби населення, управа промислових підприємств у Бережанах поширює обсяг їх праці та готує нових кваліфікованих робітників. З тією метою додатково приймається хлопців і дівчат на працю до столярні і коробочної робітні. Учнів та учениць потребують: мотузня, тапіцерня, римарня, миловарня, годинникарська робітня, переплетня, шевська робітня, щіткарня, кошикарня, трикотарня, моднярська робітня, свічкарня, фотомайстерня, кушнірська робітня та хем. пральня.
Лазня і парня для найбідніших. Дрогобич, 23 березня. Найбідніші мешканці Дрогобича і повіту покористуються безплатною купіллю у міській лазні і парні. Кожний громадянин, який зголошується у канцелярії міського лікаря, одержує картку на безплатну купіль з милом. Їхній одяг іде до дезинфекції. Дотепер видано від початку лютого ц. р. около 756 вільних карт.
Перші футбольні змагання. Сьогодні, в неділю, 29-го березня, відбудуться на грищі Секції Тіловиховання при УЦК (вул. Стрийська, колишня площа "Погоні") перші в цьому сезоні змагання копаного м'яча між "Україною" та "Гарбарнею". Початок змагань в год. 3-ій після полудня. Доїзд трамваєм ч. 10.
Гуцул в "Україні". Колишній воротар "України" Гуцул і помічник Неофіта, відомі змагуни перемиського "Сяну", виступатимуть у цьому році в барвах "України". 