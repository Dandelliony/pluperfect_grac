◦ ◦ ◦ ◦ ◦

Наслідком здобуття японськими військами сильно укріпленого міста Мерсінг на східному побережжі Малайського півострова, захитався також і правий фланг британських військ. На аеродромі в Рангуні збито 10 ворожих літаків. Японські літаки заатакували австралійську фортецю порт Дарвін. Австралійський воєнний міністр Форд повідомив про евакуацію різних майданів на східному побережжі Нової Гвінеї.
Японські збройні сили, які висадилися перед 4-ма днями в Новому Меклембургу біля Кавінг, зайняли вже в наступний день місто та довкільні райони.
Багато мешканців Британської Бірми вступає для піддержки японських військ в бірманський корпус добровольців. Австралійський уряд мусів здержатися від святкування 154-ої річниці державності.
Східноіндійське підприємство залізниць поробило приготування на випадок конечної евакуації Калькутти, столиці Бенгалії. Калькутта має понад два міліони мешканців. Мешканці міста Бомбей одержали наказ вступати добровольцями до стрілецького корпусу.
Після того як уряд Таї об'явив війну Англії і ЗДА, сіямські війська почали негайно наступ на Бірму. Війська Таї в силі 100 тисяч людей, якнайтісніше співпрацюють з японськими збройними силами.
В Токіо підтверджують вістку про нову висадку японців біля Балік Папан, на східному побережжі Борнео.
Спеціяльні частини японських морських вояків, яким удалося в суботу висадитися біля Кендарі на Целебесі, продовжують свою прочищувальну акцію.
Таї віддала до розпорядимості японським збройним силам проти Бірми більшу кількість своїх транспортних засобів для перетранспортування військ і воєнного матеріялу. У прикордонному районі і в дальших теренах Бірми, тисячі робітників Таї зайнято при будовах шляхової мережі.
Японські війська зайняли важливі стратегічні місцевості в центрі південної Маляї: Клюанг і Аєрітам.
Японський міністр закордонних справ Того опублікував звідомлення про знущання вояків ЗДА над інтернованими японцями на Філіппінах. Американські вояки в Давао десятьма кулеметами стріляли по інтернованих і вбили зпоміж них 38 людей. Крім того американські вояки в Давао замордували ще 10 японців, яких облили кип'ятком і жахливо покалічили.
Австралійський військовий міністр знов переслав до Англії і ЗДА домагання негайної допомоги для Австралії. Але яка дуже мала надія на цю допомогу, показує стаття "Таймс'у": "Австралія не може одержати вимаганої допомоги, поки Японія панує на морях. А це панування можна Японії відібрати тільки тоді, коли військово-морські сили союзників матимуть достатню підтримку авіяції". Далі "Таймс" звертає ще увагу австралійців на загроження Сінгапуру.
Звідомлення про дії на Далекому Сході. Переможні війська імператора просуваються на Малайському півострові в напрямі Сінгапуру. Коли японські війська зайняли знову багато важливих місцевостей в центрі південної Маляї, то передучора висадилися на західному побережжі нові загони японських збройних сил. Японський фронт просувається півколом до шляху Джогур і відділяє британський фортечний острів від суходолу. Також з Бірманського фронту наспівають звідомлення про нові успіхи японських з'єднань. Бірманське населення вітає всюди своїх визвольників від британського ярма. Просування на Бірманську столицю Рангун робить дальші поступи. Рангунська радіовисильня признається, що японці вже недалеко від столиці Бірми. Важливий стратегічний пункт Мульмейм оточений цілком японськими збройними силами. На островах Борнео і Целебес японці після успішної висадки продовжують дальші наступи. На Голяндському Борнео розбито голяндсько-індійські війська в запеклих боях.
Бої в Північній Африці. В районі моря біля Тобрука в Північній Африці, заатакували німецькі штурмові літаки одне невелике з'єднання англійських воєнних кораблів. Один легкий крейсер одержав багато цільних попадань. Наступили великі вибухи, наслідком чого повстав великий вогонь з сильними димами. Крейсер перестав плисти і залишився з великими пошкодженнями. Підчас другої нової атаки також один дальший крейсер одержав цільне попадання, яке спричинило тяжке пошкодження. — Італійське військове звідомлення говорить про прибуття дальшого великого конвою в Лібію в Північній Африці. — В неділю пополудні недалеко Сесімбри біля побережжя Португалії, упав у море один англійський бомбардувальник. Португальські рибалки виловили чотирьох загинувших і двох поранених членів залоги.
Бої з большевиками. Не зважаючи на гострий мороз, німецькі війська в районі на південний схід від Курська продовжували бій в останніх днях успішно з большевицькими з'єднаннями. — В районі Валдайських гір тривали 25 січня криваві оборонні бої, в яких німецька зброя виявила свою перевагу над большевиками.
З Ню-Йорку вивезено дорогоцінні архітвори мистецтва до менших провінціональних міст, бо можуть наступити нальоти ворожої авіяції.
Турецька преса називає теперішню війну "боротьбою гігантів". Турецькі газети відмічають, що коли большевики будуть переможені, а Японія осягне свої цілі на Далекому Сході, тоді перемога буде по боці держав осі. Большевики в боях на східному фронті не мали жодних поважних осягів. На цьому фронті переможцями є німці.
Поразку, яку німецько-італійські з'єднання в Північній Африці завдали військам Черчіля, словацька преса називає несподівано швидким кінцем одної великої ілюзії. 