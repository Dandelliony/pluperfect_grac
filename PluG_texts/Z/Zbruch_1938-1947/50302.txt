◦ ◦ ◦ ◦ ◦ ◦ ◦

Нові ощадні каси. Львівське управління ощадкас і держкредиту відкрило в області ряд нових ощадних кас. Ощадкаси почали працювати в селах Нагачів і Великі Очі, Краковецького району, а с. Дунаїв, Поморянського району, Борщовичі, Ново-Яричівського району, Зіболки — Куликівського, Сухорові і Запалі — Ляшківського і інших районах. Відкрито нову ощадну касу першого розряду у Львові по вул. Академічній. Всього в області цього року буде відкрито 25 ощадкас.
Гастрольна подорож "Трембіти". В гастрольну подорож по СРСР виїхав львівський державний хор "Трембіта" на чолі з головним диригентом т. Сорокою. Хор дасть чотири концерти в столиці Радянської України — Києві. Дальший маршрут — Краснодар, Сочі, Тбілісі, Єриван, Баку, Ашхабад, Ташкент, Фрунзе та ряд міст Поволжя. Всього хор "Трембіта" дасть 60 концертів. Подорож триватиме до 1 серпня 1941 року.
Впорядкування м. Сокаля. В Сокалі готуються проводити дальші роботи по впорядкуванню міста, які почалися ще з минулого року. Тут ряд вулиць забрукують, прокладуть нові тротуари. Зокрема, вулиця Міцкевича покриється цеглою, по вулиці Івана Франка зроблять дерев'яні тротуари. Для цього вже підвезено 125 кубометрів лісоматеріалу. Значна увага приділяється збереженню житлофонду. В 45 будинках провадитиметься капітальний, середній і біжучий ремонт. Водночас з цим споруджуються 5 колодязів, що полегшить справу постачання водою міста.
Поширюється електросітка. Зараз уже 555 будинків мають світло. В 1941 році електропроводка збільшується на один кілометр. Це дасть змогу освітити ще десятки будинків. Буде збільшено кількість вуличних ліхтарів. Поруч з такими основними заходами по впорядкуванню районного центру, провадитиметься зовнішнє оформлення його. Будуть посаджені декоративні дерева, розіб'ють квітники, на площах засіють травники тощо. На комунальне впорядкування м. Сокаля держава відпустила понад 219 тисяч карбованців.
Нові журнали. Зі рішеннях ЦК КП(б)У організовано видання журналу сатири і гумору під назвою "Перець", який почне виходити в травні. Журнал виходитиме два рази на місяць, тиражем у 50 тисяч екземплярів. Ціна окремого номера — 75 коп. В журналі друкуватимуться фейлетони, статті, замітки сатиричного і гумористичного жанру, карикатури та ін. Створено також двохтижневий ілюстрований громадсько-політичний, літературно-художній журнал "Україна". Першій його номер вийде в травні. Тираж журналу — 40 тисяч екземплярів, ціна окремого номера — 1 крб. Журнали виходитимуть українською мовою у видавництві ЦК КП(б)У — "Комуніст". У складі редколегій — письменники, журналісти, працівники літератури й мистецтва. Редактором журналу "Перець" затверджений тов. Паламарчук Л. Х., редактором журналу "Україна" — тов. Прикордонний Д. М.
"Неспокійна старість" на сцені польського театру. У Львівському державному польському театрі готується до постави відома п’єса радянського драматурга Рахманова "Неспокійна старість". Це розповідь про прекрасного представника радянської інтелігенції професора Полежаєва, світового вченого, який в перші роки громадянської війни, не зважаючи на бойкот колег і опір середовища, почав віддано працювати на користь молодої радянської влади, на користь нової науки. П'єсу "Неспокійна старість на польську мову переклав проф. Ваневер. Постава режисера Є. Герцмана. Роль професора Полєжаєва виконає арт. М. Венгжин, його дружини — арт. Сємашкова. Доцента Воробйова гратиме арт. Я. Сташевський, Богачова — Я. Кречмер, матроса Купріянова — арт. Новосельський. Оформлення за ескізами художника Лосіцера. 