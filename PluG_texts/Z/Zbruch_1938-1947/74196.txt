◦ ◦ ◦ ◦

Кухня для бідних. Найбідніше населення Глинян одержує видатну допомогу від Українського Комітету. Починаючи з 27. м. м., має воно змогу діставати щоденно по кількадесять безплатних обідів. Кухня для бідних міститься біля Українського Касина. Завідує нею підреферентура Суспільної Опіки при Делегатурі.
Нова залізнича тарифа. Від 1-го січня починає обов'язувати нова залізнича тарифа. Ціни білетів  1-ої, 2-ої і 3-ої кляси особових і поспішних поїздів, доплати до поспішних поїздів та фрахтові оплати, оплати за експресові посилки будуть змінені. Зате ціни місячних білетів, тижневих робітничих і тижневих учнівських білетів залишаються, як і досі. Частинних місячних білетів не будуть вже зовсім видавати, а місячні і робітничі тижневі білети одержуватимуть тільки ті працівники, що зареєстровані в Уряді Праці. Оці місячні і тижневі карти будуть видавати тільки для переїзду з місця замешкання до місця праці туди й назад, при чому максимальне віддалення місця замешкання від місця праці не може тут переходити 100 км. Місячних карт не можна переносити на другу особу та на основі цих карт можна користуватися 2-ою і 3-ою клясою для необмеженої кількости поїздок. Зате заборонено переривати їзду.
Потрібний секретар волости. Потрібний секретар волости до Шляхтової коло Щавниці. Вимоги: середна освіта та знання німецької мови або відповідна практика. Праця на дуже добрих умовах; переняти негайно. Кліматична околиця. За інформаціями звертатись по УЦК у Львові, вул. Паркова ч. 10, ІІ. пов., Організаційний Відділ.
Різнобарвні свічечки на ялинку. ЛЬВІВ, 8 Грудня. До великого кітла вкидається покришені плити білої прозорої парафіни. Розтоплену парафіну вливається до начинь машинових столів, в яких є форми, що надають вид і величину свічки. Ці форми обливає холодна вода. Під її впливом пливка парафіна твердне довкола бавовняних ґнотів. Після ствердіння робітник виймає свічки з форми і відтинає ґноти, що в'яжуться з машиною. У спеціяльній машині притикається відповідно свічки, яких величина різна, залежно від калібру машини, що дає 10, 12, 24 чи 70 штук у кілограмі. Очевидна річ, що чим більше свічок, тим вони менші. Свічки пакується в скрині. Їх треба переховувати у холодній температурі, бо під впливом тепла вони м'якнуть і гнуться. Дехто нарікає, що не дістає зовсім білих свічок. Але він помиляєть ся, бо якість їх є однакова, різний є лиш спосіб їх повстання. Бо львівська фабрика свічок давніший "Люмен", що сьогодні належить до Галіколю, працює теж "барабанною" методою. Гніт, навинений на барабан, швидко переходить через пливку парафіну й покривається масою, що негайно твердне. Так мочиться свічку кількакратно, при чому верства парафіни стає чимраз грубша. Ця будова свічки завдяки іншим фізичним умовинам має інший вигляд. Буде з того свічка справді "зовсім" біла, але не краща від тієї, яка виходить з машини. Зняті з барабана довгі валки крається за унормованою довжиною і пакується до скринь. Так повстають теж грубі, довгі церковні свічки. У цій фабриці виробляють теж свічечки на ялинку. Відповідний уряд розподілу замовив у Галіколю тридцять тон свічечок. Чотири машини безупину в двох змінах вироблять різнокольорові свічечки на ялинку. 