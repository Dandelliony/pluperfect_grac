По Львову і області.

    Студентське містечко. Цей будинок знаходиться у Львові по вул. Абрагамовичів №14. Більше місяця тому міська Рада передала його політехнічному інституту для перетворення на студентський гуртожиток. Вирішено з цього будинку зробити студентське містечко. Багато довелось працювати над відбудовою будинку. Тут зовсім не діяли водогін, каналізація, центральне опалення, газопровід, вікна не були засклені. Вперта робота дала свої позитивні наслідки. З 370 жилих кімнат вже здано в експлуатацію 270. В них мешкають коло 600 студентів. В кімнатах зразкова чистота. Тепер на території студентського містечка діє пральня. Тут же почала функціонувати зразкова студентська поліклініка, під яку підведено 14 кімнат. Вже працюють: хірургічний, терапевтичний, зубний та інші лікарські кабінети. Обладнується санітарний стаціонар на 40 ліжок. Більше 60 тис. карб. витрачені на радіофікацію кімнат, де мешкають студенти. На території містечка відведене велике приміщення під клуб. В добре обладнаному залі будуть провадитись молодіжні вечори, танці, концерти. Для культурного обслуговування студентів придбано 2 кіноапарати — стаціонарний і пересувний. Найближчим часом на території студентського містечка почнуть працювати дві майстерні «Американки» по налагодженню взуття і одягу, перукарня, чайна, їдальня, кіоск для продажі газет і літератури, поштова філія, тощо. На будівництво студентського містечка передбачається витратити 300 тисяч карбованців.   Робота московських наукових працівників у Львові. Понад 20 днів у Львові перебувала бригада московських наукових працівників у складі проф. Шевченка, лекторів Московського планетарію Войнеловича, Ларіонова і Шевлякова. За час свого перебування у Львові члени бригади прочитали 125 лекцій на астрономічні та історико-літературні теми, які прослухало коло 20 тисяч слухачів — робітників підприємств, залізничників Львівського вузла, комсомольських працівників, воїнів Червоної Армії та ін.   Вручення нагород багатодітним матерям. В урочистій обстановці багатодітні матері одержали урядові нагороди, які їм присуджено Указом Президії Верховної Ради УРСР. Першою нагороду орден «Материнська слава» 1-го ступеня одержала селянка с. Шуровичі — Татарчук Марія Петрівна, яка народила і виховала 8 дітей. Орден «Материнська слава» ІІІ-го ступеня був вручений селянкам Кирилюк Ганні і Шостак Кулині. «Медаль материнства» одержали чотири жінки. Багатодітні матері одержали подарунки від райради депутатів трудящих.   Ініціатива молоді. Довгий час селянам с. Синьків не було де зібратись, щоб провести збори, або прийти у вільний час і почитати газети. В селі був напівзруйнований клуб. Відновити його взялась молодь села. Комсомолець Самохвал Іван і демобілізований воїн Червоної Армії Харків Василь очолили бригади молоді по ремонту клубу, обладнали його. Міжнародне свято жінок — 8 березня селяни відзначили у відбудованому клубі. Тепер тут почали організовуватись гуртки художньої самодіяльності. Крім того, буде створена невеличка сільська бібліотека.   Вільна Україна 