◦ ◦ ◦ ◦

Вечір львівських композиторів. Спілка Праці Українських Музик при У. Ц. К. улаштовує завтра, в неділю, 25-го жовтня, в 5-ій год. пополудні, в залі Українського Літературно-мистецького Клюбу у Львові, вул. 29-го Червня ч. 10, концерт творів українських львівських композиторів: Степанії Туркевич-Лукіянович, Василя Витвицького та Романа Сімовича. Виконавці концерту: Ірина Туркевич-Мартинцева (сопран), Леся Деркач (скрипка), Євгенія Курилович-Чапельська (фортепіянний супровід) і фортепіянне тріо у складі: Роман Савицький (фортепіян), Роман Криштальський (скрипка) та Петро Пшеничка (віольончеля). Правління Спілки запрошує на цей вечір членів Клюбу.
Збори працівників домоуправ. В суботу, 24.Х.1942 р., в год. 17-тій, відбудуться сходини Об’єднання Праці Українських Домоуправителів у домівці Українського Комітету, Ринок 10/ІІ. п. Проситься всіх українських працівників домоуправ у Львові взяти участь у цих сходинах.
На Студентський Фонд. Населення Бережанщини не забуває про молодь, яка набуває в школах освіту та фахові знання. Щомісяця громадяни складають на допомогу студіюючій молоді датки із свого заробітку, чи з платні. У вересні ц. р. села бережанського повіту зобов'язалися скласти на цю справу понад 1.600 зол., а в місті Бережанах — около 800 зол. Крім того докінчується розпродаж спеціяльних "цеголок" студ. фонду, вартістю в 1, 2 і 5 зол. Таким способом зібрано вже в селах і в місті Бережанщини разом понад 7 тисяч зол. Кожне село придбало собі від 50 до 100 "цеголок" — залежно від кількости господарств та змоги громадян.
Розбудова молочарні в Теребовлі. Від довшого часу працює на терені міста Теребовлі молочарня. В минулому році її продукція була невелика. Цього року продукція значно зросла. Внаслідок того приміщення, що в ньому вона досі поміщалася, виявилася замала. Тому дирекція задумала розділити зливний пункт для міста Теребовлі від сметанкової стації теребовельського району. Зливний пункт залишиться на давньому місці, а сметанкову стацію для теребовельського району та виріб масла переносить дирекція до нового приміщення на площу Плянтів. Нове, гарно відремонтоване приміщення дасть змогу ширше і вигідніше розгорнути працю.
Курс для режисерів. Відділ Культурної Праці УЦК улаштовує двотижневий курс для режисерів драмгуртків. Відкриття курсу Відбудеться дня 14. XI. 1942. Оплата 60 зол. Курсантів забезпечиться гуртожитком і за оплатою харчем. Зголошення на курс надсилати до ІНТ (Львів, вул. Францішканська ч. 7) найдальше до дня 5. XI. 1942 р. 