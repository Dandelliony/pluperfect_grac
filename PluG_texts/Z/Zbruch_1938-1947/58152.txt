Як ми фабрикували стінгазету?

Малий фейлетон
В той час, як ми жили "під сонцем Сталінської конституції", ми повинні були давати вислів радісній творчості в стінних газетах. Такі стінгазети мусіли красуватись на стінах кожної фабрики, установи, кожної школи, а навіть кожна окрема кляса даної школи мусіла продукувати свої вироби в стінгазеті. І все мусіло бути "по-більшовицькому", "по-стахановському".
Насамперед сама назва газети: обов'язково або "Юний Сталінець", або "Ленінським шляхом", або "Стахановець", або "Ворошиловський стрілець"... Уявіть собі перестрах одного вчителя-опікуна кляси, якого учням сподобалася назва "Вперед", а він десь довідався, що так називався колись меншовицький журнал. "Ну, думає, попадеш, братіку, за меншовицький ухил!".
Стінгазети в нашій школі повинні були появлятися двічі на місяць, по-мистецьки оформлені, ілюстровані, а що вже й казати про добір матеріялу!
Народження стінгазети відбувалося серед важких мук. Звичайна ситуація була така: завтра день появи стінгазети, а тут вам ні однісінької статті! Бігає редактор, бігає відповідальний опікун-учитель, вишукують таланти (інша річ, що хист писати статті в стінгазетах — обов'язковий для всіх!), піддають теми, накреслюють схеми, а учні тільки підсміхаються куточками уст...
Стінгазетою зацікавлені представники комсомолу, партійного кабінету, кличуть опікуна й редактора, а статтей як не було, так нема!
Ще легша була справа, коли йшло про ювілейне число стінгазети, присвячене Шевченкові або Франкові. Статті, щоправда, знаходилися, але тут випливали інші несподіванки. От, напр., як було з однією статтею про Шевченка. Учитель несе статті до цензури в бюрі комсомолу і передає цензорові.
— Що це таке, поясніть мені, — звертається цензор до вчителя. — У цілій статті ні словом не згадано про антирелігійні ідеї в Шевченка. Як то можливо?! Чи ви, товаришу, читали цю статтю?... Треба уважніше прочитувати... А чия то стаття? — зацікавлюється врешті.
Розуміється, вчитель не пішов так далеко, щоб дораджувати учневі змінити статтю в бажаному для цензора напрямку. Але мучило питання: як забезпечити молодь перед моральним насильством? Де вихід?
Вихід з прикрого становища кінець-кінців знайшовся: вигадливі хлопці купили відривний календар, а там мали і ілюстраційний матеріял і готові статті. Коли треба було складати стінгазету, преспокійно та любенько переписували з календаря актуальний матеріал. І всі були задоволені такою розв'язкою: раділи в бюрі комсомолу, робили добру міну й редактори.
Зрозуміли і вчителі і молодь: треба замкнути свою душу і сказати собі — нехай процвітає шаблон! Хай процвітає, поки не умертвить жахливу дійсність.
Каменяр Євлогій. 