Закарпатські українці домагаються права самовизначення.

На сесії Української Національної Ради й Автономної Адміністрації Закарпаття ухвалено резолюцію такого змісту:
“Чехословаччина за 18 років не дала українському народові Закарпаття автономії, тим самим не виконала вона зобов’язань згідних зі Сен-Жерменським договором та з конституцією. Тому Українська Національна Рада мусить у цьому історичному моменті вставитись за права і волю українського народу і домагається для забезпеки майбутнього українського народу самоозначення в дусі програми Вільсона.
Закарпаття не сміє стати базою червоної армії. 
Як подає Німецька Пресова Служба, закарпатські українці, жадаючи права самовизнання, протестують проти плянів, згідно з якими Закарпаття малоб стати базою для совітських військ.
Українська інтервенція у Римі.
Українська пресова служба повідомляє: представник українців у Римі проф. Е. Онацький передав урядові Італії меморіял з домаганням права самовизначення дл Закарпаття при недалекій перебудові Чехословаччини.
Меморіял підкреслює, що Прага не дала Закарпаттю автономії, заґарантованої договором і чехословацьким законодавством.
Відгук за океаном. 
З ініціативи ОДВУ відбулась у Ню Йорку велика українська маніфестація, на якій ухвалено резолюції з домаганням прав самовизначення для Закарпаття. Взяло в ній участь понад 5000 українців.  