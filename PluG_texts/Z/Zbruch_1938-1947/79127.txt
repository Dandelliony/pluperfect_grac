Розкриймо наші серця!

Львів, 22 квітня.
Українське громадянство в Галичині від довгого ряду років є в тому становищі, що про всі свої організації та установи мусить дбати само. Коли в інших, щасливіших народів такі самі організації та установи дістають щедрі державні допомоги або взагалі є державними інституціями, — ми мусимо свої удержувати власним коштом. А фонди на ті, навіть досить великі, видатки збираємо переважно з дрібних квот кожного нашого громадянина. Це невеликі грошові внески або кладки, як у нас це популярно називають. Перед цією війною маси наших громадин платили такі внески до різних наших товариств, а декотрим громадянам всі ті грошові внески вкупі творили щомісяця навіть поважнішу квоту. Але таких меценатів, що своєю дрібною лептою старались причинитись до вдержування майже кожного нашого товариства — було в нас не надто багато. Сьогодні все наше організаційне життя є сцентроване в Українському Центральному Комітеті; не треба вже вести цілого реєстру заплачених чи незаплачених вкладок до різних товариств та організацій, але зате треба постійно пам'ятати, що Український Центральний Комітет, який сцентрував у собі всі агенди колишнього нашого організованого життя, мусить мати теж велетенські видатки, якщо хоче те життя якслід організувати та ним керувати.
А видатки справді є великі. Допомога шкільній дітворі, студентській молоді, дитячі садки, бурси, широкий апарат суспільної опіки, а дальше допомога полоненим, переселенцям, пошкодованим війною, українським робітникам поза межами Галичини, не згадуючи вже про наше культурно-освітнє життя та інші його ділянки — все те вимагає великих грошових видатків. Покрити їх маємо ми самі, бо ті завдання, що їх накладає на нас сьогоднішній час, виконати мусимо, якщо хочемо почувати себе зрілою національною спільнотою. А все те — повторяємо — вимагає чималих фондів.
Здавалось би, що це справи повністю ясні для кожного та що кожний наш громадянин послідовно повинен зробити те, що є його обов’язком: заплатити своєчасно без ніяких упімнень національний податок до Українського Центрального Комітету. Але видно, що не так воно діється, коли треба про ці справи писати в часописі та пригадувати нашим громадянам про речі, про які вони самі повинні пам'ятати. У зрілих націй крім чисто державних установ є ще ціла низка інституцій, навіть дуже великих, яких вдержує відповідне число їхніх членів чи прихильників виключно своїми невеликими грошовими внесками. Але ці внески вони платять дійсно добровільно, тобто своєчасно і без ніякого упімнення.
Крім звичайних собі членів, має теж кожна організація і своїх меценатів, що піддержують її поважнішими капіталами. Знаємо конкретно, що є в нас сьогодні люди, яким доля не поскупила в достатках. Хай же вони з свою боку не забувають про те, що на їхню матеріяльну допомогу ждуть тисячі, і хай не заспокоюють своєї совісти тим, що правильно платять тільки звичайну собі членську вкладку. Кому більше дано, від того й більше вимагається! В таких часах, як сьогоднішні, не вільно думати тільки про себе; навпаки, треба показати, наскільки кожний з нас є національно-солідарний у практиці. Не тільки ми самі себе, але й нас осуджуватимуть не по словах, а по ділах. Люди, яким не важко приходиться заробляти місячно тисячі, самі чейже зрозуміють, що це не буде ні в якій пропорції до їхніх доходів, коли на національні цілі даватимуть вони тільки десятки.
Національний податок — це сьогодні наш великий обов'язок, що його кожний мусить виконати з честю, без ніяких упімнень, своєчасно, бо від з того, чи всі виконуватимемо якслід цей обов'язок, залежить теж виконання цілої низки інших наших пекучих завдань. А крім того збільшім сьогодні нашу жертвенність і ширше розкриймо наші серця! Як тільки схочемо, побачимо, що сьогодні є з ким ділитися і найменшим пайком, а навіть треба це зробити, коли всі ми, як одна спільна національна громада, хочемо перебути ціло сьогоднішні невідрадні часи. 