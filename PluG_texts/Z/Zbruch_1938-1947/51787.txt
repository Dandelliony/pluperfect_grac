Занедбана справа

(З приводу фото-конкурсу редакції "Дороги").
Свідомо даю оцей повторюваний не раз і не двічі наголовок. Автім він дуже прикметний для нас та ще й у теперішній дійсності. Де ж основна причина такого стану, зайво й балакати. Вона відома.
Все ж, не дивлячись на всякі некорисні моменти, за нами залишається незмінний обовязок не занедбувати ні одної справи, що є невідлучна від життя кожного сучасного культурного суспільства.
Сьогодні приходиться мені торкнутися справи, що на перший погляд не має поважнішого значіння і радше — як може комусь здавалося б — є звичайною собі забавою.
Кількакратно мав я вже випадки, що зверталися до мене при нагоді чи наших, чи й чужинецьких, видань за відповідними ілюстративними матеріялами з українського життя, себто в першу чергу за фото-світлинами. Мин. року був проєкт видати "альбом Лемківщини" на українській і німецькій мовах, такий же альбом теж не менше потрібний і з Холмщини, з Підляшшя та інших наших земель.
Який вислід цих заходів? Очевидно, ніякий і це з дуже "простої" причини: через брак світлин з українського краєвиду, українських памяток села, його побуту, одягів, звичаїв і т. д.
І як же прикро було відмовити проханню в першу чергу цим чужинцям, що бажали писати в пресі про українців та ілюструвати свої статті світлинами, оцими документами, що часто говорять відразу просто й ясно до читача і переконують його сильніше, як багато навіть найкращих слів.
А чи альбом "Лемківщина в світлині" — оця Лемківщина з усією красою свого краєвиду, одягів і звичаїв — це не конечна й цінна річ і для нас і для чужинців?
На жаль, це тільки гарна мрія, бо покищо приходиться задовольнитись тільки репродукціями з... чужих про нас видань. У нашій видавничій ділянці приходиться нераз таке практикувати, включно до останніх днів, або обходитись узагалі без світлин.
Оцих кілька завваг вистарчає, щоб зразу зрозуміти всю вагу світливства взагалі, а для нас зокрема. Поминаю на цьому місці його ролю в таких ділянках, як кіно, що є взагалі одним із найвищих досягнень людства, далі ж у війську, судівництві, в науці і т. д.
Світливство — це сьогодні невідлучна ділянка життя, без якої не уявити собі модерного суспільства. Під сучасну пору ця ділянка в нас майже вповні занедбана, дарма, що недавні роки принесли нам і тут немалі досягнення (Українське Фотоґрафічне Т-во з його численними й високо-мистецькими виставами) і дарма, що саме сьогодні така дошкульна потреба зафіксовувати в світлині-документі все, що тільки має будь-який звязок із нашими землями й нашим життям. Саме наш бурхливий час, що не все дає змогу спокійно списувати всякі спостереження, саме він вимагає ловити й зафіксовувати всі життя "на гарячому", просто з ока. Це ж саме отой бурхливий, воєнний час дав нам чудову в своїм роді й просто епохальну світлину-фільму "Зіґ ім Вестен", яка й залишиться навіки історичним документом великої ціни.
Сказаного досить, щоби зрозуміти, якої мети й якого значіння є проголошений недавно редакцією нашого журналу "Дорога" фото-світливний конкурс.
Відомо нам, що й серед нашого старшого громадянства й головно серед молоді є багато аматорів-світливців, одначе майже всі вони замикаються в своїй світливній праці переважно до меж початківства, а з тематикою не виходять поза межі своєї рідні, чи ще й знайомих.
У висліді такого стану наші редакції (бо покищо нема попри них ще якоїсь іншої для цього установи) дістають місячно щонайвище кілька світлин, та й то переважно нецікавих і технічно зле виготовлених.
Фото-світливний конкурс "Дороги" — це перша спроба зрушити цю нарівні з іншими важну справу з мертвої точки й започаткувати живий аматорський світливний рух, у першу чергу серед молоді.
Треба вірити, що конкурс не лишиться без успіху й що він справді стане першим товчком для широкого розгорнення і нас справи світливства, як одної із ділянок життя й нашого суспільства.
Б. Д. 