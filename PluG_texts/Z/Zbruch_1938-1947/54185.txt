З культурно-мистецького життя міста Львова

В понеділок, 21 ц. м. відбулося спільне засідання правлінь культурно-мистецьких Спілок і Організацій міста Львова. Були заступлені Спілки: українських письменників, журналістів, музик, мистців-пластиків, діячів театрального мистецтва, самодіяльної мистецької творчости, українського літературно-мистецького клюбу і "Жіночої Служби Україні".
Предметом нарад буди ідеологічні і організаційні справи. У вступному рефераті і в дискусії з'ясовано загально-українську ідеологію всіх заступлених організацій. Зокрема підкреслено значення організованої культурно-мистецької діяльности, яка має так само велику вагу в розбудові національного життя, як ділянка господарська, чи адміністраційна. Діячі української культури і мистецтва не можуть ходити одинцем і бути трактовані, як менш або більш подібні одиниці, а тільки — як збірнота, яка визначує собі ясно свої обов'язки перед нацією.
З цього погляду підійшли теж зібрані до питання членства. Членів рішено приймати в усі заступлені організації на основі строгої селекції, беручи під увагу не тільки мистецькі, але й (у такій самій мірі) ідеологічні і особисті кваліфікації. Елементи підозрілі з ідеологічного боку, чи з боку т. зв. "характеру", рішено елімінувати. Ухвалено приняти два роди членства — членів дійсних і кандидатів.
У видавничих справах прийнято до відома видання альбому патріотичних пісень. Його підготовляє Спілка українських музик, а видасть вид. Кооператива "Українська Книга".
Врешті порішено відкрити в домівці при вул. Підвалля 3, II. пов. їдальню-клюб для членів Спілок. В клюбі, який буде відкритий ще цього тижня, влаштують зустріч з німецькими військовими чинниками, які бажають познайомитися з життям. 