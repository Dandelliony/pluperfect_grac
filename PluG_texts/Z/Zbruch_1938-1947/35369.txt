◦ ◦ ◦ ◦ ◦ ◦ ◦

Американські повідомлення
НЬЮ-ЙОРК, 22. (ТАРС). Агентство Юнайтед Пресс передає, що згідно з комюніке, опублікованим командуванням норвежської армії, німецькі літаки бомбардували Ліллехаммер, після чого скинули на місто велику кількість листівок, в яких норвежським військам пропонувалось припинити опір.
За відомостями норвежського телеграфного агентства, англійські війська, починаючи з 20 квітня встановили повний контакт з норвежськими військами в районі долини Гудбрандсдален, на північний захід від Хамара і Осло.
Англійські повідомлення
ЛОНДОН, 22. (ТАРС). Як передає агентство Рейтер, в районі Тронгейма назрівають великі бої. Норвежські війська сконцентровані в Стейнк'єрі, де вони встановили контакт з англо-французськими силами. Чисельність англійських і французських експедиційних військ, що знаходяться в Норвегії, визначається в розмірі трьох дивізій, або 50 тисяч чоловік.
Німецькі парашутні частини зробили кілька спроб захопити вдержувану норвежцями станцію Домбос — вузловий пункт на залізниці Осло—Тронгейм. Норвежське комюніке твердить, що 50 німецьких парашутистів, які опустилися в цьому районі, взяті в полон.
ЛОНДОН, 22. (ТАРС). Агентство Рейтер передало вчора таке комюніке англійського міністерства авіації: "Вчора вночі і сьогодні ранком англійська авіація продовжувала нальоти на транспортні літаки і аеродроми противника. Крім успішного нападу на німецьку авіабазу в Ольборгу (північна Данія), ангійська авіація бомбардувала німецькі аеродроми в Крістіанзанді і Ставангері. Всі англійські літаки благополучно повернулись на свої бази".
ЛОНДОН. 22. (ТАРС). Як передає агентство Рейтер, вчора в районі Намсоса спостерігалась значна діяльність німецької авіації. Німецькі літаки скинули велику кількість бомб. В результаті бомбардування місту заподіяні великі пошкодження. Під час бомбардування потоплений англійський траулер.
Одночасно повідомляється, що на південь від Стокгольма потоплений німецький торговий пароплав "Юрден Фрітцен" тоннажністю в 4.465 тонн. Команда пароплава в складі 30 чоловік врятована.
ЛОНДОН, 22. (ТАРС). Як передає агентство Рейтер, міністерство авіації оголосило, що вчора ввечері англійські літаки знову бомбардували аеродром в Ставангері. Кілька літаків, що знаходились на аеродромі, знищені. Всі англійські бомбардувальники благополучно повернулись на свої бази.
Висилка з Німеччини норвежського посланика
БЕРЛІН, 21. (ТАРС). Інформаційне бюро повідомляє, що з Німеччини висланий норвежський посланик в Берліні. Газети "Фелькішер Беобахтер" і "Дейче Діпломатіш-Політіше Кореспонденц" вказують, що уряд Ньюгордсвольда "вів подвійну гру щодо Німеччини. Він не вживав ніяких енергійних заходів проти дій Англії, яка порушувала нейтралітет Норвегії, обмежившись протестами на папері. Разом з тим цей уряд фактично надав норвежський торговий флот в розпорядження ворогів Німеччини. Цей уряд заявляв про те, що він має надто слабі сили, щоб вчинити збройний опір Англії, однак він втягнув себе в боротьбу проти Німеччини". Висилка норвежського посланика, вказують газети, кладе край подвійній грі старого норвежського уряду щодо Німеччини.
Інтерв'ю командуючого північно-західним фронтом Китая Чжень Цзяна
ЧУНЦІН, 22. (ТАРС). Командуючий північно-західним фронтом генерал Чжень Цзян дав інтерв’ю представникам преси, в якому заявив:
"Китай у війні з Японією керується принципом знищення живої сили ворога і виснаження його ресурсів.
За час війни ми добились великих успіхів. Країна готується завдати удару японській вояччині. Дух патріотизму в країні росте. З кожним днем підвищується бойова виучка і моральний стан китайської армії.
Китай має сприятливі умови для провадження тривалої війни. Він є сільськогосподарською країною. Ми повністю забезпечені сировиною і продовольством та маємо невичерпні людські ресурси. Тепер Китай має в резерві більше 70 дивізій, що пройшли військове навчання. Ми відчуваємо, правда, нестачу в постачанні пальним, але це не перешкоджає провадити антияпонську війну.
Наступи японців проти китайських армій зазнають невдачі за невдачею. Не маючи виходу з війни, Японія продовжує посилювати політичні інтриги. Створення центрального маріонеточного "уряду" ще раз підтверджує слабість японців. Ван Цзін-вей і його послідовники не користуються у китайського народу ні повагою, ні довір'ям.
Успішні операції китайських військ на інших фронтах, — заявив наприкінці Чжень Цзян, — ще раз показали, що Японія не може провадити тривалу війну. Ми впевнені в остаточній перемозі і будемо продовжувати свій збройний опір до кінця". 