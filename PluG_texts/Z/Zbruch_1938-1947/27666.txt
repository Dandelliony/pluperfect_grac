На мітингу трудящих м. Львова

У великому залі кінотеатру "Атлантик" народ збирається ще задовго до початку мітингу. Заповнюють усі стільці, стоять у проходах, на балконі, між кріслами. Тут має відбутися великий мітинг трудящих міста Львова, присвячений визволенню Західної України.
Минають хвилини чекання, і мітинг розпочинається. Одностайно, єдиною волею, єдиною думкою обирають трудящі президію, до якої входять товариші Лисенко, секретар ЦК ЛКСМУ Хоменко, письменники Радянської України, представники трудящих міста Львова.
На почесного голову мітингу під грім оплесків трудящі Львова обирають вождя народів товариша Сталіна. Довго невмовкаючи, гремить бурхлива овація на честь того, хто вивів усі народи Радянського Союзу на шлях вільного, щасливого й заможного життя.
Слово для доповіді дістає письменник-орденоносець Микола Бажан. Він говорить про великі досягнення Радянського Союзу і, зокрема, Радянської України в галузях промисловості, освіти, культури і літератури. Він наводить численні приклади зростання видань та театрів у порівнянні з царською Росією. Творчість великих письменників тепер стала надбанням усього радянського народу. Імена Шекспіра і Руставелі, Пушкіна і Шевченка, Нізамі і Міцкевіча однаково рідні тепер усім народам Радянського Союзу.
Микола Бажан далі говорить про ту штучну національну ворожнечу, яку розпалювало польське панство між трудящими українцями, поляками та євреями. В Радянському Союзі від цієї ворожнечі вже давно не лишилось і сліду.
Письменник закінчує свою доповідь полум'яними віршами, де закликає "Вітчизні віддати не вигризки душ, а всю повноцінність життя або смерті".
Після доповіді слово дістають трудящі Львова. Із змістовними, сповненими почуття промовами виступають товариші Садовий, Борів, Вінясь, Бутра, Бутрова, Тарновський. Всі вони у своїх виступах вітають прихід Червоної Армії, армії-визволительниці.
З глибоким хвилюванням вислухує мітинг палку промову тов. Марії Кіх, яка розказує про важку роботу підпільного комсомолу.
Письменники товариші Малишко і Рибак у своїх промовах розповідають про піднесення культури у Радянському Союзі і вітають трудящих міста Львова.
Виступи закінчено. Це були палкі полум'яні промови, які часто переривалися схвальними вигуками та оплесками на честь Червоної Армії, на честь великого Радянського Союзу, на честь мудрого Сталіна.
Мітинг приймає коротку резолюцію, в якій вітає Червону Армію, її керівника Клима Ворошилова та вождя народів Йосифа Віссаріоновича Сталіна.
Інтернаціонал виникає несподівано десь з глибини довгих рядів крісел, він шириться, росте і от уже весь зал величезного кіно "Атлантик" гримить, сповнений мотивом міжнародного гімну трудящих. Співають різними мовами, співають, часто ще не знаючи слів, але мотив грізний і урочистий поширюється за межі великого залу, розгортається, росте і його чути в усіх куточках радянської землі і всього світу.
Мартин РАЙВА 