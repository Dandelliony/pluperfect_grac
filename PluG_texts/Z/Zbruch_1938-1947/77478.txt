Нова праця і нові надії

Час прогайнувати — все втратити
Весна, як то кажуть, не за горами. А в селянина думки про весну нероздільно звязані з весняними роботами — оранкою, посівом. Нова праця, нові надії, бо немає праці без надій. В 1914—18 рр. на галицькій землі йшли бої, тепер терен боїв відсунувся на тисячі кілометрів від нас і все ж війну відчувається на кожному кроці. Недостачі реманенту, хліборобських знарядів, не вистачає машин, не вистачає тяглової сили. Та селянин переконаний — рук не вільно опускати, і навіть маленький кусник землі не сміє бути необроблений. Адже праця — це наша зброя в цій, незнаній ще в історії своїми розмірами боротьбі, тій боротьбі, яка вирішує і наше право до життя. Ми рук не сміємо скласти, хоч якби тяжко нам і не доводилося, хоч яких недостач не зазнавали б.
Земля мусить задовольнити потреби армії, села й міста. Потреби ці великі, і вимагають вони від селянина обробити землю якнайкраще, використати все, що тільки можливе, щоб земля дала кращі, багатші врожаї. Легким коштом цього не дасться зробити. Наспіх зроблене, щоб лиш зерно в землю попало — нічого не варте. Скаже котрийсь: а що там, з мене вистане. Але ж бо думати не тільки про себе треба, а про все суспільство. Отож, використати все, що тільки можливе. Коли не вистачає тягла, можна брати корів до запрягу, вживати їх до середньо-тяжкої роботи і не довше як пів дня. А основне — це самодопомога, спільна праця всього села. Не завжди то легко допомогти — зорати сусідові поле, якщо той не має коня, помогти вдові засіяти і т. п. Так, то не легко, коли робота на своєму полі жде, а весна не зачекає. Прогайнувати час — все втратити. Але спільно все зробити можна. Може й свята не доведеться святкувати, і в свята праця буде, але ж бо в душі радість, — бо земля оброблена буде, бо врятуємо свого ближнього від голоду.
А чи ж можна забути тих людей, то страждають на каторзі в Казахстані, на Соловках, у далекому Сибірі. Невже ті муки, що терпіли їх сім'ї за Совєтів — ще не закінчилися, невже ж і тепер мають діти й матері впрягатися в плуг. В нашому народі ще такого не бувало. Щоб не допомогли. І тут не тільки важить жалість до тих нещасних людей, що, мовляв, голод їх чекає, якщо не засіють. Тих людей, що за нас усіх же повстали в обороні й головами наклали, чи то мучаться в далеких степах Казахстану — за бути не можна. Поміччю їм, працею на їхньому полі — найкраще згадаємо їх і буде так, немовби вони знову в село повернулися. А тож є щастя для кожного селянина. Бо село, як одна родина.
З весною народжуються нові надії. Треба працювати так, щоб ці надії сповнилися. 