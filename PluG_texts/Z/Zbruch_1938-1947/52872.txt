Інтервю

(Замість модного тепер репортажу).
Цими днями ми мали розмову з найкомпетентнішим знавцем у своїй ресорті, авторитетом у справах таємної сторінки людського життя, заслуженим, поважним і невтомним діячем, усе врівноваженим паном Бузьком.
Завдання побачитися з цим високим достойником не було таким легким. Нам довелося їхати спеціяльно до української місцевости на Сяніччині й відвідати пана Бузька в його поетичній оселі на вершку соломяної покрівлі селянської хати.
Пан Бузько прийняв нас із деяким здивуванням і застерігся, що не все, що ми почуємо від нього, підлягає опублікуванню.
— Скажіть, пане Президенте, на ваш авторитетний погляд представляється цьогорічна весна в Ґ. Ґ., по ньому боці, значить.
Пан Бузько пильно подивився на нас.
— Перед цим мене що-року відвідував від українців інший пан. Забув його прізвище, але знаю напевне, що він довгий час перебував у Римі.
— Так, так, пане Президенте, — пояснили ми. — Цього року наш колега віддався зацікавленню іншими справами...
— Що, вже роки беруть своє, чи?...
— Ні, пане Президенте. Але, знаєте, взагалі...
— Розумію, — догадався п. Бузько. — Думаю, що вас цікавитимуть у першу чергу мої спостереження з української дійсности?
— Виключно, пане Президенте.
— Охоче ними поділюся з вами, тим більше, що про наш народ, принаймні в ділянці, яка належить до моєї компетенції, не можу говорити без особливого почуття приязни й симпатій до нього. Коли порівняти теперішній рік із попередніми, то можемо прийти до висновку, що український народ усе йде по дорозі поступу. На дуже високому щаблі він стояв і в попередніх роках і ваша недавня кампанія в часописах про популяцію мене трохи здивувала й, щиро признаюся, немало розвеселила. Серце нашої жінки таке широке, що всяка популяризація правил її поведінки й обовязків є зовсім безпредметова й зайва. Ви стоїте на одному з передових місць між народами Европи, якщо не на першому. Один хіба тільки азійський народ, китайці, міг би бути вашим конкурентом.
— А що ви можете сказати, пане Президенте, про наших поза межами Ґ. Ґ.
Бузько відповів не відразу нам.
— Не сказав би, — заговорив він по деякій надумі, — щоб у засадах щось там змінилося. Традиції нації живуть у нашому народі міцно, де б він не перебував. Змінився дещо хіба тільки підхід до справи, що викликане деяким пониженням життєвої стопи. Але я переконаний, що, із зміною життєвих умовин, гін нашого народу до статистично-чисельного перевищення інших народів повернеться до свого первісного стану.
— Іще одно питання, пане Президенте. Скільки нас є на світі? Від кількох десятків літ ми все чуємо одну цифру: 45 міліонів. Чи це можливо, щоб...
Пан Бузько озирнувся навколо, ступив до нас і на вухо нам відповів щось. На жаль, звязані обіцянкою дискреції, ми цієї відповіди опублікувати не можемо.
— Про соборницькі справи не говорю, — сказав голосно на закінчення п. Бузько.
Прощаючись із нами, заявив:
— До майбутнього року. Надії не заводять мене, коли я пообіцяю, що в черговому році буде про що багато поговорити.
Злазячи драбиною з хати, ми ще раз подивилися на п. Бузька. Він дружно покивав нам на прощання головою.
Одуд. 