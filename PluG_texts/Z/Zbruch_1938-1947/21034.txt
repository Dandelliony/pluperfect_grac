◦ ◦ ◦ ◦ ◦ ◦ ◦ ◦ ◦ ◦

Альбанці готові боронитися перед італійською інвазією.
Чужинці втікають з Альбанії.
ПАРИЖ, ПАТ. Як подає "Дейлі Мейл", в Альбанії велике вражіння викликала загроза італійського десанту.
Альбанська рада міністрів радила до пізної ночі: з урядових кол заявляють, що вже видано необхідні військові постанови. Король заявив, що як буде треба, альбанці будуть боронитись до останнього вояка.
Італійці масово виїздять з Альбанії, за ними громадяни інших держав.
Бритійська воєнна фльота пливе в напрямі Альбанії.
У пресі появилася вістка, що три бритійські ескадри, які відбувають маневри на Середземнім Морі, відплинули на води острова Корфу (що лежить побіч альбанського побережжя). Вістку про ті маневри оголошено безпосередньо після вістки про можливість італійського десанту в Альбанії.
Лише приязна осторога.
Як подають деякі часописи, в італійських колах не дають ніяких інформацій про транспорти військ до Альбанії. В Римі говорять лише, що якщо Італія справді висадила б десант в Альбанії, це була б лише приязна осторога для Югославії, щоб вона не приступала до франко-бритійського бльоку.
Не протекторат, лиш господарсько військовий договір.
Як інформують з кол альбанського міністерства закорд. справ, рада міністрів обговорювала проєкт нового торговельно-фінансово-військового договору з Італією; питання італ. протекторату взагалі не обговорювали.
Альбанські кола вважають, що не треба просити в Італії збройної помочі, бо ніхто не загрожує Альбанії.
Альбанія має наслідника престолу.
ТІРАНА, АТЕ. Альбанська королева Ґеральдина привела на світ сина — наслідника альбанського престолу. Він дістане імя Скандер — на згадку альбанського героя Скандербеґа; виховають його в мусулманській реліґії.
Як відомо, альбанська королева є католичкою — дочкою мадярського графа Апоні. Король Ахмет Зоґу є мусулманином.
Мадярщина домагається ревізії румунського кордону.
Як подають італійські часописи "Трібуна" та "Ляворо Фашіста", мадярські кола підкреслюють, що мадярський уряд не приступить до ніякої деклярації проти аґресій, доки не дійде до ревізії мадярсько-румунського кордону. Мадярщина не може зрезиґнувати з 2-ох міліонів мадярів, що живуть у Семигороді.
Лиш "благонадьожні" можуть тепер учитися в Карпатській Україні.
Як подає будапештенська радіовисильня, дирекція греко-католицької учительської семинарії в Ужгороді прийме учнів та учениць, які внесуть прохання, долучуючи до них свідоцтво політичної опінії від місцевого "мадярсько-руського комітету".
Позички для учителів у УССР.
КИЇВ, АТЕ. Рада народніх комісарів СССР асиґнувала 3.000.000 рублів на довгоречинцеві позички для українських учителів, на закупно рільничих господарств та домів.
Димісія єгипетського уряду.
КАЇРО, РЕЙТЕР. Алі Меґер Паша подався до димісії. Причина того кроку не відома.
Червоні міліціонери — до концентраційних таборів.
ВАЛЄНСІЯ, ПАТ. Військовий губернатор завізвав усіх б. вояків червоної армії, щоб вони негайно зголосилися до концентраційних таборів. 