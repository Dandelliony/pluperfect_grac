◦ ◦ ◦ ◦ ◦ ◦ ◦

З нагоди дня "Просвіти" 8. ц. м. у краківській гр.-кат. церкві місцевий парох о. д-р П. Хрущ, о. д-р І. Гриньох і о. В. Дурбак відправили Службу Божу в наміренні "Просвіти". Підчас Служби Божої о. д-р І. Гриньох виголосив відповідну проповідь. Вечором в 19. год. в домівці "Просвіти" відбулася Святочна Академія. Вступне слово про значіння й завдання "Просвіти" виголосив п. Св. Мотало. Хор "Сурма" під управою проф. Б. Пюрка відспівав гарно низку пісень. Деклямували: А. Поліщук, М. Вальницька, потім хлопчик і дівчинка. Академію закінчено Національним Гимном. Саля була переповнена.
Традиційний Андіївський вечір у Криниці-Живці відбудеться дня 12 грудня 1940 року у великій салі старого Кургавзу. Цікава програма й буфет в управі пань. Вступ за запрошеннями, які можна дістати в домівці УДК, вілля Фоґля і Криниці. Початок в год. 8-ій веч. Вступ 2 зол. — Імпрезова Секція при УДК у Криниці.
У Грубешеві відкривається державна 2-річна школа. До І-ої кляси можуть вступити діти в віці 14—17 років. Дітей, що мають закінчену 7 клясу народньої школи, приймається без іспиту. Інші складають вступний іспит за 7 клас народньої школи. Вписи відбуватимуть від 26. ХІІ. 1940 р. в домівці УДК в Грубешеві, Пляц Вольносьці 40, в год. від 10—12-ої. Оплати: вписове 20 зол.; за вступний іспит 10 зол. Оплата за навчання: 15—20 зол. місячно. При вписі треба представити останнє шкільне свідоцтво й метрику. — Крім того передбачаються такі школи: 3-річна ремісничо-слюсарська, 3-річна кравецька — жіноча, 1-річна рільнича в Окшеві, 1-річні господарські школи в Бересті, Потуржині, Скригичині й Турковичах. — Наука в державній 7-ми клясовій школі в Грубешеві вже почалася.
Науку німецької мови вводять щораз більше у совітських школах і військових курсах. 