Без орієнтації

Раз на рік, у жовтні, в "місяці книжки й преси", інтелєктуальна верхівка українського громадянства прикладає всіх сил, щоб переконати широкі його кола, що друковане слово в нашому житті має величезне значіння; що без нього неможливий поступ, духовий ріст, відчування дійсности, орієнтація в подіях і т. д. Часописи блищать статтями найталановитіших і досвідчених громадян, виголошують відповідні, переконливі реферати, улаштовують вистави друків і академії, буває, що й відбувається обмін думок. Спостерігається навіть деякий підйом волі й підвищена "температура емоцій".
Якби хто в цьому моменті підсунув тому чи іншому громадянинові виповнений грошевий переказ, то може б його рука й сягнула до гаманця. Але наш традиційний "соломяний вогонь" швидко потухає, воля, як слабо загартована пружина, помаленьку відпружується, настрій влягається до первісного рівня буденщини. І шановний наш громадянин, часто-густо виховник народніх мас і провідник місцевого життя, надалі залишається без часопису.
І знову доводиться чути:
— Кажуть, що НН, державний муж, виголосив дуже цікаву промову. Не довелося читати. Скажіть, про що він говорив.
Або:
— Чи не маєте такого то числа? Кажуть, була там цікава стаття про те-то...
І найменшого сліду "краски" на високоповажаних обличчях.
Про гірші випадки, коли провідники громадянства, живучи виключно тим, що інші вичитали в часописах, переплутують світові імена й події, або навіть не дбають довідатися, що інші почерпнули з ґазет, — про це вже й не згадую.
Факт фактом, що дуже значний відсоток наших інтеліґентів якимось просто незрозумілим способом обходиться без преси. Мало цього, ще й має свій "твердий" погляд на світові події, читає майбутнє, "як з карт".
— Запевнюю вас, що буде так...
Через те, що "безґазетних політиків" є багато, то й тих, кого можуть переконувати подібні політичні ясновидці, також немало. І не приведи, Господи, попасти в гурток таких політиків та бути змушеним слухати їхні найавторитетніші міркування про події в світі та їхні пророкування "на завтра".
Коли в містах деяка частина інтеліґентів читає пресу й може кореґувати подібні міркування й висновки, то безґазетні сільські інтеліґенти — це вже страхіття нашого національного життя. Голодні на інформації селяни раз-у-раз звертаються до них за поясненням тої чи іншої події, щоб перевірити "татарські вісті", що в таких умовах мають дуже сприятливий ґрунт до ширення, і т. д. — скільки ж лиха може накоїти такий "безґазетний політик" у глухому селі, якому не лицює, щоб не показати себе незнайком, залишати запитання без "компетентних" відповідей.
На жаль, таких священиків, учителів, війтів, писарів, фельчерів і інших інтеліґентів у наших селах дуже багато. Знаю священиків, що місяцями не бачать часопису, хоч вони перші повинні б поборювати шкідливі "татарські вісті". Очевидно, знаючи це, Холмська Духовна Консисторія, з наказу архиєп. Іларіона в своїх розпорядженнях духовенству каже: "Поручаємо всім передплачувати й читати українську пресу".
Бо священик у селі, який не має в хаті українського часопису й через те позбавлений можливости орієнтуватися в житті та поборювати неправдиві й шкідливі вістки, просто небажаний, більше — шкідливий.
Те саме треба сказати й про інших сільських інтеліґентів.
Але коли б навіть усі наші міські й сільські інтеліґенти мали в хаті українську пресу, то й цього було б ще замало. Преса, як засіб орієнтації в житті й подіях, потрібна не тільки інтеліґентам, але й широким міщанським та селянським масам.
Часопис сьогодні не люксус і не якесь велике осягнення, — це предмет першої життєвої потреби, без якого неможливо жити нормальним життям, а тим більше — розвиватися, орієнтуватися на свому щоденному шляху. Це необхідний у кожній хаті годинник. Це барометр життя людства. Це сонце вдень і вогники чи зірки вночі. Це очиці для близькозорих. Це кийки для сліпців. Це дороговкази для подорожніх.
Людська маса без часописів — це отара овець без орієнтації, що або товчеться на місці, або кидається своїм "овечим гоном" то в той, то в інший бік, це порожнеча, яку може виповнювати ворог чим лише захоче.
Цю порожнечу вже й сьогодні різні темні елєменти виповнюють шкідливим матеріялом. І народні маси дезорієнтуються.
Тому то час поставити питання руба: не тільки в кожній інтеліґентській, але й у кожній селянській та міщанській хаті мусить бути своя рідна преса, і на осягнення цієї життєвої мети повинні бути спрямовані всі наші сили.
В. Островський. 