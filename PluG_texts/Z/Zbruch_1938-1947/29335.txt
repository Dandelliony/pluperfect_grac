◦ ◦ ◦ ◦ ◦ ◦ ◦

Війна в Західній Європі
БЕРЛІН, 17. (ТАРС). Німецьке інформаційне бюро опублікувало таке зведення верховного командування німецької армії:
"На західному фронті, крім слабої місцевої артилерійської перестрілки, ніяких воєнних дій, що заслуговують уваги, не відбувалося".
ПАРИЖ, 17. (ТАРС). Агентство Гавас передає повідомлення за 16 листопада про воєнні дії, в якому говориться: "Протягом дня спостерігалась місцева активність патрулів".
У французькому комюніке про воєнні дії, опублікованому в Парижі сьогодні вранці, говориться: "Ніч пройшла спокійно по всьому фронту".
БРЮССЕЛЬ, 17. (ТАРС). Газета "Пті парізьєн" від 16 листопада пише у воєнному огляді: "Найбільш лісистий район фронту Мозель — Рейн між Бітш і Лаутером, не притягав досі великої уваги. За останні два дні цей район став об'єктом досить значної активності. Численні німецькі розвідки частин, що знаходяться в районі Хардтгебірге (північне продовження Вогезів), були направлені в Нижні Вогези з метою одержати відомості про оборонні позиції французських військ. Хардтгебірге і Нижні Вогези є рубежем між двома лісними масивами, які знаходяться один в Німеччині, другий — у Франції. Німці оперували також біля західної частини Північних Вогезів на північний схід від Бітша. В наслідок поганої погоди (сильних дощів і туману) ні наша авіація, ні авіація противника не могла розпочати нічого цікавого. Кілька наших льотчиків піднялись у повітря, але незабаром повернулись назад. Ніяких повітряних сутичок з противником не відбулося".
Потоплення англійського танкера
ЛОНДОН, 17. (ТАРС). За повідомленням англійської преси, учора в португальських водах був потоплений англійський танкер "Афріка Шелл" водотоннажністю 706 тонн. Команді танкера було дозволено висадитись на берег, а капітан взятий у полон. За словами команди, "Афріка Шелл" був потоплений німецьким воєнним кораблем. Гадають, що це був або "Адмірал Шеєр" або "Дейчланд".
Кореспондент газети "Дейлі телеграф енд Морнінг пост" повідомляє з Кептауна, що, перш ніж потопити танкер, німецький корабель вивантажив з нього всі продукти. Очевидно, напад саме на танкер свідчить про те, що "Дейчланд" зазнає нестачі в пальному. Однак, танкер "Афріка Шелл" не мав нафти.
Обмеження продажу харчових продуктів в Англії
ЛОНДОН, 16. (ТАРС). Газета "Дейлі уоркер" публікує численні факти, які свідчать про наступ реакції на життєвий рівень широких мас англійського народу. Газета повідомляє, що за розпорядженням англійського уряду виробництво харчових продуктів в Англії значно скорочується, ціни на них підвищуються, а запаси їх без всякої потреби нагромаджуються на складах. На думку газети, власті навмисне підвищують ціни для того, щоб зробити продукти харчування малодоступними для широких мас. В результаті запровадження урядового контролю над розподілом харчових продуктів багато робітників втратили можливість купувати м'ясо, цукор, згущене молоко, консервовані і сухі фрукти. Гуртові ціни на харчові товари, щодо яких діє урядовий контроль над цінами, за перші шість тижнів війни виросли так: на масло — на 17 проц., на цукровий пісок — на 61 проц., на яйця — на 18 проц., на свиняче сало — на 10 проц., на бекон — на 10 проц.
Заворушення в Індії
БЕРЛІН, 16. (ТАРС). Німецьке інформаційне бюро повідомляє про нові заворушення в Вазірістані (Північно-Західна Індія). Під час нападів на англійські війська поблизу Гамана три англійських солдати були вбиті і багато поранено. Один індуський офіцер убитий і кілька поранено.
Німецький літак над Францією
БРЮССЕЛЬ, 17. (ТАРС). За повідомленням газети "Суар", 15 листопада в другій половині дня над містом Турне (на французській території, поблизу франко-бельгійського кордону) літав німецький літак на висоті менше 400 метрів. Він літав так низько, що населення думало, що літак пошкоджений французською зенітною артилерією, стрільбу якої було чути незадовго до його появлення. Літак кружляв над містом і направився спочатку на північ, потім він повернув і полетів в напрямі до Лілля. 