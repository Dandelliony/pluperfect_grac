Нема як зміна

Малий фейлєтон.
Зустрічаю якось знайомого. Капелюх на чубку, краватка в зигзаку, фризура теж неменш поетична.
— Стоп! Куди? Що з тобою?
— Я змінив мешкання. Приятель подивився на мене горячково-блискучими очима.
— ?
— Бачу, ти, як новонароджене немовлятко — зовсім не орієнтуєшся в ситуації. І приятель захоплено почав описувати мені цілу історію.
— Не уявляєш, яка це чудова нагода для шукачів вражінь, для людей, що люблять пригоди й непередбачені ситуації!
Коли я дальше дивився з непорозумінням, мій приятель перейшов до деталів:
— Ти ж слухай! Наперед на вул. Баторого. Вже там перед брамою стільки емоцій, новин. просто ціла скарбниця. Треба тільки мати...
— Сильні нерви й готові кулаки, перервав я.
— Відкриті вуха на мову мас, ти вічний скептику. А скільки приємних вражінь, коли переступиться поріг брами й ідеться вгору сходами...
— Після п'ятигодинного чекання, з обірваними ґудзиками й надрушеними ребрами.
Приятель не належав до людей, що їх легко знеохотити.
— А потім, знаєш, як мається вже нове мешкання...
— По двотижневім "хожденію по мукам"...
— Як дістанеться вже "ордер" на нове мешкання в такому інтересному стилевому домі, де кожна частина це просто копальня стилів. Ну, взяти б для прикладу хоч би сходи — так це ж музика для вух, для ніг гімнастика — вправи рівноваги! А самі кімнати з поетичним півсумерком...
— І з менше поетичними блощ...
— Ах, приятелю! (Тут мій ввічливий знайомий уже вийшов з себе). Ти, бачу, ніколи не стояв близько Товариства прихильників звірят! І в своєму спримітивізованому замилуванні до можерности дальше любуєшся в цих скучних на американську моду побудованих клітках. Я не люблю монотонности! Вкоротці знов перепроваджуюся. Вже навіть маю на приміті мешкання, ще більше відповідне для мене. На вул. Краківській або Сербській...
І мій товариш поспішно побіг дальше. Попри мене по бруку дороги сунули вози, густо заставлені розкаряченими ногами крісел, череватими софами.
— Видко, не тільки мій приятель є прихильником перепроваджування, подумав я і пожалів, що скривдив його необачним словом.
Ем. Те. 