Пізнати і зрозуміти себе

Не один наш інтеліґент, зустрінувши перед війною другого, хоча б і з протилежного кінця краю, напевно знайшов, уже по короткій розмові, якщо не спільних свояків (зокрема, якщо це люди зі священничих домів), то хоча б спільних знайомих. Не диво, що галичанин творить один суцільний духовий тип. Одначе українські етноґрафічні землі надто просторі, щоб їхнє населення могло бути в такому самому ступні "однакове". В кожному народі, великому й малому, зустрічаємо типи, які дуже поважно ріжняться ментальністю, і якщо такі психічні ріжниці збереглися в народів, що живуть в одній державній спільноті, мусіли вони тим більше зберегтися у нас. Мусіли зберегтися — чи радше витворитися і то не під впливом природніх чи фахових ріжниць, лише під впливом державних кордонів.
Інакше мусіла сформуватися ментальність людини, що вийшла з російської школи, інакше в того, що вихований в польській школі. Ріжниці культурних впливів вирівнювалися дуже повільно, бо займанці дбали про те, щоб їх втримати. Українцеві було дуже важко дістати пашпорт на виїзд з Польщі — він рідко мав нагоду зустрінутися зі своїм земляком з іншої держави, обмінятися думками. Але і в межах самої польської держави українець не міг посилюватися у довільній частині українських земель; його або виселювали безпосередньо, або переслідували так довго, доки він сам не покинув своєї місцевости. Зокрема Холмщина була відмежована від решти українських земель дійсним, поліційним, китайським муром. Навіть людина з іншої держави, якщо не дістала польського громадянства, здебільша мусіла жити на польській етноґрафічній території; якщо, мешкала в українському місті, часто не мала права виїздити з нього. За ближчі взаємини з місцевим українським населенням загрожувало видалення за межі держави.
Одначе стихійний рух українських кооператорів і молоді проломив сокальський кордон, інші державні й адміністраційні обмеження змів безслідно великий світовий буревій, що струснув Европою у вересні 1939. Українці з ріжних земель зустрінулися лице в лице й стали до безпосередньої громадянської співпраці. Але тут виявилося, що довгі роки політичної відокремлености не залишилися без наслідків. Чужі впливи залишили деякий слід на психіці, відокремлене життя витворило дещо відмінні духові типи. У практичній співпраці виявляється в ряди-годи, що люди оперують не зовсім тими самими катеґоріями, не називають тих самих річей тим самим іменем, інколи виявляють недостачу зрозуміння, довіря.
Той стан, природний наслідок життя під займанщиною, не скриває в собі нічого незвичайного чи грізного, бо займанці зуміли ввести лиш деякі по верховні деформації психіки, але не вспіли дібратися до самої душі народу. Кожний українець, відкіля б він не походив, має ті самі бажання, змагає до тієї самої мети. Але психічні ріжниці, спричинені кордонами займанців, утруднюють громадянську працю, тому слід їх усунути, використовуючи теперішню ситуацію. Майже у кожній більшій місцевості зустрічаються тепер українці з ріжних земель. Вони мають нагоду часто обмінюватися думками, пізнати взаємно свою ментальність, ріжниці в ній. Кожний має змогу пізнати і зясувати територіяльні ріжниці, заналізувати їх, ствердити, що є справді українське, що є мимовільним наслідком виховання, що свідомо прищеплене чужою школою, щоб ослабити духову єдність народу. У близькому контакті зі земляками пізнаєте їхні вражливі місця, навчитеся говорити так, щоб не задражнювати їхньої амбіції, їхніх переконань; знайдете підхід до них, арґументацію, яка їх переконає, методу успішного впливу. Нагоду, яка тепер нам трапляється, мусимо використати з огляду на сучасне і на майбутнє. Маємо змогу перевести досвід, який колись прийдеться повторити у куди ширших і складніших умовинах. 