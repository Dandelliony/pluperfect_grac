Помер проф. Сергій Бородаєвський

Львів, 21 лютого.
Як ми вже повідомляли в одному з попередніх чисел нашого часопису, в Празі помер професор Українського Вільного Університету, Сергій Бородаєвський. В його особі український нарід втратив ученого-кооператора світової слави.
Проф. С. Бородаєвський походив з Харківщини (народжений 1870 р. в Ахтирці) із старого українського шляхетського роду. Після скінчення університетських студій у Харкові проф. Бородаєвський вступив на службу до міністерства торгівлі та промисловости в Петербурзі, де дійшов до становища директора департаменту торговлі з титулом дійсного державного радника. Вже тоді він почав друкувати під своїм ім'ям популярні брошурки українською мовою про кооперацію. В році 1918 за української державности він був товаришем міністра торгівлі та промисловости. В перших роках еміграції перебував у Франції. Як видатного знавця кредитової кооперації запрошено проф. Бородаєвського в році 1919 викладати у Міжнародній Академії у Брюселі а в роках 1921—1922 в паризькій Сорбоні. В році 1923 його запрошено на професорську катедру до Української Господарської Академії в Подєбрадах, а згодом до Українського Університету в Празі. Найважніші наукові праці пок. професора такі: "Кредит", "Збірник про дрібний кредит", "Кредитові товариства", "Історія кооперації", "Підручник по кредитовій кооперації". Крім того написав він багато фахових статтей, які перед цією війною були друковані в "Ділі", "Новому Часі", черновецькому "Часі" та в інших українських часописах в Европі та Америці. Багато фахових статтей написав він теж французькою. німецькою, чеською та московською мовами. 