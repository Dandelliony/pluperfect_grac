 ◦ ◦ ◦ ◦ ◦ ◦ ◦ ◦ ◦ ◦

Будова нового костела на Клепарові. В неділю 30. квітня ц. р. відбулося посвячення хреста на площі, призначеній під будову нового костела на Клепарові у Львові. Посвячення хреста довершив польський архиєпископ Б. Твардовський в асисті духовенства. Опісля на цій площі відправлено полеве богослуження. По богослуженні посвячено приходство. Ось так, пише польська преса, арх. Б. Твардовський окружив Львів на периферіях вінцем нових костелів починаючи від Збоїск — Знесіння Нове, Горішний Личаків, Персенківку, Сиґнівку — на Замарстинові і Клепарові кінчаючи.
Окупаційний страйк у лодзьких міських театрах. Дня 1. травня ц. р. в год. 18-ій коло 100 службовиків міських театрів у Лодзі оголосило окупаційний страйк. До страйку дійшло тому, що синдик конкурсової маси театрів виповів договір і не заплатив залеглої платні.
Ревізія у священника. Поліція зі станиці поліції в Новій Греблі (пов. Любачів) перевела ревізію на приходстві в о. Федишина І. з Бігаль дня 22. 4. 1939. Не знайдено нічого. 