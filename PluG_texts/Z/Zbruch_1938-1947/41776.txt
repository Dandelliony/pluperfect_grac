Невдала прем'єра

Трудящі колишньої Західної України виявляють величезний інтерес до героїчного минулого і сучасного Радянського Союзу, який на протязі двадцяти трьох років пройшов великий шлях, шлях небачених в історії змін, які не тільки докорінно переорали політично-економічну структуру країни, але й психологію людини. Не має, і бути не може для радянського театру більшої честі, як давати громадянам визволеної землі яскраві, сповнені пафосу революції і соціалістичного будівництва картини, як наснажувати глядача бойовим революційним ентузіазмом.
Тим то правильно зробив державний польський драматичний театр м. Львова, розпочавши новий сезон п'єсою радянського драматурга. Інша річ, чи правильно доступив, вибираючи для цього саме п'єсу Арбузова "Таня", яка своєю якістю аж ніяк не дорівнює кращим творам радянської драматургії.
Інженер-винахідник Герман Балашов одружується з молодою, безмежно закоханою в нього студенткою медінституту Танею Рябініною. Ця любов стає для Тані змістом її життя, заради неї вона готова пожертвувати всім, заради неї вона кидає медінститут, хоч їй залишився ще один тільки рік до одержання диплому. За цю її втечу від бурхливого, творчого життя до чотирьох стін обивательського затишку з неодмінною пташкою в клітці, як символом сімейного щастя, доведеться Тані дорого заплатити. Знеохочений надмірною, солодкуватою чулістю дружини і обмеженістю її зацікавлень, Герман, замість перевиховувати Таню, шукає в інших жінок сили характеру і енергії. Він знаходить все те в Шаманової — директора одного з приамурських підприємств. Дізнавшись випадково про це, Таня кидає чоловіка, навіть не повідомивши його про свою вагітність. Згодом її дитина вмирає і Таня, вже як лікар, виїжджає на Далекий Схід. Там вона, рискуючи своїм життям, рятує дитину, батьками якої є Балашов і Шаманова. Несподівана зустріч переконує Таню в тому, що вона не любить більше Германа. Це прискорює її вирішення — вийти заміж за відомого мисливця Орлова, просту і щиру людину.
Ось зміст п'єси, автор якої в основному правильно підійшов до питання подружжя в умовах радянської дійсності. Людина, яка в країні соціалізму хоче будувати своє особисте щастя на маленькому, сімейному острівці, де сентиментальне "ти і я" заступає всю її життєву філософію, мусить кінець-кінцем визнати свою помилку, бо особисте щастя невід'ємне від щастя всього народу, бо тільки спільна праця на благо народу зміцнює подружні зв'язки, цементує їх одною думкою, одним творчим поривом, надає зміст самому існуванню сім'ї.
Але ж цей прекрасний задум автор п'єси не зумів одягти в достатньо переконливу художню форму. В душі його Тані якось надто раптово відбувається метаморфоза, яка надмірно сентиментальну жінку перетворює в сильну людину. Зовсім блідим і ходульним вийшов у нього Герман Балашов і, навіть при найкращому бажанні, не віриться, що ця безкровна людина могла з такою легкістю проміняти ідилічну Таню на Шаманову лише тому, що Шаманова уособлює в собі всі позитивні прикмети справді радянської жінки. До речі, і сама Шаманова показана в п'єсі надто скупо, надто епізодично і про те, який характер цієї людини, ми можемо тільки догадуватися, або вірити авторові на слово. Розтягнутість п'єси і довжелезність деяких епізодичних сцен (приміром, на автобусній станції) порушують і так вже недосконалу конструкцію драми.
Можна було сподіватися, що колектив польського театру зробить усе можливе, щоб, принаймні частково, виправити недоліки п'єси і хоч би таким чином виправдає свій не зовсім вдалий вибір. На жаль, сталося інакше. Роль Тані режисер Броніслав Домбровський доручив грати Т. Сухецькій, безперечно, хорошій артистці, яка, однак, не має жодних даних на те, щоб як слід відобразити ніжну, безтямно закохану жінку з напівдитячою душею. Тимто вся її гра, особливо ж в двох перших діях мала в собі багато надуманого, неприродного, дерев'яного. Її партнер Роман Гієровський своїм виглядом і поведінкою ні трохи не нагадував молодого радянського інженера з покоління, що в дикій, непрохідній тайзі протягом короткого часу будує чудові соціалістичні міста і вчорашню казку перетворює сьогодні в дійсність. Жінка-інженер, у виконанні Галини Плезнер, сприйняла факт важкого поранення свого чоловіка з незрозумілою, а то й обурливою байдужістю.
Не попрацював як слід театр і над зовнішнім оформленням п'єси. Кращий польський театральний художник Владислав Дашевський дав декорації, які не відображають специфіки радянського побуту. Актори виходили на сцену в типічно місцевих костюмах, при чому зовсім не театральна дбайливість про свій зовнішній вигляд була в окремих випадках надто велика.
Колектив польського театру своєю роботою в минулому сезоні показав кращі зразки сценічного мистецтва. Прекрасна постановка "Загибелі ескадри" О. Корнійчука свідчить про величезні творчі можливості цього колективу. Радянська громадськість чекає, що польський театр найближчим часом ліквідує прорив, яким є, безперечно, постановка "Тані" і покаже глядачам високоідейні захоплюючі вистави. Це єдиний шлях, яким може і повинен простувати кожен радянський соціалістичний театр.
Я. Галан 