Перед відкриттям Львівського театру опери та балету.

  Відбудовні роботи будинку Львівського державного українського театру опери та балету в розпалі. Фашистські грабіжники завдали йому дуже тяжких пошкоджень, пограбували все театральне устаткування. На сьогодні будинок і дах вже відремонтовано, закінчується ремонт сцени та провадяться роботи по відбудові художніх скульптур. Ці роботи виконуються висококваліфікованими робітниками. Устатковується та обладнується зал для глядачів. Кравецькі, шевські та інші цехи готують потрібні для майбутніх спектаклів костюми, укомплектовується театральна музична бібліотека.   Радянський уряд та більшовицька партія приділяють відбудові Українського державного театру опери та балету у Львові особливу увагу. Радянська держава виділяє на це великі суми грошей. Лише на четвертий квартал цього року асигновано понад 3 міліони карбованців.   Заступник директора по творчо-виробничим питанням театру опери та балету тов. Л.І. Бурлацький розповів нашому кореспонденту про найближчі плани театрального колективу:   — Український державний театр опери та балету загоює тяжкі рани, завдані йому німецькими бандитами. Ми сповнені надії, що театр найближчим часом відновить свою мистецьку роботу. Колектив театру вже в основному укомплектовано. Поновлюється ще тільки склад оркестру та балету. Для художньої праці відряджені у Львівський театр опери та балету кращі майстри мистецтв. Художнім керівником призначений народний артист УРСР орденоносець Володимир Данилович Манзій. Як поставщики спектаклів будуть також працювати — заслужений артист республіки Неллі та народний артист Смолич. Оркестр театру формує та буде ним керувати заслужений діяч мистецтв УРСР професор Брагинський. Постановщиком балетних спектаклів призначений заслужений артист РСФСР балетмайстер Галєйзовський. У художньому оформленні спектаклів візьмуть участь народні художники — Хвостов, Петрицький та інші. В репертуарі, який буде показаний львівським глядачам, є, між іншими, опери: «Наймичка», «Євгеній Онегін», «Травіата», «Кармен» та балет композитора Данькевича «Лілея».   Театр опери та балету організовує вокальну і балетну студії, які будуть готувати для театру нові молоді кадри.   Мистецький колектив з ентузіязмом готується до недалекого вже відкриття Львівського Українського державного театру опери та балету.   Вільна Україна   