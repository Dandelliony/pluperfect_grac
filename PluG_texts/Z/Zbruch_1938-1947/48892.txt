Великий син українського народу

Загальноміський вечір, присвячений 80-річчю з дня смерті Т. Г. Шевченка
Вчора у великому залі Львівської консерваторії відбувся урочистий загальноміський вечір, присвячений 80-річчю з дня смерті великого українського поета-революціонера-демократа Тараса Григоровича Шевченка.
Сотні трудящих визволеного, старовинного Львова зібрались тут, у просторому залі, щоб вшанувати світлу пам'ять безсмертного кобзаря, улюбленця українського народу. Академіки, письменники, видатні майстри мистецтв, робітники львівських підприємств, студенти принесли в своїх серцях ніжну любов і пошану до полум'яного поета, що все життя віддав за майбутнє щастя свого народу.
Відкриваючи урочистий вечір, письменник т. С. Тудор говорить про титанічну постать гнівного бунтаря і співця сплюндрованого, пригніченого кривавим царатом українського народу, чиє ім'я тепер з гордістю і любов'ю вимовляється у всіх кутках неосяжного Радянського Союзу, країні щастя і волі, яку так пристрасно жадав для свого любимого народу Тарас Григорович.
За пропозицією поета О. Гаврилюка одноголосно обирається президія вечора. В її складі — видатні вчені — академіки Студинський, Возняк, Колесса, Щурат, композитор В. Барвінський, професори Парнас, Сімович, письменники — В. Василевська, О. Десняк, С. Тудор, Кацизна, Бой-Желенський, Карманський, російський поет-орденоносець В. Каменський, депутат Верховної Ради УРСР артист Стадник, секретар обкому КП(б)У т. Приходько, секретар міськкому КП(б)У т. Сидоренко, голова виконкому міськради т. Єременко, зав. відділом пропаганди і агітації міськкому КП(б)У т. Задорожний, товариші П. Франко, Кузмінська та інші.
З величезним піднесенням присутні обрали почесну президію вечора в складі Політбюро ЦК ВКП(б) та ЦК КП(б)У, персонально товаришів Сталіна, Молотова, Ворошилова, Калініна, Кагановича, Андреєва, Жданова, Мікояна, Хрущова, Берія, Шверніка, Маленкова, Вознесенського, Щербакова.
— Почесним головою нашого вечора пропоную обрати великого вождя народів Йосифа Віссаріоновича Сталіна!
Довго не стихають овації в переповненому залі.
На трибуні письменник-орденоносець О. Десняк.
Свою доповідь про життя і творчість Тараса Григоровича Шевченка він починає мальовничим описом урочистого свята на могилі поета біля Канєва, під час виїзду туди всього складу пленуму Спілки радянських письменників СРСР.
Багато бачив на своєму віку сивий Дніпро! Але такого могутнього прояву всенародної любови до безсмертного кобзаря йому не доводилося спостерігати.
Високу могилу оточили письменники — представники багатьох народів нашої батьківщини. Понад 10 тисяч трудящих Канівщини з'їхалося туди, до священної могили, щоб ще раз відвідати свого Тараса, висловити глибоку шану і любов.
Сивий дід довго стояв в мовчазному сумі біля могили, а потім слабеньким старечим голосом заспівав:
"Як умру, то поховайте..."
Спершу кобзарів "Заповіт" підхопили лише кілька голосів. Але пісня росла, ширилась. Уже сотні людей її співають, тисячі... І довго над тихим Дніпром лунала могутня пісня, прощальна пісня Великого Кобзаря...
В доповіді, що тривала понад годину, т. Десняк яскраво змалював величне життя Тараса Григоровича, охарактеризував його творчість, кожний рядок якої — пристрасно, бунтівливо вимагав визволення рідного народу. Доповідь, насичену цікавими фактами, цитатами самого Шевченка, висловами передовіших людей нашої батьківщини про Тараса Григоровича — численна аудиторія вислухала з напруженою увагою.
Наче б підкреслюючи, що Тараса Григоровича Шевченка шанують всі народи нашої батьківщини, зі своїми творами виступили український поет П. Карманський, польський поет Леон Пастернак і представник великого братського російського народу поет-орденоносець т. В. Камінський.
Творчість Тараса Григоровича Шевченка мала величезний вплив на мистецтво. На текст і тематику поета написано безліч музикальних творів. Це повністю довів великий концерт, влаштований Львівською філармонією та обласним радіокомітетом, що відбувся після урочистої частини.
Концерт відкрив об'єднаний колектив симфонічного оркестру філармонії та хору "Трембіта", який виконав "Заповіт", та останні дві частини кантати "Кавказ" — композитора Людкевича. Прекрасний твір прозвучав натхненно (диригент т. Колесса).
З читанням творів T. Г. Шевченка виступили артисти Кривіцька, Мацкевич, Караєва, Седлинська. Артистки львівської опери т. Ландау та Раїнський виконали кілька пісень на тексти Шевченка. Наприкінці великого, культурно складеного концерту виступив з програмою пісень на шевченківську тематику хор "Трембіта". 