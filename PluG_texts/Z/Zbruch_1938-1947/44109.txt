◦ ◦ ◦ ◦ ◦ ◦ ◦

Гастролі у Львові Р. С. Арраго. На сцені ставиться дві звичайні шкільні дошки. На них крейдою пишуть по кілька колонок десятки трьох, п'яти і шести значних чисел. Підходить Р. С. Арраго і за півсекунди облічує всі ці цифри. Недарма видатні вчені світу визнали Р. С. Арраго геніальним калькулятором. Та й справді — він робить саме найскладніші математичні задачі на числа, які не під силу людині просто вимовити. Все це робиться тільки по пам'яті.
Цікава історія людини, що вславила себе. Професор Р. С. Арраго вчився в Ромнах на Сумщині в реальному училищі. Вищі учбові заклади кінчав у Парижі. Математичний інститут він тут закінчив протягом двох років. Такий же інститут закінчив у Бельгії і вступив на III курс інженерного інституту. Цей інститут ним був закінчений протягом 15 місяців. Навчаючись, він всі розрахунки і обчислення робив по пам'яті. На такий талант звернули увагу професори інституту і порадили йому показувати свій талант. Перші його виступи були в Бельгії і по всій Європі. В 1912 році Р. С Арраго повернувся на свою батьківщину і з цього часу виступає перед трудящими. Тут Арраго звернув на себе увагу видатних вчених. Його досліджували професори Бехтерев, Гервер, Баженов, Нечаєв, Россолімо та інші. Загальна думка їх така, що Арраго являє собою світове явище. Перші гастролі знаменитого генія калькуляції у Львові почнуться з 23 листопада в залі консерваторії.
Будинок партпропаганди і агітації при Львівському міськкомі КП(б)У, правління львівської організації Спілки радянських письменників та обласне лекційне бюро 20/ХІ 1940 року організовують вечір, присвячений 30-річчю з дня смерті великого російського письменника Л. М. Толстого. Програма вечора: 1. Доповідь про життя і творчість Л. М. Толстого — лектор тов. Бережний. 2. Доповідь про філософські погляди Л. М. Толстого — лектор тов. Кубланов. 3. Художнє читання творів: Уривок з роману "Война и мир"; Уривок з роману "Воскресение"; Уривок з повісті "Хаджи Мурат" — читає артист Бендерський. Уривок з роману "Анна Каренина" — читає артистка Приходько. Вечір відбудеться в Будинку партпропаганди і агітації (Академічна, 13) о 8 год. вечора. Вхід вільний. 