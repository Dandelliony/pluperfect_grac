◦ ◦ ◦ ◦ ◦

"Наші дні". Друге число з січня 1942 р. "Наших днів" — місячника літератури, мистецтва та громадського життя є вже в продажі. Воно принесло: О. Б.: "При святовечірньому столі", Вуд: "Цілюща криниця" (репортаж із Києва). М. Терен: "З творчих буднів Львова". Богдан Осадчук: "Відгуки українського села в Берліні". Гліб Східний: "Одна сторінка" (записки харківського студента), фрагмент із повісті Ів. Керницького п. н. "Неділя", вірші Богдана Нижанківського. Остапа Тарнавського та О. Гая, переклад вірша Ст. Георге, статті: Василя Барвінського про Нестора Нижанківського, Петра Карманського про Ольгу Ціпановську, Михайла Драгана про виставку Спілки українських образотворчих мистців, Миколи Голубця про О. Сорохтея, Олександри Щурат про галицькі народні танці, репортаж із Києва М. С.: "В командировці" та Зет: "Передача в етері" (записки спікера) й Бен: "Як московщили українську літературу". Крім цього в журналі багата хроніка, сторінка розваги та багато ілюстрацій (репродукції з теперішньої малярської виставки).
Вистава для дітей. Театр для дітей та молоді при КІУНТ 14 січня востаннє дає Різдвяну виставу, що складається з двох п'єсок: "Зустріч козаків з пастухами у Вифлеємі" та "Різдвяна казка". Початок вистави в год. 12 дня.
Маланчин вечір. Львівський Відділ "Жіночої Служби Україні" при Українському Краєвому Комітеті, Львів-місто, улаштовує у вівторок, 13 січня 1942 р., в год. 17, в залях харчевні. Підвалля 7, партер, традиційний Маланчин вечір, на який запрошує членів та впроваджених ними гостей.
Ліки для Львова. До Львова прийшли вже транспорти ліків з Райху. Їх розділено до поодиноких аптек. Головно важні є всякі спеціяльні ліки, яких уживається при недугах серця, легенів і т. п., з яких недостача давалася дошкульно відчути за часів большевицької окупації. Ці ліки у більшості можна буде одержати за лікарською рецептою.
Обов'язок продуцентів городовини. Згідно з розпорядком, що обов'язує від 9 грудня 1941 р. в Галичині, всі власники промислових яринних городів і продуценти городовини на збут, мають віддати до обороту всі городничі продукти, а задержати лише стільки, скільки їм потрібно для власного вжитку та для потреб свого персоналу і живого робочого інвентаря.
Дозвіл на картель. Від 1 січня ц. р. важний розпорядок про картелі в Генерал.-Губернаторстві. На картель треба мати дозвіл, якщо не повстав він унаслідок урядового розпорядку. За дозволом теж можна робити зміни в картелі чи розв'язати його. Внески щодо заснування картелів предкладати треба Урядові Генерал-Губернаторства. Так внески мусять внести теж існуючі картелі до шести тижнів від видачі розпорядку про картелі, в іншому разі будуть вони розв'язані. Уряд Генерал.-Губернаторства, що виконує нагляд за картелями, може чинити зміни складу та цілі картелю. Він теж може вимагати інформацій про продукцію та збут, про ціни та заплати, про ухвали і розпорядки та може розв'язати картель. За неповинування цим розпорядкам грозять високі адміністраційні кари, а навіть в'язниця.
Пекарські курси. Союз Цехів Харчового Промислу (Іннунгсфербанд дес Ернерунгсверкес) в і Генерал-Губернаторстві улаштовує в місяцях січні й лютому ц. р. курси вишколу пекарів. Перший такий курс уже відбувся в Кракові. Курси переведеться теж в інших головних містах Дистрикту, а також в усіх повітових містах. На курси обов’язково будуть мусіти ходити всі пекарські працівники. Курс дасть вказівки, як найкраще заощадити матеріял і рівночасно поліпшити смак і відживну вартість хліба. До співпраці покликано вчительські сили з Райху.
Різдвяні вистави для дітей. Театр для дітей та молоді при Краєвому Інституті Української Народної Творчості 8 та 9 січня дав спеціяльну Різдвяну виставу, що складається з двох п’єсок: "Вертеп" та "Різдвяна казка". Програмний матеріял цієї вистави вдало добрано і вміло пов'язано з сучасністю. Перша п'єска "Вертеп", відображуючи давню і прекрасну вертепну традицію нашого народу, вносить багато свіжого і яскраво поданого національно-виховного матеріялу. Козаки тут виступають як живе втілення народного духа і його національних прагнень, при чому в приступній та дохідливій для дитячої авдиторії формі. Друга п'єска — "Різдвяна казка" — заносить юного глядача на золотих крилах фантазії в царство поетичної мрії про щастя й долю рідного люду на Рідній землі. Чарами небесної чистоти та незайманості дитячої душі віє від цієї казки. Всі виконавці, що складаються з ентузіястичної молоді, з успіхом, а подекуди і з справжнім хистом справлялися зі своїм сценічним завданням. Особливу ж принадність та привабливу свіжість виявили дівчатка-зірочки, що з підкупною дитячою безпосередністю виконали своїми криштально чистими голосами декілька пісень, супроводжуючи їх пластичними рухами та танцями. Організацію КІУНТ такого театру, що за неповний місяць своєї діяльності, дав уже сім цінних вистав, треба щиро вітати та всіми засобами підтримувати. 