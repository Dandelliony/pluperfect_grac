◦ ◦ ◦ ◦ ◦ ◦ ◦

Курси для учителів. В Янові працюють курси для учителів початкових шкіл. Сільські педагоги ознайомлюються з основами російської і української мов, з історією народів СРСР та з радянською педагогікою. Для вчителів є хороший гуртожиток, їдальня, часто демонструють кінофільми. Райздороввідділ організував для них консультації з питань охорони дітей від захворювань. Крім цього, слухачі курсів прослухають серію лекцій з основ марксизму-ленінізму. Лекції читатимуть пропагандисти райкому партії.
Завіз товарів на села Перемишлянського району з кожним місяцем збільшується. За останній час в 35 нових крамницях селяни купили мануфактури, взуття, цукру, мила тощо на 600 тисяч карбованців.
Колгоспники артілі ім. Франка і селяни ремонтують дорогу, що йде від с. Середпілець до Радехова. Вони вже забрукували 6 кілометрів. Відремонтований шлях придатний для їзди на автомашинах.
Троє немовлят-дівчаток народила селянка села Суха Воля, Любачівського району Ганна Козак. Для кращого догляду і правильного розвитку дітей райздороввідділ призначив спеціального лікаря.
На підставі постанови львівського облвиконкому ремонтно-будівельний трест облкомгоспу реорганізований в обласний будівельний трест при облвиконкомі. Трест приймає підряди по договорах на соціально-культурне, житлово-комунальне і промислове будівництво, а також на реконструкцію, переобладнання і капітальний ремонт в м. Львові і області. Адрес: Львів, Марійська площа, 6—7. Управління тресту. 