Одна суцільна українська національна організація

Львів, 28 березня.
Перехід до нових форм громадянської організації, що його переживаємо після большевицького ярма, приняло українське громадянство прихильно — хоч залишилися ще люди, які не вміють вжитись у нову дійсність та дальше мріють за "давніми часами", коли наше організоване життя, не зважаючи на важкі умовини, було широко розбудоване, коли було в нас багато товариств, коли громадянська праця плила широким руслом.
Справді праця у нас кипіла. Було у нас безліч зразково зорганізованих сіл. Священики і учителі, б. комбатанти, в селі дещо місцевих студентів, — читальні, "Рідна Школа", "Сільський Господар", кооператива, стилева церква, просторий мурований "Народний Дім", громадський шпихлір і т. д., і т. д. Серце радіє — і не диво, коли щонеділі приїде до зразкового села урядовець або голові того чи іншого повітового товариства з рефератом чи промовою, кинути жмінку зерні на плодючу народну ниву — і самому набрати сили до дальшої праці.
Але був майже в кожному повіті якийсь глухий кут — далеко від залізниці й шляху, без священика, без читальняної домівки, з розборгованою та "розманкованою" кооперативою, зі "спренжистим" поліційним командантом, а чужим учителем, ксьондзом та лісничим, зі "шляхтою загродовою", "кулком рольнічим" і т. п. приємностями. Не було туди чим заїхати, не було до кого заїхати... по правді не було пощо їхати, бо стероризованих людей нелегко було зібрати. Глухий кут жив своїм життям.
Майже кожний повіт мав, у кращому чи слабшому виданні, свої Підберізці, Синевідсько Вижне, Конюхів чи Угерсько, куди щонеділі їздив хтось з відчитами й промовами, хоч місцевих сил вистарчало до праці — і свій глухий кут, куди ніхто не їздив, хоч на місце не було рук до праці.
Мав і цілий край свою Ахілеву п'яту, таку, скажім, Лемківщину, якою почав ближче цікавитися щойно тоді, коли замкнули її герметично перед українським організованим життям. Було це поважне недомагання — одно з тих недомагань, при яких важко устійнити відповідальність. Багато товариств мало за завдання опанувати терен, але ні одно з них не було відповідальне за це. Їхні статути означували напрямні їхньої діяльності, але не з'ясовували цілей, які необхідно осягнути стверджували, що треба робити, але не що необхідно зробити.
Такий стан належить до минулого. Замість багато довоєнних товариств, маємо тепер одну суцільну організаційну мережу. Ця обставина усуває багато труднощів, з якими ми стрічались до війни. Тепер неможливі у нас конфлікти компетенції і відповідальности, тепер неможливі дискусії про те, хто обов'язаний опанувати той чи інший занедбаний терен.
Один осередок кермує всім українським життям. Його організаційний відділ дбає про те, щоб у кожному повіті повстав та справно працював місцевий організаційний осередок — УОК. Той останній — зокрема його організаційний референт — відповідає за те, щоб опанувати цілий терен, щоб кожна найдальша і найменше свідома закутина була обнята мережею одної суцільної національної організації.
Цей важний поступ торкається не лише територіяльного розмежування впливів і компетенцій, але й річевого розмежування.
Бували у нас добре — можна сказати — занадто добре зорганізовані села, де пр. "Луг" суперничав з "Соколом" за молодь, де два драматичні гуртки, читальні чи "Рідної Школи", видирали собі взаємно кращі аматорські сили та публику. Але коли напр. в тому селі польщилася ходачкова шляхта, не було кому тим занятися, ніхто за це не відповідав; на це не було передбачено в статуті ніякого товариства. В селі в повіті, ані у краю не мали ми установи, яка відповідала б за цілість нашого організованого життя і наших національних інтересів. Українське населення деяких околиць — і то саме загрожених осадництвом — маліло на очах, не було кому зайнятись популяційною справою. Простолюддя по містах польщилося — не було кому перевести систематичної протиакції. Робітництво, сторожі, домашня прислуга були наражені на визиск, поневірку, винародовлення — не було кому зорганізувати їх.
Нічого дивного: було в нас багато товариств і політичних груп, але не було одного осередка, який координував би зусилля, який плянував би, кермував би, контролював би, розмежовував би компетенції та відповідальність.
Щойно тепер дочекались ми скоординованої, суцільної організації. На місце багато товариств з окремими головами, виділами, статутарними цілями, маємо Відділи УЦК та реферати Українських Окружних Комітетів, які скоординовано, суцільно охоплюють усі ділянки життя. Майже кожне питання, що його видвигає життя, автоматично підпадає під засяг того чи іншого ресорту, під відповідальність того чи іншого керманича або референта. Коли ж якась справа насуває сумніви, то ще залишається надрядний чинник, який у кожному конкретному випадку вирішує питання компетенції та відповідальности.
Та основна організаційна перебудова має глибокі практичні наслідки не лише на справність нашої організації, не лише на рівень нашого громадянського життя — але і на виховання.
Донедавна мали ми ідейних, завзятих організаторів, тихих і ревних діячів на народній ниві, каменярів і т. д. — тисячі людей, які знали, що це значить працювати для нації.
Тепер маємо низку становищ, на яких можна практично навчитись самостійно кермувати працею на якійсь території, в якійсь царині і за ту працю відповідати.
Наша нинішня дійсність криє у собі необмежені можливости — треба лише зрозуміти її основно та зуміти вихіснувати.
Б. Галіт. 