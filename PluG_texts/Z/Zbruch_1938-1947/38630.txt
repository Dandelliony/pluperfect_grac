Переклади творів Франка на російську мову. — Літуни і прогульники віддаються до суду

Переклади творів Франка на російську мову
Російські письменницькі кола цікавляться багатою літературною спадщиною українського письменника-революціонера Івана Франка. Підготовляється до друку ряд його видатних творів. Над перекладами працює знавець української мови, російський письменник Георгій Шипов.
Бібліотека "Огонек", видавництво ЦК ВКП(б) "Правда" вже випустила з друку в перекладі Шипова оповідання Франка: "Ліси й пасовиська", "Сам винен", "Чабан" і "Полуйка". В передмові до цього видання сказано: "Значення цих повістей для нас полягає в тому, що описана в них дійсність залишилася незміненою до останніх днів. Червона Армія, що визволила Західну Україну спід ярма панської Польщі, знайшла в ній те, що було колись показано Іваном Франком".
Незабаром вийдуть з друку переклади кращих Франкових драм: "Украдене щастя", "Учитель", "Рябина", "Будка ч. 27", "Майстер Черняк" та дві ще взагалі ніде не опубліковані драми "Осада корабля" і "Три князі на один престол". Літуни і прогульники віддаються до суду
Указ "Про перехід на восьмигодинний робочий день, на семиденний робочий тиждень і про заборону самовільного уходу робітників і службовців з підприємств і установ" на більшості підприємств і установ області викликав нову хвилю виробничого піднесення. Проте є окремі випадки порушень трудової дисципліни.
Органи прокуратури завели справи про притягнення дезорганізаторів виробництва до судової відповідальності.
Так, порушено кримінальне переслідування проти робітника Буського пивоварного заводу Івана Рояна, який 28 червня самовільно покинув виробництво.
В тому ж Буському районі стався обурливий антидержавний вчинок. Тут шофери автоколони Хохлов, Борненко і Борко з великим запізненням вийшли на роботу, тим самим зірвали виконання важливого завдання. Начальник цієї автоколони Ілюхін, замість віддати дезорганізаторів до суду, покривав їх. Проти прогульників та їх покривача районний прокурор завів кримінальну справу.
Самовільно покинув підприємство на Львівській швейній фабриці, — Й. І. Котлєр. Він теж притягнутий до кримінальної відповідальності. Віддано до суду працівника цієї фабрики М. Вольдмана, який навмисне зробив прогул.
Віддаються за прогул до суду також працівник Львівського м'ясокомбінату К. Кихер і службовець відділу соціального забезпечення Залізничної районної Ради Маліновська. 