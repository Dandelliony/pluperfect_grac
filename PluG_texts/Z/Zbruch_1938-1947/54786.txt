◦ ◦ ◦ ◦

Українське Т-во Допомоги Інвалідам (УКТОДІ) відновило свою діяльність. Інваліди УГА, зареєстровані в нашому Товаристві, можуть просити підмоги (вносити прохання) в канцелярії Товариства, — Львів, вул. Лукасінського ч. 6. (коло театру). Прохання повинні бути стверджені місцевими українськими установами — Парохіяльним Урядом і Управою теперішньої Сільської Ради. Львівські і підльвівські інваліди УГА можуть зголошуватись в канцелярії особисто від 10—14 год. Позаміські повинні вносити прохання через дотеперішні Управи Філій УКТОДІ або через інші українські установи, що мають змогу вдержувати зв'язки зі Львовом. Філії нашого Т-ва і всі українські установи прохаємо заопікуватися інвалідами УГА. За канцелярію УКТОДІ Д-р Деркач Пилип.
Академія в честь Б. Лепкого в Жовчеві. Село Жовчів рогатинського повіту, де не раз пробував наш славний поет, вшанувало його пам'ять академією. Погана погода не позволила відбути свята під голим небом, так що тільки мала частина прибулих могла приміститися у великій, зрештою, салі читальні. Саля була прибрана прапорами, зеленню та квіттям. На стіні можна було бачити образи, мальовані рукою поета. Академію попередила панахида, що її над гарно прибраною в улюблені поетом квіти вислужили чотири священики. Сама багата програма була влучно й відповідно дібрала й гармонізувала з святковим настроєм. Силюєту поета подав у вступному слові Роман Смик. З хорових точок помітне враження справили "Журавлі", а решту пісень теж узято з творчости поета, або із стрілецьких пісень. З деклямацій на перше місце треба покласти "В храмі св. Юра", що її дуже добре інтерпретував В. Гривнак. Добру цілість доповнила інсценізація з віршів поета, складена Е. Смиком.
Жалібна академія для вшанування пам’яти Богдана Лепкого відбудеться заходами "Українського Літературно-Мистецького Клюбу у Львові" в п'ятницю, 8-го серпня 1941 в салі Українського Міського Театру з такою програмою: 1. Б. Лепкий-Л. Лепкий: "Журавлі"; Б. Лепкий-В. Барвінський: "Ой, колосися, ниво"; О. Колесса-Ф. Колесса: "Грають труби над Дністром" — мішаний хор під керуванням О. Плешкевича. — 2. Вступне слово — ред. М. Голубець. — 3. Б. Лепкий-С. Людкевич: "Черемоше, брате мій"; Б. Лепкий-Д. Січииський: "Розжалобилася душа" — сольослів: В. Тисяк. — 4. Б. Лепкий-Б. Кудрик: "Часом я тужу за тобою"; Б. Лепкий-Ф. Колесса: "Тим, що впали" — чоловічий хор під керуванням І. Охримовича. — 5. Б. Лепкий: "Над рікою" — деклямація: В. Блавацький. — 6. Б. Лепкий-В. Барвінський: "Вечором у хаті"; Б. Лепкий-Д. Січинський: "Бабине літо" — сольоспів: М. Свірська. — 7. С. Людкевич: "Ой, Морозе, Морозенку" — мішаний хор під керуванням М. Колесси. — Початок о 6 год. за нім. літн. часом. Вступ 2—10 крб. Квитки продає театральна каса. 