◦ ◦ ◦ ◦ ◦ ◦ ◦

Антирумунські виступи в Угорщині
У відповідь на демонстрації в Румунії колишніх учасників війни, в столиці Угорщини — Будапешті 8 грудня була влаштована демонстрація угорських фронтовиків. В усій країні зібрались численні представники спілки фронтовиків, яка об'єднує півміліона чоловік. На одних зборах були присутні військовий міністр Барта і інші військові діячі. Промови ораторів мали різко антирумунський характер.
Греко-італьянська війна
Як уже повідомлялось на півдні Албанії грецькі війська зайняли два міста — Санті-Кваранта і Аргірокастрон. Звідси греки ведуть наступ до центру країни.
На північному фронті, за словами югославської газети "Політика", становище все ще неясне. Обидві сторони б'ються запекло, незважаючи на важкі умови місцевості, греки хочуть пробитись в ту частину Албанії, через яку проходять хороші дороги. Однак, спроби греків виграти бій безуспішні. Навіть найбільш виносливі солдати не могли витримати жахливого холоду на вершинах гір.
Американські літаки для Греції
Як передають з Нью-Йорка в офіціальних колах заявляють, що уряд США дозволив негайно відправити в Грецію 30 літаків-винищувачів.
Становище на кордоні Французького Індо-Китая
Агентство Юнайтед Пресс повідомляє про серйозні сутички ніж військами Таї і Французського Індо-Китая. На кордоні відбувається кулеметна перестрілка. Літаки Таї знову скинули бомби на одно з міст Індо-Китая, французська авіація відповіла бомбардуванням міста в Таї.
Генерал-губернатор Індо-Китая Деку заявив, що не слід чекати швидкого розв'язання конфлікту між Індокитаєм і Таї. Власті Індо-Китая мають намір зберегти повний контроль над прикордонними районами. Таї рішуче відхиляє французську пропозицію розв'язати прикордонний спір з допомогою нейтральної комісії.
Англо-німецька війна
Після деякого ослаблення повітряних атак, викликаного поганою погодою, німецька авіація в ніч на 9 грудня піддала Лондон найбільш запеклому бомбардуванню за останні чотири місяці.
Цей наліт, як вказує німецьке зведення, був вчинений у відповідь на нальоти англійської авіації на міста Західної Німеччини. Він тривав з настання темряви до ранку, при чому німецький повітряний флот застосував нову бойову тактику. Спочатку невелика група бомбардувальників наблизилась до Лондона на великій висоті і з виключеними моторами безшумно знизилась над містом до висоти в 30 метрів для знищення прожекторних частин і зенітних батарей. По тім появились у величезній кількості нові бомбардувальники. Вони скинули 700 тисяч кілограмів фугасних і від 80 до 100 тисяч кілограмів запалювальних бомб. В багатьох місцях Лондона сталися пожежі, які протягом ночі перетворились в суцільне море вогню.
Англійська авіація, за відомостями агентства Рейтер, протягом тижня, що закінчився 6 грудня, зробила 20 нальотів на порти в Німеччині і зайнятих нею країнах: 5 — на залізничні склади. 10 — на заводи і електростанції. В ніч на 8 грудня бомбардування зазнав Брест (порт в Північно-Західній Франції), а в ніч на 9 грудня — кілька пунктів в Західній Німеччині. 