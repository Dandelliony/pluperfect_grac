Нові мовні обмеження на Буковині. — Підкладав петарду під памятник Уєйського.

Нові мовні обмеження на Буковині. Командант 8. дивізії в Чернівцях видав низку постанов, м. ін. заборонив уживати іншої мови як румунська у школах (за винятком меншинних), при продажі товару на вулицях, дальше на афішах, вивісках, реклямах і т. д. Без дозволу дивізійного команданта не вільно розповсюднювати авдицій закордонних радіостацій. Крім того заборонено поздоровлення розвязаних політичних груп.
Підкладав петарду під памятник Уєйського. Львівська вечірня преса зі середи 9. ц. м повідомляє, що у звязку з львівськими подіями арештували у львові коло 25 українців і 20 поляків. Між арештованими поляками є студент університету Ян Павлішак із Академічного Дому. Павлішак у суботу коло 19. год. підійшов із гуртком студентів до памятника Уєйського на Академічній вулиці, а коли інші відійшли, поклав якийсь клуночок. За хвилину наступив вибух, бо це була петарда. Павлішак скоро відійшов, та його придержав тайний аґент, який слідкував Павлішака ввесь час. Павлішак був теж вмішаний у справу нападу на Демократичний клюб. Рівночасно цяж преса заперечує вістку, начеб один із побитих помер. 