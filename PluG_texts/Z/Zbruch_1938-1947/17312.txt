Новий удар для чеської культури. Карел Чапек.

Прага, 27. грудня 1938.
На перший день латинських Різдвяних Свят поніс чеський нарід тяжку втрату: помер письменник Карел Чапек, найвизначніший представник повоєнної чеської літератури, далеко відомий поза межами своєї батьківщини.
За свого короткого життя — Чапек народився 9-го січня 1890. року — він написав стільки чисто-літературних творів, що їх цілком вистачилоб, щоб його імя навіки було записане в історії чеської культури. Почавши (спільно зі своїм старшим братом Йозефом) дрібними оповіданнями конструктивного характеру, він дав незабаром по світовій війні дві сильні соціяльні драми "Р.У.Р." і "З життя комах", які обійшли всі світові сцени. Дальші три драми — "Справа Макропулоса", "Біла неміч", і "Матка" — не мали вже того успіху, але письменник меншого калібру міг би десятиліттями живитися їх славою. Поруч із драмами йшла довга низка романів: "Фабрика абсолюту", "Кракатит", "Гордубал" (із життя Карпатської України, варто булоб перекласти), "Повітронь", "Звичайне життя", "Війна з саламандрами", "Перша група". Численні подорожі до чужих країн причинилися до повстання "Італійських листів", "Анґлійських листів", "Прогульки до Еспанії", "Образків із Голяндії" та "Подорожі на північ". Захоплення природою та тваринами породило книги "Рік садівника" й "Дашенька або життя щенятка".
На всіх цих творах, принаймні на головніших, лежить тавро яскраво окресленої своєрідности, хоч вони в дечому нагадують твори інших письменників, головно анґлійських, а саме Честертона, Уелса й почасти Бернарда Шова. Нахил до фантастики, конструктивізму та соціяльної сатири безперечно походить із цього джерела, але Чапек зумів наповнити запозичену форму своїм власним вмістом, головно вірою в людяність, поступ і добро. Тонкий гумор, який денеде пронизує його книги, та якась особлива, трохи "мужицька" кремезність, така властива чеським письменникам, надає його чисто-літературним творам незвичайну принаду.
Та Чапек був не тільки письменником, але й мислителем і борцем. Студії у Празі, Берліні та Парижі дали йому солідну фільософічну освіту, знання чужих мов і подорожі поширили його обрій, темперамент і ремесло журналіста спонукали його вмішуватись активно у всі ідеольоґічні бої. Так воно сталося, що Чапек від самого початку опинився в осередку політичної боротьби, яка йшла у глибині чеського суспільства і часто проривалася на поверхню в формі слабших або дужчих вибухів. Його гуманістичний напрям наперед визначив йому життєвий шлях і товариське середовище: був це шлях Т. Ґ. Масарика і було це середовище, що купчилось довкола обох перших президентів Чехословаччини. На Чапекових "пятницях" у його затишній віллі бували частими гістми Масарик і Бенеш, зі свого боку й Чапек бував частим гостем у Ланах, Топольчанках і на праському Граді. Очевидно, що це інтимне товаришування не лишалось без впливу і на політику, так, що частина ненависти, якою деякі чеські кола обдаровували Масарика й Бенеша, автоматично переносилась і на Чапека. Але й літературно цей звязок не залишився без наслідку. "Розмови з Т.Ґ.М." і "Мовчанка з Т.Ґ.М." належать до найкращого, що Чапек написав і разом із тим до найцінніших книг у цілім світовім письменстві останньої доби.
Чапекова смерть у розцвіті літ і в розгарі його творчої праці подекуди символічна. Цілий напрям, якого представником і найголоснішим промовцем Чапек був, тепер валиться і топчеться ногами. Провідник цього напрямку, Т.С.Масарик, помер перед роком, його наступник і однодумець, Е. Бенеш, живе на еміґрації, а кожний другий чех вимовляє його імя з огидою й ненавистю. Цілий табор, до якого ці мужі належали, лежить тепер розбитий і здеморалізований. Настали інші часи, прилетіли інші пташки і співають інших пісень. Чапек мусів себе почувати в цій атмосфері глибоко самітним і нещасним. I знову справдилось старе спостереження, що людина ніколи не вмирає передучасно, а щойно тоді, коли вона внутрішньо до того дозріла, коли її внутрішня духова відпорна сила зломлена. За зовнішньою притокою діло тоді не стане. Досить малої простуди, ґрипи чи якого запалення, щоб людина попрощалась із остогидлим світом. І тут знов Чапек показав, що його душа належала до числа вибраних, вищих. Бо то тільки буденні люди "піддаються, але не вмирають" — хто справді належить до ґвардії духа, той умирає, але не піддається.
Чехи втратили в Чапекові справжнього великого письменника світового формату, єдиного, що міг їх заступати на міжнароднім форумі. Це видно, між іншим, і з того, що в міжнародніх літературних колах дуже поважно говорили нераз про нього як про кандидата на Нобелеву літературну нагороду. Можливо, що він її нарешті і дістав би, а тепер чехи не мають нікогісінького, хтоб хоч здалека надавався для такого відзначення. Але можна пізнати, що ця смерть примусила чехів задуматись. Брукова преса, яка ще вчора обкидала Чапека брудом, тепер принишкла, президент республіки послав удові письменника дуже теплу кондолєнцію, похорон має відбутись на Вишеградськім цвинтарі, де лежать поховані найславніші сини й доньки чеського народу. Відчувається якийсь поворот у настроях, якийсь перелім, якесь отверезіння. Так письменник, що служив народові своїм життям, може прислужиться йому й своєю смертю.
М. Г—р. 