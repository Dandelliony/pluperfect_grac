◦ ◦ ◦ ◦ ◦ ◦ ◦ ◦ ◦ ◦

Польща готова наново наладнати взаємини з Німеччиною.
Меморандум польського уряду складено в німецькому уряді закордонних справ.
У пятницю, в год. 18-ій шарже д'афер при польській амбасаді в Берліні, радник Любомірський, поїхав на Вільгельмштрасе, де вручив державному підсекретареві Вайлекерові текст відповіді польського уряду на німецьке меморандум, складене 28-го квітня ц. р. у Варшаві.
Зміст тієї відповіді такий:
1. Польсько-німецька деклярація з 26-го січня 1934 р. мала на меті покласти підвалини під новий уклад польсько-німецьких взаємовідносин, спираючися на таких двох засадах: а) не вживати насилля між Польщею і Німеччиною, б) у свобідних переговорах поладнати всі спірні питання, що могли б виринути у взаєминах між обома державами. Польський уряд так розумів свої зобовязання і в тому дусі готов був формувати сусідські взаємини з Райхом.
2. Виходячи зі становища, що опіка Ліґи Націй над Данціґом створює неясну ситуацію, польський уряд від кількох літ натякав, що цю справу треба наладнати, перевівши щирі розмови. Але німецький уряд до таких розмов не спішився, заявляючи, що справа Данціґа не може бути причиною німецько-польського конфлікту. Щойно восени минулого року німецький уряд станув на іншому становищі і в березні ц. р. поставив формальні домагання у справі Данціґа і транзитних шляхів з Райху до Східної Прусії. Польський уряд окремим письмом з 26-го березня ц. р., спираючись на польсько-німецькій деклярації з 1934 р., заявив, що може погодитися на а) спільну ґарантію Польщі і Німеччини для вільного міста Данціґа, що забезпечувала би свободу місцевої людности та права й інтереси Польщі, б) на якнайкорисніше для Німеччини наладнання транзиту під умовою, що Польща не може зрезиґнувати зі своєї суверенности над тією територією.
На це письмо польський уряд не дістав відповіді і щойно у своїй промові 28-квітня ц. р. канцлєр Гітлєр заявив, що Польща відкинула німецькі пропозиції.
Що торкається справи спільної польсько-німецько-мадярської ґарантії для незалежности Словаччини, то німецький уряд з такою пропозицією перед промовою канцлєра ніколи не прийшов.
3. Польський уряд не може погодитися з такою інтерпретацією деклярації з 1934 р., що держави, які та деклярація обовязувала, не могли заключати політичних умов із третіми державами. Це значило би позбуватися незалежности у заграничній політиці. І Німеччина видно, це теж так розуміла, коли свобідно заключала ріжні політичні умови, як ось з Італією, Словаччиною, хоча була звязана згаданою деклярацією з Польщею.
Польський уряд відкидає всі закиди, буцімто гарантійна умова з Анґлією нарушила в чімнебудь польсько-німецьку деклярацію з 1934 р. таксамо, як тій деклярації не шкодила польсько-французька умова, що Німеччина сама признала.
Коли німецький уряд уважає, що Польща нарушила деклярацію з 1934 р. тим, що дала ґарантію Анґлії, то чи не нарушила тієї деклярації в першу чергу Німеччина, даючи ґарантію Італії і особливо Словаччині та розміщуючи у західній Словаччині свої військові ґарнізони, що було спрямоване виключно проти Польщі?
4. Німеччина не мала підстав признавати необовязковою деклярацію з 1934 р., що була заключена на 10 літ без права виповісти її до того часу. І хоч польський уряд не приймає закиду, буцімто він нарушив деклярацію, він все-ж готов із застереженнями зробленими в цьому меморандумі піти на шлях нового наладнання польсько-німецьких взаємин, якби німецький уряд привязував до цього вагу. 