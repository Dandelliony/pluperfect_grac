Сучасна Галичина зблизька

В суботу, 27. 9., в год. 19-ій, мав відбутися в Українській Світлиці відчит ред. Андрія Крижанівського п. з. "Большевицький режім в оповіданнях очевидців", але, на жаль, він не відбувся, бо прелегент несподівано мусів виїхати й не вернувся на час. Тому замість нього погодився говорити приявний на салі п. м-р Микола Ценко, що саме цього дня вернувся до Кракова зі своєї довшої поїздки по Галичині. Прелегент наперед зясував організацію українського життя в Галичині. Вона складається з Українського Краєвоґо Комітету у Львові, Окружних Комітетів по повітах, Районових Комітетів по поодиноких частинах повітів та Делегатур і Мужів Довіря по збірних громадах і поодиноких селах. У проводі Українського Краєвого Комітету у Львові стоїть д-р Кость Паньківський. Його заступником і діловим керманичем є інж. Андрій Палій. Краєвий Комітет складається з різних відділів, що кермуватимуть поодинокими ділянками українського життя. Заки прийшло до створення Українського Краєвого Комітету, наперед повстав зараз же після звільнення Галичини від большевиків Конвент Сеніорів під проводом митрополита Андрія Шептицького. Опісля Конвент Сеніорів перемінився в Українську Національну Раду. Її почесним головою став митрополит Андрій. Дійсним її керманичем вибрали д-ра Костя Левицького. Українська Національна Рада покликала до життя Генеральний Секретаріят, який згодом перемінився в Краєвий Секретаріят, а останніми часами на його місце повстав як зовсім самостійна установа Український Краєвий Комітет. При організації Українського Краєвого Комітету у Львові використали ввесь досвід Українського Центрального Комітету в Кракові, але обі ці установи, хоч тісно співпрацюють із собою, є цілковито самостійні. Так, як діяльність Українського і Краєвого Комітету обмежується до Галичини, так знову Український Центральний Комітет діє на просторі дотеперішніх 4-ох областей Генерального Губернаторства.
З черги прелегент перейшов до своїх вражінь із поїздки по краю, яку він відбув із доручення організаційного відділу Українського Краєвого Комітету у Львові. Назагал його вражіння наскрізь добрі, бо український елемент скрізь виявився творчою силою, яка зуміла в переходовому часі після прогнання большевиків наладнати найнеобхідніші ділянки громадянського життя. В деяких округах ті тимчасові органи влади виконали дуже цінну працю: пустили в хід на найближчих відтинках залізницю, понаправляли менші мости й дороги та подекуди навіть побудували кусні нових доріг. Найбільшою перепоною в їх діяльності була недостача інтелігентних сил, бо частину української інтелігенції большевики вивезли, частину повбивали, а решта, якщо раніше не виемігрувала, то шукала захисту у Львові. Сьогодні вже скрізь діють органи німецької адміністраційної влади, але вони завсіди навязують до того, що в переходовому часі створили українці. Тому то по всіх урядах у краю є зайняті українці. На залізниці, пошті, в скарбових урядах і Суспільній Обезпечальні працюють також і поляки, бо українці мали розмірно дуже мало фахівців із тих ділянок. Але скрізь у тих установах є більше або менше українців і шлях до них для наших людей відкритий. У цілому краю владу безпеки виконує Українська Помічна Поліція. Загал населення хоче якнайбільше здисциплінованої національної єдности і рветься до кожної позитивної праці. Доказом того може бути величавий розвиток організації "Січ", що обняла ввесь край, та віднова всіх наших давніх організацій. З доручення "Січі" в цілій Галичині відбулися великі свята сипання могил, так що тепер важко знайти хоч би одно село, яке би не мало високої могили з тризубом на верху. В межах діяльности тієї організації відбулися 31. 8. величаві своєю масовістю і своїм дуже поважним настроєм Свята Зброї. Приглядаючися цій інтересній праці, можна прийти до висновку, що большевики цілком не встигли розложити живої душі українського народу в Галичині й що він без огляду на всі величезні труднощі зумів виявити свою життєздатність і своє вміння творчо працювати.
Далі прелегент згадав, що недавня повінь спричинила — особливо на Підкарпатті — величезні шкоди. Це стало одною з причин, що дуже багато молоді з підгірських околиць добровільно зголошується до виїзду на працю в Німеччині.
Приявні вислухали реферат із великим зацікавленням і підчас дискусії засипували прелегента безліччю різних питань. Відповіді на ті запити наче доповнювали цілість реферату і безумовно причинилися до того, що публика змогла собі виробити якусь картину про сучасне життя поза Львовом. Хоч усі численно зібрані члени Української Світлиці й уведені ними гості були дуже цікаві почути щось про большевицький режім, проте ніхто не жалував після реферату м-ра Ценка, що так корисно провів цей вечір. 