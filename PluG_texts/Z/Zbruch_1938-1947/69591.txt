Напередодні нового шкільного року

Під увагу батькам і молоді
Львів, 10 серпня.
Початок шкільного року ставить — як перед батьками так і перед молоддю — рубом життєве питання — куди спрямувати свої кроки, який рід школи вибрати, яке звання вивчити, щоб принести якнайбільшу користь собі і загалові.
При виборі школи чи звання треба мати на увазі багато моментів і кожний з них треба якслід обдумати. Передусім треба з'ясувати собі справу з тих перемін, що заходять у соціяльній структурі Галичини. Вже й тепер йде велика відбудівна і розбудівна праця на всіх ділянках господарсько-економічного життя і це висуває необхідну потребу великої кількості фахівців. Буде багато крамниць, варстатів, підприємств, які треба буде обсадити нашими людьми, купцями, ремісниками, промисловцями. Вже тепер помітна сильна звижкова тенденція на фахові сили, передусім з ділянки торгівлі, ремесла, промислу всіх видів і родів, що мають добрий вишкіл, який можна, очевидно, здобути лиш у відповідній школі, чи на курсі.
Друга річ, яку треба мати на увазі — це здібності, замилування, фізичне здоров'я молодої людини. Це при виборі звання одна з найважніших справ. Дитину, що є метка, підприємчива, любить рискувати, спрямуємо до торгівлі, бо там вона може проявитися і мати з того матеріяльну користь і моральне вдоволення. Коли ж необачно заставимо її до книжкової науки, яка вимагає багато сидження, систематики, то ця дитина стане життєвим калікою. Таксамо дитини з конструкторськими здібностями не дамо до малярської школи, лиш до відповідної технічної.
Третій важний чинник — це матеріяльна спроможність батьків. Довготривале навчання вимагає великих матеріяльних засобів і лиш ті батьки можуть спрямувати дітей (очевидно, беручи під увагу теж інші моменти) до загальноосвітніх і високих шкіл, що чуються на силах кілька літ запевнити дитині удержання.
Дуже важною річчю є попит у світі праці. І хоч, як уже сказано, тепер помітне запотребування на купців, ремісників і промисловців, то і тут є стільки різних відмін однієї і тої самої професії, що треба обережно вибирати. Не можна, нпр., переповнювати учнями торговельних шкіл, бо тоді будемо мати забагато купців і вони не могтимуть найти собі можности прожитку. Таксамо не можна випродукувати забагато столярів, чи кравців, бо вони не найдуть праці. Взагалі така однобічність є шкідлива і небезпечна, як з особистих, так і загальнонаціональних оглядів.
Очевидно, що при величезній кількості і відмінах всяких фахів і професій батькам трудно зорієнтуватися, куди післати дитину, тимбільше, якщо вона не виказує видимо якихсь спеціяльних здібностей, замилування, чи навіть охоти до якоїсь школи чи звання. Тому у випадках, коли батьки і діти самі не чуються на силах вибрати відповідний фах, повинні звернутися по поміч до відповідних людей (учителів, священика). Найкраще шукати поради у спеціяльній Порадні вибору звання, яку у Львові веде Психотехнічне Заведення (вул. Булярда), або користати з нагоди і післати дитину на курс професійного освідомлення, де вона матиме змогу пізнати ближче поодинокі фахи і вибрати собі один із них.
Дуже важна річ — це свідомий, добровільний вибір школи чи фаху. У нас, на жаль, ще далі покутує давній традиційний спосіб думання, що каже дитину посилати до ґімназій і університетів, чи вона має здібності, чи ні, чи батьки мають гроші на довге навчання, чи їх вони не мають. Пам'ятаймо, що ґімназії та університети вимагають справді здібних одиниць, бо ж люди з високою освітою мають стати мізком нації. Багато більше пожитку принесе добрий ремісник, як людина з університетом і тісною головою. Але в нас про те батьки в більшості не думають і на початку шкільного року роблять всі зусилля в тому напрямі, щоб примістити свою дитину тільки в ґімназії. Зате до фахових і професійних шкіл більшість учнів попадає зовсім припадком, записується до них щойно тоді, як до ґімназії не вдалося дістатись.
Наша молодь повинна іти до фахового шкільництва свідомо і добровільно. З цього не можна робити висновку, що не доцінюється ваги загальноосвітнього і високого шкільництва. Ми не маємо забагато інтеліґенції, як не маємо забагато купців чи ремісників. Треба тільки, щоб розподіл молоді по школах був плановий, щоб не було переповнення в одній школі тоді, коли рівночасно інші стоять пусткою. Цього вимагає не лиш особисте добро поодиноких молодих людей, але й загальнонаціональний інтерес. Нарід, що не має відповідних фахівців у всіх ділянках життя, не може правильно розвиватися. І це треба мати теж на увазі при виборі звання і школи. Фахове шкільництво відтяжить село, дасть змогу малоземельним і безземельним найти собі прожиток і скріпить наш стан посідання у містах.
В. Б. 