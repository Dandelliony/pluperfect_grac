Обов'язки дозорців зимою

Посипувати хідники піском або попелом
Львів, 3 грудня.
Зима збільшує обов'язки кам'яничних дозорців і заставляє їх до більш посиленої праці у кам'яницях та на хідниках і вулицях перед кам'яницями. Снігові опади, що засипують хідники й їздню, мусять дозорці негайно усувати, щоб не було перешкод у пішому й коловому руху на вулицях міста. При тому кожний дозорець обов'язаний усунути сніг з хідника перед кам’яницею та з половини вулиці. Сніг треба згортати на купки так, щоб його потім легко було вивезти. Таксамо, коли сніг грубою верствою вкриє дахи нам кам’яниць, дозорці повинні подбати про його усунення, бо заходить небезпека, що він може усуватися й падати тяжкими грудами на хідник і загрожувати прохожим. При скиданні снігу з дахів треба заставити відповідно хідник, щоб прохожі обминали ту частину хідника, на яку скидається сніг.
До обов'язків дозорців зимою належить теж у час ожеледи посипувати хідники попелом або піском. Занедбання цього обов'язку може стати причиною багатьох нещасть, каліцтва, а то й смерти прохожих.
У зв'язку зі сніговими опадами та відлигою, що буває підчас зимових місяців, треба теж звернути більшу увагу на чистоту сіней та ступнів у кам'яниці, при чому до співпраці треба притягнути мешканців кам'яниці й усіх, що до неї входять. Вони мусять чисто витирати взуття.
Підчас сильних морозів можуть лопнути водопроводні і газопроводні рури в кам'яниці й перед нею. Дозорці повинні забезпечити їх відповідно, але коли такий випадок трапиться, їх обов'язком є негайно повідомити про те домоуправителя й відповідну станицю поготівля. Це важне як зогляду на добро кам'яниці, так і зогляду на добро її мешканців. В тому випадку необхідна також співпраця льокаторів, які зі свого боку повинні докласти всіх зусиль, щоб не допустити до пошкодження проводів і негайно повідомити дозорця, якщо такий випадок притрапиться.
У зв'язку з тим, що підчас цьогорічної зими уведено обмеження в ужитті світла й газу, прибув дозорцям ще один обов'язок, а саме допильнувати, щоб льокатори перестерігали приписів влади. За це дозорець є відповідальний перед владою. І цей свій обов'язок він повинен сповняти так само совісно, як і всі інші. 