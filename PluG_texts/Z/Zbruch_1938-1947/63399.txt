◦ ◦ ◦ ◦ ◦

Шевченківський вечір. Завтра, в суботу, 14-го березня, в 5-ій год. після полудня відбудуться ширші сходини "Ж. С. У." при Українському Комітеті на Львів—місто для вшанування 81-их роковин з дня смерти Тараса Шевченка — в домівці, Львів, площа Смольки 4. ІІ-ий поверх, сходи ч. 5.
Заочна Студія Композиції. З метою зорганізування заочних курсів науки композиції для самодіяльних композиторів, Дирекція Краєвого Інституту Української Народної Творчости у Львові, вул. Францішканська 7 переводить реєстрацію всіх самодіяльних композиторів у Генерал.-Губернаторстві. Згадані композитори повинні у власному інтересі подати свої адреси до КІУНТ-у не пізніше 25-го березня ц. р.
Оплати в дорученні поштових посилок. Нова поштова тарифа докладно й подрібно визначує оплати за доручення поштових посилок. Ці оплати виносять: За доручення: а) вартісних листів, поштових та чекових переказів — 20 гр. б) пачок вартісних, пачок поштових, газетних пакетів — 30 гр. — у місцевій окрузі доручень — 30 гр. та в окрузі доручень сільського листоносія — 40 гр. (вагою до 5 кг.) та 60 гр. (вагою понад 5 кг.).
Сходини членів Спілки Українських Письменників. Завтра, в суботу, 14-го березня, в 6-ій год. вечора відбудуться в Літературно-мистецькому Клюбі у Львові, 29 Червня (давніше 3 Травня) 10 сходини членів Спілки Українських Письменників. На черзі дня обговорення організаційних справ Правління Спілки запрошує всіх членів і кандидатів Спілки обов'язково прибути.
Залізничий міст у Перемишлі. Перемишль, 13 березня. Залізничий міст у Перемишлі на Сяні, що його знищили поляки під час німецько-польської війни, вже відбудований. 21 лютого ц. р. відчинено у вечірніх годинах той міст і віддано його до загального вжитку. Тепер почали розбирати тимчасовий дерев'яний міст, який служив пять місяців мешканцям міста.
Для найбідніших. Станиславів, 13 березня. Окружний Староста м. Станиславова переслав на руки УОК 40.000 золотих для найбідніших Станиславівської округи. Цю суму розподілено поміж найбідніше населення округи. 