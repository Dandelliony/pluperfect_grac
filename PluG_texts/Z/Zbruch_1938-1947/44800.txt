"Розлом"

Незабутній 1917 рік. Партія більшовиків готує збройне повстання проти Тимчасового уряду. Революційні матроси Кронштадта йдуть за більшовиками, вони не хотять підкорятися Тимчасовому урядові, в якому засіли меншовики, есери і інша контрреволюційна погань, яка захищала інтереси поміщиків і капіталістів.
Не дивлячись на те, що над ними ще була влада дворянського морського офіцерства, але вже серед них почався розкол, розлом. Більш свідоме, прогресивне офіцерство, якому була дорога Росія-батьківщина, хоч і несміливо, з хитаннями, почало прихилятися до більшовиків, залишалася на бойових кораблях, щоб свої знання, досвід віддати справі революції.
Реакційне, продажне і трусливе офіцерство намагалось провести Кронштадтський флот за Тимчасовим урядом проти назріваючої соціалістичної революції, організовувало змови, зрадницькі диверсії.
Завдання Перемишльського драматичного театру було — показати розкол, розлом серед морських офіцерів, показати всі перипетії приходу "молодих і сильних" до більшовиків, розкрити з усією глибиною гниль, мерзенність і зрадницькі душі тих, які без погонів, без мундиру втрачали всяку подібність людини, скочувались в болото контрреволюції. І це йому цілком вдалося.
Весь артистичний колектив багато працював над тим, щоб відтворити ці героічні дні підготовки Жовтневої революції. Велика заслуга в цьому режисера тов. Ліперовського, який правильно зрозумівши замисел автора і п’єси, домігся чіткого, зрозумілого проведення партій кожним актором.
Ось в усій своїй красі повстає образ матроса—більшовика, якого "революція" поставила другим командиром крейсера. Годун — у виконанні артиста т. Заславця — до кінця відданий, простий, вміру грубий, переконаний в правоті своєї справи більшовик. Таким його задумав режисер, таким його провів актор, таким його бачив глядач. А якщо задум режисера і гра артиста сприймаються глядачем, як цього вони хотіли — це вже серйозний успіх.
На честь арт. Жукова випала роль з усією глибиною розкрити і показати шлях переходу капітана Персеньова на бік революції. Показати психологічні душевні переживання, хитання, показати людину, яка хоче, але ще не може цілком відрізати від себе минуле, дворянське і який нарешті, остаточно став на бік революції, внутрішньо переконати себе і довершити розлом — ось чого домігся тов. Жуков своєю грою.
Переконливо, дохідливо арт. Піскун викрив підлу, зрадницьку душонку офіцера фон Штубе, який втративши погони і мундир, втратив людську гідність і подобу.
З смаком, легко і енергійно, з важкою гамою душевних переходів від безтурботності до істерики провела роль Ксені і арт. Настенко. Але треба було уникнути надмірного цинізму (якого не має у автора п'єси).
Таня (арт. Остроумова), боцман Швач (арт. Рибоконь), перший і другий матроси з тактом відтворили образи тих днів, кожний в своєму плані правильно розв'язав поставлені перед ним завдання. Арт. т. Басанець впорався з своєю роллю показу безсилля адмірала Міліцина, в якому втілилось безсилля всього царського командування.
Були і слабі сторони. Надто суха, нежиттєва мати, в масових сценах не зовсім доведена динамічність і безшабашна хоробрість матросів, не дороблене і художнє оформлення, на чому театр багато тратить.
В постановці "Розлом" театр знайшов себе, він цілком став на правильний шлях. І це треба закріпити і далі поглиблювати.
Ф. Лал, О. Скубко 