При віконці

Ви мабуть знаєте Сушинського?
Гарна людина. Чесна й учена. Неба кожному прихилив би, тільки, що не годен погодитись із дійсністю. Тепер, як усім відомо, твориться т. зв. новий стиль, а Сушинський консерватист і каже, що люди не ті стали, бо неучинні, бездушні й безсердешні. І це Сушинського найбільше болить, і від цього не має він спокою.
— Чого Ви, пане Сушинський? Шкода денервуватись! — кажу йому, бо, бачу, трясеться, як у лихорадці.
— І як не денервуватися, скажіть? Бачите: я, щойно з ліжка по грипі, а тепер жінка поклалась. Рятуємо себе, як можемо, а тут — ці картки, біганина, крутанина, хвости, доплати, заплати й праця в бюрі. Де найти час, як подолати? Руки опадають!..
— Успокійтесь, пане Сушинський, — перебиваю йому, — скажіть, що сталось?
— Нехай відсапну... Не годен прийти до себе... Ага, питаєтесь, що сталось? Ото ж пішов я поладнати справи... Звільнився на годинку з бюра... Ледви вимолив, випросився на цю годинку... Приходжу, а тут хвіст довжезний при віконцях. Стало й поступаюсь за другими. Всі віконця проходять якось гарно, одно, друге, третє, аж при останнім — стоп!... Стоїмо, стоїмо, і я все позираю на годинник. Вже й чверть, вже й пів, уже й три чвертки... Нерви підносять, бо я ще далеко на черзі. Став я просити добрих людей. У мене, кажу, дружина хвора, обід сам мушу спаталашити, й ще до бюра, й за хлібом, і вугля позичати, й картоплі наобирати — змилосердіться, пропустіть наперед! І що ви скажете, ще мають люди серце! Якась старенька добродійка, якийсь емерит поступились узад, дехто, хоча нерадо, пішов за добрим приміром і я дістався до віконця. Ну, Богу дякувати! — втішився. Щоправда, ґодина минула, але за яких 5—6 хвилин буде по всім. Та в таку годину подумав. Стою, стою, стоять і всі решта, тільки пан за віконцем сидить. Щось собі лініює, щось думає, роздумує, або встане на хвильку, щоб побалакати, бо саме прийшов хтось цікавий на гутірку.
— Змилосердіться, паночку, над нами! — благаю його. — Ви ж бачите, які ми нещасні. А в мене й дружина... й картоплю треба... і в бюрі... Хліб утрачу!...
— А що ж ви, не бачите, що я нумерки розгубив! — відказує він грізно.
— Та може опісля найдете, а тепер поладнайте, молю вас, благаю...
— По якому я говорю: по турецьки? Не розумієте, що то є нумерки... — й став тепер спокійно лініювати на аркуші.
Тоді я вже скипів:
— Добродію, та ж це можна було вчора зробити!
— То не ваше діло, коли я маю робити! — гримнув він гнівно. — Я знаю свою систему!...
Тоді заметушилось у цілому хвості:
— Доволі терпцю, доволі тієї системи, три години ждемо!...
Побачив метушню начальник канцелярії і підішов з повагою до урядовця.
— Що це в вас за спосіб? Чому вчора не полініювали?
— Тут не в лініюванні справа, але в нумерках... Врешті печатки не побиті, печатки десь нема...
Хвіст задеревів!
— Ще й печатки нема... — ахнули всі з жахом.
Та в цей же мент віконце зачинилось.
— Чому?
— Скінчилось урядування...
Око. 