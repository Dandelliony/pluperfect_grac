◦ ◦ ◦ ◦ ◦ ◦ ◦

Бої в Північній Африці
БЕРЛІН, 19. 5. — Головне Командування Збройних Сил подає: Боєві літаки знищили в каналі Ля Манш два кораблі загальної містоти 5.500 тон і ушкодили вночі 4 дальші пароплави. Дальші повітряні атаки спрямовано на кілька пристаней в південній і південно-східній Анґлії. Підчас повітряних боїв над Південною Анґлією зістрілено 3 анґлійські ловецькі літаки.
В Північній Африці кілька анґлійських протиатак під Тобруком відбито гарматним вогнем німецьк. африканського корпусу. Німецько-італійські війська підчас протиатаки взяли деяке число полонених. Підчас останніх боїв біля Солюму і Форту Капуццо здобуто 4 ворожі повзи й інший воєнний матеріял та забрано деяке число полонених.
Ворог скинув минулої ночі розривні й запальні бомби в різних місцях Західньої Німеччини, м. ін. у Кельні. Знищено мешкальні доми й незначно ушкоджено залізничі шляхи. Серед цивільного населення були невеликі втрати в убитих і ранених. Нічні ловецькі літаки зістрілили 2 ворожі літаки.
Від 15. до 17. травня ворог утратив загалом 26 літаків. З того 19 зістрілено в повітряних боях вночі, 5 зістрілила протилетунська фльота. В тому самому часі пропало 11 німецьких літаків.
Хорватія має короля
РИМ, 19, 5. — Під проводом поґлавніка Анте Павеліча прибула до Риму в неділю, 18. 5., в год. 9.30 окремим поїздом хорватська делєґація. На двірець, гарно прибраний італійськими і хорватськими (червоно-біло-голубими) прапорами, прибули: Мусоліні, ґр. Чяно, секретар фашистської партії Серена, члени уряду, голови сенату й сойму, німецький дипльоматичний представник кн. Бісмарк, японський амбасадор Горікірі, посли держав, що приступили до пакту трьох: Мадярщини, Болгарії, Румунії й Словаччини, ґубернатор Риму кн. Борґезе, і багато партійних, державних і військових достойників. Перший висів поґлавнік Анте Павеліч, що його сердечно привітав Мусоліні. Хорватська делєґація складається з біля 100 осіб. Крім членів хорватськ. уряду, архиєпископа Загребу, муфтія Ісмеда, представника музульман, належать до неї представники всіх верств, особливо селянства. Поґлавнік серед звуків італійського й хорватського гимну пройшов перед фронтом почесної сотні. Римське населення вітало сердечно хорватських гостей.
У королівській палаті на Квіриналі відбувся торжественний акт проголошення князя Сполєта королем Хорватії.
У престольній салі біля престолу зайняли місце дипльоматичні представники союзних держав, німецький дипльоматичний представник кн. Бісмарк, японський амбасадор Горікірі, посли Мадярщини, Словаччини, Болгарії й Румунії, члени уряду, голови, сенату й сойму, маршали Італії, військові й державні достойники та цілий двір.
Д-р Павеліч звернувся до короля з короткою промовою, в якій подякував за привернення суверенности й самостійности хорватському народові. Він ствердив історичні вузли між Італією й Хорватією, звернувся до короля й цісаря з проханням визначити короля Хорватії зпоміж членів сабавдської родини.
Король і цісар подякував поґлавнікові за його предложення, підкреслюючи при тому історичне значіння влучення Хорватії до діла відбудови, що його переводять Німеччина й Італія, потім визначив кн. Сполєта, брата кн. Аости, віцекороля Абісинії, королем Хорватії.
Потім король привітав нового короля Хорватії поданням руки. Поґлавнік виголосив коротку промову до нового короля Хорватії.
Король Хорватії виїде в найкоротшому часі до Загребу на коронацію.
Дипльоматичні успіхи Іраку
Іракський міністер війни Самі Шаукаї вернувся вже з Туреччини. Урядові круги іракського правління подають, що мін. Шаукаї осягнув великі успіхи. Про них вийде окрема урядова енунціяція. На цьому одначе не кінчаться дипльоматичні кроки уряду. Він навязав уже дипльоматичні звязки з іранським урядом і саме тепер відбуваються у Баґдаді торговельні переговори з іракською делєґацією для скріплення господарських взаємин. Також ідуть з Іраку великі впливи на Трансйорданію. Там викрито великий арабський заговір проти еміра Абдулага. В Амані переведено багато арештувань між трансйорданськими нотаблями. В інших арабських державах викликала сильна постава Іраку також якнайкращі вражіння. Ось шеф ґенерального штабу сауді-арабських військ ґенерал Могамед Тарек, що перебуває хвилево у Дамаску, пише у часописі "Аль Інха": Ірак не міг зайняти іншого становиська проти Анґлії, яке саме зайняв, бо анґл. армія так поводилася, що іракська армія мусіла вхопитися за зброю, щоб боронити честь краю. Є це тільки початок до великих боїв, що доведуть унедовзі до знищення анґлійської позиції в арабському світі.
Знову король Ібн Сауд вислав після відвідин іракського міністра фінансів телєґраму до іракського реґента Шеріфа Харіс, в якій зазначив свою приязнь і висловив надію, що всі арабські, а з ними одночасно всі ісламські народи обєднаються до здобуття незалежності, мира і добробуту.
Довкола Червоного моря
Англійські зусилля під Тобруком і Cолюм не мають помітних осягів і ніяка рекляма не закриє тієї правди, що вже й довкола Червоного моря стає гаряче. Ввесь арабський світ підіймає голову. І в Емен і Гадрамут готовиться повстання, непевним стає положення і в Адені, що є анґлійськими воротами на полудні Арабії та береже вхід до Червоного моря. Також стягає свої полки Ібн Савд на півночі. Боєві дії в Абісинії ще продовжуються. Хоч Абісинія віддалена від Італії тисячами кілометрів повітряної лінії, анґлійцям не вдається завершити остаточно свою перемогу. Князь Аоста, що командує італійськими силами, ставить завзятий опір.
І на Мальті гаряче...
Анґлійці вже стали признаватись, що німецькі бомби дають їм доброго чосу на Мальті. Пристані щораз більше понищені і не можуть давати потрібного захисту кораблям. Щораз гарячіше і скрутніше з Мальтою.
Болгарсько-хорватські взаємини
Часопис "Утро" подає, що незабаром буде призначений болгарський посол, який відїде з членами посольства до Загребу. Часопис "Зора", згадуючи про прийняття провідником хорватської держави д-ром Павелічом болгарських студентів, подає, що провідник підчеркнув заявки між болгарами й хорватами, які тепер ще більше затіснятися, щоб високо піднести національний прапор в цій частині Балкану в змаганнях за новий лад.
Єгипет проти війни
ЖЕНЕВА, 19. 5. — В єгипетській пресі була поміщена заява колишнього премієра а тепер посла Ісмаїла Сідкі Паші про вдержання невтральности Египту. Тільки підкуплені Анґлією хочуть втягнути Єгипет у війну. Якщо Анґлія далі буде робити заходи втягнути Єгипет до війни, тоді Єгипет буде примушений піти слідом Іраку й виповісти війну Анґлії. Завдяки королеві Фарукові — Єгипет є й залишеться невтральним. Цю заяву Сідкі-Паша відчитав у парляменті.
Свята війна проти Анґлії
ЦАРГОРОД, 19. 5. — В багатьох містах Сирії й Ливану відбулися минулої пятниці магометанські відправи. Магометанські духовні зверталися з закликом до музульман у справі участи у святій війні проти Анґлії та одночасно висловили побажання для молодого короля Іраку — Файсаля та премієра Кайлянія.
Цензура у Франції
У звязку з німецько-французькими переговорами у Франції загострено цензуру щодо відомостей про ці переговори. Річ у тому, щоби не ширились неправдиві та тенденційні вістки у пресі та не виходили таким чином поза границю й не мали впливу на дальший хід переговорів.
Французький протест проти анґл. нападів
ВІШІ, 19. 5. — З урядових кругів у Віші подають, що анґлійські літаки бомбардували 14. і 15. травня летовище в Пальмірі й Раяку в Сирії, при чому згинув один французький старшина і ранено більшу кількість вояків. Дня 16. травня анґлійські літаки бомбардували передмістя Бейруту Кашрафі та обстрілювали летовища
Мецце і Раяк з машинових крісів. Шкід не було ніяких. Анґлійські літаки розкидають часто по цілій Сирії летючки і в них взивають поселення до повстання проти французького уряду. Такі "подвиги" Анґлії є наявним актом проти Франції. Французький комісар Сирії зголосив в анґлійському консуляті протест. 