◦ ◦ ◦ ◦ ◦ ◦ ◦

Шофера-хулігана покарано. Вчора обласний суд розглянув справу шофера-хулігана Триндяка. Триндяк, працюючи на автомашині, грубо порушував правила вуличного руху. Кожного разу п'яний він сідав за руль і набирав у кабіну по 2—3 чоловіки. Одного разу у квітні, будучи до нестями п'яний, він розігнав машину так, що вона перекинулася. При цьому тяжко поранив гр. Войціцького. На другий день після цього обурливого випадку махровий хуліган знову напився.
За систематичне хуліганство, грубе порушення вуличного руху, суд згідно з статтею 56—30-а кримінального кодексу, засудив Триндяка до позбавлення волі строком на 8 років та позбавлення його виборчих прав після відбуття кари строком на 3 роки.
Злагоджена робота. Диспетчери відділку служби руху Львівської залізниці приходять до Дня залізничника з нашими виробничими перемогами. Диспетчер дільниці Львів—Красне тов. Муравйов, щоб прискорити рух поїздів, укладає договори на соціалістичне змагання з машиністами. Машиніст депо "Захід" тов. Джур в два рази перекрив технічну швидкість. Високих показників у роботі домагаються чергові по відділку тт. Авдюшін і Матвієць. 10 липня вони забезпечили по всьому відділку, виконання добового завдання по розвантаженню вагонів на 135 проц. 