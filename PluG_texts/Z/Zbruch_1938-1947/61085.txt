Консервація й перебудова Львова

У Міському Відділі Архитектури приготовляють плани великих праць, котрі змінять вигляд львівських вулиць, площ і репрезентативних будівель. На рисівничих столах креслять плани, на стінах висять готові проєкти й нариси. Але першим завданням архитектів, які тут працюють, є консервація того, що у Львові заслужило собі на назву архитектонічної пам'ятки і врятування того, що пошкодила війна. Де знищення таке велике, що докладна реконструкція неможлива, там твориться нові форми, достроюючи їх до довкілля і конфігурації терену.
Львів зазнав багато шкід через воєнні дії. Відділ Архитектури вже подбав про направу дрібніших пошкоджень, головно, коли йшло про направу дахів, бань і мурів церков і світських будівель. Ствердив якість шкоди і накреслив форму направи, а перепровадити її мала дана інституцїя, до якої згаданий об'єкт належить. У деяких випадках давала фінансову поміч Управа міста.
Одним з найважніших завдань Відділу Архитектури є подбати про майбутній вигляд ринку. Переведеться основне відчищення фронтів старих будівель у Ринку від пізніших додатків і переформувань, при чому відповідно помалюють фасаду всіх кам'яниць, щоб їхні архитектонічні вартості виступили більш рельєфно.
Цілий Ринок буде виложений великими камінними плитами. Найбільше змін зазнає ратуш, що одержить новий вхід від східної сторони. Дотеперішній південний вхід залишиться, а його характер буде репрезентативний. Для інтервентів виб'ють у одноманітній східній стіні ратуша відповідно скомпонований вхід. Підставою архитектонічної композиції буде ратушева вежа.
Крім Ринку друга площа жде також на свою розв'язку, а саме простір між театром і Марійською площею тимбільше, що ця площа має дістати ім'я Адольфа Гітлера. Між іншим треба буде відмежувати нову площу від Марійської. Щоб це осягнути, планується будову монументальних воріт, декораційної будівлі типу тріюмфальних воріт — луків. Таксамо мусить найти свою розв'язку спалений будинок кол. Скарбової Палати.
Ще один проєкт перебудови опрацьовує Міський Архитектонічний Відділ у Львові, а саме справу Цитаделі. Форти будуть усунені, а горбки від вулиці Вроновських аж по Пелчинську й Кадетську будуть побудовані як одна архітектонічна цілість могутніх площ і будівель, що мають бути віддані до вжитку Націонал-Соціялістичної Партії. У зв'язку з тим змінять свій вигляд теж вулиці: Оссолінських і Коперника.
Усі ці проєкти не скоро будуть зреалізовані, бо це вимагає великих коштів і багато труду та праці. 