Реконструкція приміщення для театру ім. Лесі Українки. — У архітекторів Львова

Реконструкція приміщення для театру ім. Лесі Українки
Львівському державному українському драматичному театру ім. Лесі Українки для роботи передано приміщення колишнього кінотеатру "Атлантик".
Архітектором Краковським розроблено технічний проект реконструкції старого приміщення кінотеатру. Змінить своє обличчя зал глядачів. Тут буде споруджено два яруси з ложами. Після реконструкції зал вміщатиме до тисячі глядачів.
За проектом передбачено найкращі вигоди для глядачів і артистичного складу. Сцену буде механізовано. Споруджуються артистичні кімнати і різні підсобні приміщення. Дерев'яні східці замінять парадні, буде збудовано гардероби, туалетні кімнати. Значно розширюється фойє. На першому поверсі фойє матиме вихід на балкон, який розташований на портику, а поруч — бокові фойє.
Змінить також театр своє обличчя і зовні. Фасад буде обновлено, заміняться вхідні двері, посилиться освітлення.
Цими днями оголошується відкритий конкурс серед художників і архітекторів на кращий проект художнього оформлення театру.
В дні великого свята — XXIII роковин Великої Жовтневої Соціалістичної революції український драматичний театр ім. Лесі Українки одержить прекрасне приміщення. У архітекторів Львова
У Львові є понад 150 архітекторів. Всі вони на обліку оргкомітету архітекторів. Найближчим часом буде розпочато прийом до спілки.
Для майбутніх членів спілки радянських архітекторів організовується цикл доповідей про українську архітектуру. Оргкомітет провадить значну роботу в справі обліку і охорони пам'ятників архітектурного мистецтва.
Львів — старовинне місто, багате на історичні архітектурні споруди. Можна назвати відому "Чорну кам'яницю", Бернардинський костьол, каплицю Боїмів і багато різних споруд, які відносяться до XIV—XV століть.
Група архітекторів опрацьовує питання вишукання бази для організації промисловості місцевих матеріалів. Створено комісію для проведення цієї важливої роботи. 