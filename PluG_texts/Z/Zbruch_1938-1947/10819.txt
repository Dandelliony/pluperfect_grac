За вбивство власника ресторану.

Зі судової салі.
Перед трибуналом окружного суду в Станиславові відбулася у вівторок 26. ц. м. розправа проти 36-літнього Михайла Міняйлюка родом з Коломиї, якого прокуратор притягнув до відповідальности за грабункове вбивство власника ресторану Богдана Демянчука з Надвірної з початком липня ц. р. На питання предсідника у справі особистих даних Міняйлюк спершу нічого не відповів, згодом пробурмотів: „Все маєте записане, отже все вже знаєте, маєте докази, я не маю вже що втратити. Чи буду говорити, чи ні, все одно". По відчитанні акту обвинувачення підс[удний] Міняйлюк нічого не відповідав, лише потакував головою. З відчитаних актів виходить, що підсудного засудив коломийський суд у 1920. р. на 12 років за вбивство судового урядовця Стромберґата і його двох синів. Підчас відчитування актів підсудний заявив; „Мене це згубило“. Далі підсудний признався до вбивства ювеліра у Станиславові Роґерав 1935. р. На дальші питання предсідника підсудний відповів: "Прошу мене не питати, за присуд смерти подякую“. На питання прок[урора] Матковського, чому вбив Б.Демянчука підсудний відповів, що „ніщо не змусить його до відповіди“, додаючи, що „не є першим ні останнім“.
Сестра вбитого 16-літня О.Демянчук зізнала, що в год[ині] 6-ій рано відкрила вбивство свого брата. Підсудного знає, бо приходив часто до крамниці. Св[ідок] Р.Сирочинський, поліційний аґент зі Станиславова зізнав про арештування вбивника 5. ц. м. у Станиславові, де стрінув підсудного припадково на вулиці. Тому, що підсудний видався йому підозрілим, затримав його і підчас ревізії знайшов кілька пачок чоколяди, пляшку спірту і коло 300 зол. Підсудний запевняв, що вкрав чоколяду з будки біля двірця. Опісля вирвався з рук і почав утікати, але свідок зловив його при допомозі поліцая. Тоді вбивник заявив: „Ну! Ви зловили добру штуку“. На поліції відмовив зовсім зізнань.
Далі підсудний признався теж до вбивства Михайла Коваліва в листопаді 1936. р. на полях Павелча під Станиславовом. Убив його тому, щоб забрати його особисті документи. Ними теж убивник леґітимувався до останніх днів.
По промові прокуратора підсудний вклонився зі словами: „дякую“. Трибунал засудив убивника М.Міняйлюка на кару смерти.
Засуджений не хотів приняти оборонця, якого йому визначив суд і предсідникові заявив, що апеляції не буде зголошувати, бо це „зайве“.