Українська преса

Львів, 9 жовтня.
Українське громадянство завжди ставилося дуже чутко до своєї преси. Часописи і журнали стали для нього вже давно необхідною річчю, без чого й жити не можна. Цікавість до світових подій, подій внутрішньо-національного життя, а навіть національна гордість і вкінці звичайна культурна привичка завжди були тими мотивами поширення преси в нашому народі.
Якщо говорити про нашу пресу від 1848 р., від 15 травня 1843 р., коли появилося у Львові перше число першого часопису українською мовою (кирилицею), себто тижневика "Зоря Галицка", треба ствердити, що її розвиток був буйний і замітний. Всіх українських часописів в Европі й Америці в рр. 1848-1900 було 190. Українська преса зосереджується головно в Галичині (70 проц.), з того у Львові (85 проц.), крім того виходять українські часописи на Буковині, на Закарпатті, у Відні, Будапешті, Женеві і т. д., а також у Північній Америці. Розвиток української преси в другій половині 19 ст. був такий: 1848 р. число українських часописів: 3; 1850—8; 1860—1; 1870—12; 1880—22; 1890—33; 1900—48. Характерне для цієї преси в 2 пол. 19 ст. — поділ на національну українську, видавану українською народною мовою, і т. зв. москвофільську з її "язичієм". Під кінець згаданого століття наступає диференціяція преси і під суспільно-політичним оглядом.
У перших рохах 20 ст. і далі головною базою української преси були українські землі колишньої Австро-Угорщини. В 1903 р. всіх українських часописів було 50, з них: у кол. Австро-Угорщині 44, в Америці — 6. Крім того у Відні виходив український часопис німецькою мовою ("Ruthenisdhe Revue").
Вже 1913 р. (отже після революції 1905 р. у Росії) всіх українських часописів було 110, з цього 56 у Галичині, на Наддніпрянщині 15, на Буковині 7, на Закарпатті 1, СДА 13, Канада 10, Бразилія 2 і в інших краях 6.
За часів російської окупації Галичини в рр. 1914—1915 на українських землях не було української преси. Росія заборонила її. Українська преса була тільки на чужині. Зате в рр. 1917—1919 можна завважити буйний розріст української преси. Всіх українських часописів було тоді 268.
Разом з політичними перемінами з рр. 1919—21 зміняється і преса. В 1933 р. всіх українських часописів у Наддніпрянщині було 1.780, але це вже була духом чужа українству преса, преса большевицька. В 1934 р. в Галичині було 110, на Волині 6, у Польщі 4, на Буковині 10, на Закарпатті 10, на еміграції в Европі 6, в Азії 1, в Америці 30.
Наведені цифри говорять самі за себе. Інтерес нашого громадянства до преси був завжди великий. Сьогодні, в нових умовах, він також виявляється у відповідний спосіб. 