Велика, радісна подія

З величезним задоволенням і радістю дізнався колектив Львівського державного театру опери та балету про призначення дня виборів у місцеві Ради депутатів трудящих.
Кожен член колективу, від провідного актора до учня освітлювача, добре усвідомлює виключну політичну вагу, важливість цієї знаменної події.
В такі урочисті хвилини особливо радісно константувати ті велетенські досягнення, що їх мають трудящі визволеного, старовинного Львова в усіх галузях господарського і культурного будівництва.
Бурхливий розвиток радянської театральної культури — яскравий доказ цьому. Взяти хоч би наш театр.
Як відомо в усій Польщі не було стаціонарного оперного театру. Те, що не спромоглися зробити польські пани за два десятки років, радянська влада зробила за рік. У Львові почав працювати крупний театр опери та балету, відкриття якого перетворилося у видатне культурне свято.
Поруч з досвідченими майстрами, що прибули із східних областей, як от заслужений артист УРСР орденоносець М. Гришко, головний диригент М. Покровський, балетмейстер Е. Вігілєв і інші, в театрі працює велика кількість місцевих товаришів, що жадібно вчаться, вбираючи в себе передову, радянську, театральну культуру, які нарешті дістали можливість вільно, плодотворно працювати, розвиваючи свій талант.
Місцеві товариші за короткий час існування нашого театру повністю переконалися в абсолютній перевазі принципів радянської культури над тим, що звалося культурою панської Польщі.
Театр гордий тим, що значних успіхів домоглася молодь. Глядач уже не раз давав високу оцінку молодим співакам-солістам: Чепелівні, Фітіо, Фішеру, Циганіку, артистам Єнджеєвській, Слоневській, більшість яких вперше співають на оперній сцені, про яку раніш і мріяти не могли.
Колектив державного театру опери та балету впевнений, що виборча кампанія в західних областях України дасть можливість всьому світові ще раз упевнитися в сталевій згуртованості нашого народу навколо великої партії Леніна — Сталіна.
Директор театру — Гольцман А. М., парторг Полянський Я. Я., голова МК Приплесь М. С., головний диригент Покровський М. Д., балетмейстер Вігілев Е. Д., головний режисер Улуханов О. І., співаки-солісти Слоневська Ф. М., Поляков О. П., Гільзенрад В. І., солістка балету Простаківна Н. Г., концертмейстер оркестру Штрікс Д. Б., робітник столярного цеху Кошулінський І. Т. 