◦ ◦ ◦

"Веселий Львів". Вистави театралізованого джазу "Веселий Львів" відбудуться 11-го, 12-го і 13-го грудня (11-го грудня в год. 18.30; 12-го грудня в год. 18.30; 13-го грудня — одна в год. 16-ій і друга — в 19-ій) Передпродаж квитків — Концертне Бюро, Львів, Ринок ч. 9. І. пов. від год. 8-ої до 15.30. Тел. 232-27. У дні вистави — в касі ІНТ, вул. Францішканська ч. 7.
Концерт кобзарів. Сьогодні, 10-го грудня, відбудеться у Бориславі концерт капелі кобзарів-бандуристів під мистецьким проводом Степана Ганушевського. Опісля завітає капеля до Самбора, Старого Самбора і Турки.
Турне по Галичині. Відомий віденський скрипак Ярослав Омельський дасть концерт у Коломиї, Станиславові, Сокалі, Тернополі, Дрогобичі, Самборі і Бродах, опісля у Львові. — Фортепіянний супровід проф. Сімович.
Композиторські вечори. У вівторок, 15-го грудня та у середу, 16-го грудня, відбудуться у Львові у залі ІНТ, Львів, вул. Францішканська ч. 7, композиторські вечори Дениса Січинського. У вечорах беруть участь: хори: "Львівський Боян" під управою проф. С. Сапруна та проф. Є. Козака, "Сурма" під управою проф. М. Колесси, та солісти: М. Сабат-Свірська (сопран) і Зенон Дольницький (баритон). — Передпродаж квитків у Концертному Бюрі — Ринок ч. 9, І. пов., тел. 232-27, від год. 8-ої до 15-ої. У дні концерту у касі ІНТ, вул. Францішканська ч. 7, від год. 8-ої до 19-ої.
Андріївський вечір в Клюбі Спілки Письменників, Акторів, Журналістів, Образотворчих Мистців і Музик при світлиці співробітників Відділу Культурної праці УЦК, улаштовують у всіх залях Літературно-мистецького Клюбу при вул. 29-го Червня ч. 10 дня 13-го грудня — Товариські Сходини Членів з нагоди Андріївського Вечора. В програмі "Вечерниці" — П. Ніщинського, музична картина на одну дію, у виконанні артистів Оперного Театру під дириґентурою Я. Вощака, в постанові П. Сороки, при фортепіяні О. Голинська. Дальше — комедія на одну дію С. Васильченка: "Куди вітер віє", у виконанні драматичних артистів Оперного Театру у постанові Б. Паздрія. Мистецький керівник: В. Блавацький. Музичний — Лев Туркевич. Є ще й інші несподіванки у виконанні членів Спілок. Початок точно в год. 4.30 (16.30). Після третього дзвінка вхід на залю заборонений.
Конкурс ім. д-ра Курівця. Кружок лікарів Українського Медично-Санітарного Об'єднання Праці при УЦК у Львові, продовжує оцим речинець надсилання наукових праць своїх членів на конкурс ім. д-ра Курівця по кінець березня 1943 р.
Заготівля картопель. СТАНИСЛАВІВ, 9-го грудня. Господарський Уряд приділив працюючим по 300 кг. картопель, а їх родинам по 100 кг. на особу. Картоплю розділено вчас так, що всі дістали її ще за тепла і могли її привезти до пивниць сухою і здоровою. В той спосіб все населення має подостатком картопель на зимові місяці і на весну, аж до нової.
Ціна опалового дерева. СТАНИСЛАВІВ, 9-го грудня. В місті проголошено афішами урядові ціни на опалове дерево. За 100 кг. твердого опалового дерева визначено ціну 37.50 зол , за 100 кг. м'якого дерева 26.25 зол. Ціни обов'язують на складах в місті без достави до дому.
Обережно із криницями. СТАНИСЛАВІВ, 9-го грудня. З надходячими морозами Управа Міста звернулася до населення із закликом обходитися обережно із вуличними криницями, щоб вони правильно функціонували. Всі криниці обгорнені соломою і забезпечені перед морозами. Але на випадок замерзнення криниці не вільно їх розпомповувати гарячою водою, бо це може спричинити тріснення рур, а рури зимою важко направити. 