Завдання Українського Червоного Хреста

Організаційний Реферат Головного Проводу Українського Червоного Хреста у Львові оголошує таку інструкцію:
а) організувати допомогу українським раненим і полоненим;
б) збирати на ту ціль датки (грошеві та в натурі: харчі, одяг, взуття) та передавати негайно до Централі У. Ч. X. у Львові;
в) вести на місцях докладний реєстр пропавших без вісти українців, чи то взятих до війська, чи арештованих, та збирати по 3 крб. Списки та гроші передавати негайно до Централі У. Ч. X. у Львові, Личаківська 37 а, 1 пов.;
г) організувати по повітах повітові по селах сільські клітини У. Ч. X. та вибрати управи. (В повітах по 7 членів, по селах по 3 члени);
д) втягнути в ряди членів У. Ч. X. всіх місцевих українців без уваги на те, чи вони мають який зв'язок з медичною службою, чи ні — та стягати постійно вписове і членські вкладки. Вписове є 2 крб. одноразово, вкладка 1 крб. місячно. Гроші, одержані з вписового і вкладок та звіти, передавати негайно до Централі У. Ч. X. у Львові, задержуючи собі лише необхідну суму на адміністраційні видатки;
е) довірені Централі У.Ч.Х. або вибрані проводи переберуть негайно на даних місцях усе майно Радянського Червоного Хреста; Український Червоний Хрест тісно співпрацює з Українською Допомоговою Акцією, якої два представники входять в склад Головного Проводу У.Ч.Х. у Львові. Протекторат над У. Ч. X. перейняв Ексцеленція Митрополит Андрей Шептицький. В організаційних справах звертатися до організаційного референта лікаря Василя Кіналя в домівці У. Ч. X. в понеділок, середу й п'ятницю від 17—18 год. 