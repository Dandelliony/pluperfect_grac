◦ ◦ ◦ ◦

Колядки. Хор питомців Духовної Семінарії у Львові під диригентурою п. Володимира Панасюка відспіває низку колядок підчас читаної Служби Божої т. зв. "дванадцятки" в храмі св. Юра в дні 12-го ц. м. (субота: Трьох Святителів) і в храмі Преображення в неділю, 13-го ц. м.   "Сурма" колядує! В неділю, 13-го лютого ц. м. в церкві Успення Пресв. Богородиці підчас "дванадцятки" відспіває чоловічий хор "Сурма" низку колядок і щедрівок. Піднос підчас Богослуження призначений на "Коляду" УЦК.   Імпреза для дітей. У вівторок, 15-го лютого, в год. 15-ій відбудеться в залі Літературно-мистецького Клюбу у Львові при вул. 29-го Червня (давніше 3-го Травня) ч. 10/І. п. різдвяна казка для дітей п. н.: "Материна сльозинка", яку відіграють учениці Господарської школи. Дохід призначений на сироти.   Театр юного глядача. Львів, 11-го лютого. Наша українська молодь до самого останнього часу була позбавлена культурного обслуговування відповідно до свого віку. Не було у Львові ні театру, ні інших видовищних закладів, що займались би цією справою і ставили б вистави цікаві і корисні для юнацтва, і через це останнє орієнтувалося виключно на театри для дорослих, відвідуючи такі п'єси, що робили іноді на них негативне вражіння та шкідливо впливали. Тепер ця прогалина в культурно-мистецькій ділянці зліквідована. При Інституті Народної Творчости нещодавно організовано спеціяльно з метою обслуговувати молодь театр юного глядача. Своїм завданням театр цей ставить показати молодій авдиторії українську клясику, поставити кращі історичні і побутові п'єси. Трупу театру скомплектовано з професійних артистів та найздібніших місцевих аматорів. Художнє керівництво покладено на п. Сірого, він-же режисер-постановщик. Для першої вистави, яка відбудеться сьогодні і завтра в Літературно-мистецькому клюбі, трьохактову п'єсу С. Васильченка "Не співайте півні — не вменшайте ночі". У виставі беруть участь артисти: Матерський (Максим), Руденко (Кость), Гавришко (Прися), Горлиця (Пастуня), Пчілка (Горпина). Козій (Палажка), Нечай (Тихон). П'єса йде в поставі мистецького керівника п. О. Сірого. Помічник режисера Кулій. Акомпаніює Марія Жабка. Оформлення і вбрання виготовлено власними силами. Наступними виставами намічаються "Квіт папороті" ("Дитинство Франка") та "Шельменко джура". Передбачені виїзди трупи на периферії для обслуговування там молодого глядача, а також виступи в таборах Української Служби Батьківщини.   Львівські вісті 