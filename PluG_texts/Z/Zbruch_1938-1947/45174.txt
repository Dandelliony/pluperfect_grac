Симфонія

Диригент махнув паличкою і зал затремтів від звуків. Плачуть скрипки, жалібно звучить віолончель, сердито гуде контрабас — важкий сум розливається в оркестрі.
Печальні мелодії підхоплюють нас і переносять у світ минулого, в світ горя і мук. Крізь шалені музикальні пасажі прориваються жіночі печальні голоси...
Карпати, Карпати,
Русинська земля
Панами розп'ята
Під тінню орла...
Замовкли голоси. Знову ще з більшою силою наростала печальна мелодія. Неначе тисячі людських сердець висловлювали свої переживання. Здавалося, не буде кінця схвильованим, важким мукам. І раптом із мороку печалі засяв промінь. Ніжно заспівала флейта, по іншому розмовляли між собою скрипки, чувся голос надії, здавалося, щастя вже близько, але, неначе вражений громом, згас промінь, знову наступили сутінки не надовго. Пролунав заклик, піднялися валторні, настійно закликаючи вперед і вперед. Гримнули мідні труби, і потік радісних звуків ріс і ширився, закликаючи до боротьби. Фанфари і літаври сповістили про перемогу, і крізь ритмічний марш у радісному вихрі з'явилась "Коломийка". Веселі, молоді голоси урочисто вигукували:
Заспівайте, хлопці, пісню
Радісно і сміло,
Щоб в Москву велику
Пісня долетіла.
Могутньо, життєрадісно звучав оркестр. Неначе змагаючись з ним, співав пісню визволення багатоголосий хор.
Затих оркестр. Замовкли інструменти. Але ще звучала чудова симфонія муки, боротьби і перемоги.
Оплесків не було. Це була звичайна репетиція симфонічного оркестру з хором у Будинку народної творчості.
Паличка лягла на пульт. Навколо диригента зібралися оркестранти. Хотілося познайомитися з людьми, які зібралися тут.
Як приємно знати, що на віолончелі грав професор фізики Фріш, що кларнет був у слухняних руках робітника газового заводу Здоба, що бравурні мотиви на валторні виконували червоноармійці Голованов і Распопов, що за альтом сидів доктор Будзановський, що на контрабасі вторив йому парикмахер Мармор, а на мелодійній флейті виконував пасажі вчитель 50-ї школи Янишевський. Їх багато — більше 50 чоловік. Оркестр об'єднує невеличкого росту людина — диригент Бард. Багато митарств зазнав він у минулому. Диплом дирижера, енергія, велике бажання працювати не допомогли йому в минулі роки стати за пультом.
Звичайно спокійний у житті, Бард за пультом повний ентузіазму і творчого горіння. І люди, що зібралися навколо, люди різних професій, різних спеціальностей зливаються в одно, щоб музикальною симфонією передати свою любов до мистецтва, свою радість натхненної праці і творчості.
Вчора на обласній олімпіаді художньої самодіяльності першим виступив оркестр Будинку народної творчості з своєю симфонією. Коли придивляєшся до людей, впізнаєш ближче їх і чуєш результати їх колективної творчості, нова симфонія захоплює нас — симфонія чудової сьогоднішньої дійсності.
Г. Зельма, Н. Коллі. 