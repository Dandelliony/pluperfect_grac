Потреба та значення кооперації

Кооперація хоронить перед паскарством   На тлі сучасної господарської дійсності кооперація має велику, важливу та корисну місію. Вона має боронити своїх членів перед визиском і забезпечити їх у товарі й продукти першої потреби. Далі мусить звести завзяту боротьбу з паскарством і паскарськими цінами, щоб викорінити раз на все надмірний визиск людини другою несовісною людиною.   В селі кооператива повинна стати також регулятором справедливого розподілу товарів, що їх сучасні воєнні обставини накладають, у виді різних контингентів, на поодиноких громадян.   Кооперація — це один з найдужчих засобів (а не ціль сама в собі! — прим. А. К.), внести в наше сучасне господарське життя засаду справедливості. Кооперація це організація людей, а не капіталів. І людина грає в кооперації першу й найважнішу ролю. Тому праця в кооперації мусить іти в двох головних напрямках: 1) організувати господарські сили (торговельні, кредитові та промислові станиці), і 2) вести серед своїх членів виховну — освідомну працю. Мусимо виховати правдивих, тобто ідейних і з переконанням кооператорів, що основно опанують не лише техніку щоденної праці, але теж теорію й історію кооперації та присвоять собі кооперативного духа.   Студіювання історії кооперації дає докладний матеріял про її перші кроки та умовини, які допомагали до її зросту, або шкодили її розвиткові. Історія кооперації дає повчальні приклади однаково добрих і злих задумів перших кооператорів і кооперативних установ.   Сьогодні переживаємо часи великих подій — на наших очах відбувається перебудова цілої Европи на новий лад. На раменах сучасного покоління лежать великі завдання: перевиховати цілу нашу суспільність на державно-творчих громадян, знаючи силу й значення кооперативного руху можемо й повинні ми використати його як один з найсильніших засобів у цій відповідальній роботі. За посередництвом кооперації можемо відбудувати господарсько й культурно наші села, розбудувати наш промисл і торгівлю, наладнати збут і перерібку сільсько-господарських продуктів і що найважніше: виховати нові кадри добрих кваліфікованих працівників, готових до кожної поважної громадської, господарської чи адміністраційної праці. Одначе, щоб ця праця була успішна, треба, щоб якнайширші круги нашого громадянства, головно передові селяни та інші провідники села, в тому молоді початкуючі кооператори, з тим рухом ближче запізналися.   Рідна земля 