◦ ◦ ◦ ◦

Комітет для вшанування пам'яти Василя Пачовського. Львів, 11 квітня. Загально-громадський Комітет, який створився зараз після смерти бл. п. Василя Пачовського, для відведення тлінних останків Поета на місце Його вічного спокою, підчас наради 10 ц. м. розмежував чергову працю для вшанування пам’яти Поета між чотири секції. Це такі секції: 1) Секція для здвигнення пам'ятника Поетові; члени цієї Секції: посадник д-р Ст. Біляк, акад. В. Щурат, дир. Яр. Цурковський, інж. С. Мартинець і мист. С. Литвиненко. 2) Секція для видання спадщини Поета: проф. В. Сімович, акад. В. Щурат, д-р Шлемкевич, Е. Яворівський і С. Пачовський. 3) Секція для забезпечення родини Поета: дир. К. Малицька, д-р Гр. Лужницький, дир. М. Брилинський. 4) Секція імпрез, присвячених Поетові: дир. В. Блавацький, Н. Лужницька, ред. З. Тарнавський і представник Спілки Українських Музик. Всі Секції мають право кооптації за апробатою голови Комітету, посадника д-ра Ст. Біляка.
Авторський вечір. Сьогодні, в неділю, 12-го квітня. в 7-ій год. вечора відбудеться заходом Спілки Українських Письменників, як Секції УЦК, у великій залі Літературно-Мистецького Клюбу у Львові, вул. 29-го Червня (давніше 3-го Травня) ч. 10 авторський вечір видатного українського київського поета, Тодося Осьмачки, який перебуває тепер у Львові. З огляду на особу письменника, читані ним твори та спогади, що ними поділиться він із приявними, вечір заповідається дуже цікаво. Правління Спілки запрошує всіх членів мистецьких Спілок, секцій УЦК та Літературно-Мистецького Клюбу.
Реєстрація ремісників. Об'єднання Праці Українських Ремісників "Зоря" при Українському Комітеті на Львів—місто просить усіх ремісників, що не мають фахово-доповняючої школи та тому не можуть бути допущені до іспитів, обов'язково зареєструватися до 15-го квітня ц. р. Ті ремісники, що вже зареєструвались, повинні ще раз зголоситись. Реєстрація везеться щоденно, в часі від год. 6-ої до 8-ої вечора в домівці "Зорі" у Львові, вул. Вірменська ч. 25. І-ий пов.
Врятовані. Зварич Юрій, студент фармації, що був у совєтській армії на фінляндському фронті повідомляє, що разом з ним врятувалися: Л. Микитин, М. Пастернак, Л. Федушак, А. Яворський, Барановський, Вонделюк, В. Панків і Михайлович, взяті до неволі. Ближча відомість: Georg Swarytsch, Dolmetscher der deutschen Wehrmacht, Feldpostnummer 36676.
Зголошення промисловців. Промисловці різних бранж, що хотіли б вести власні підприємства, зволять зголоситися особисто або письмово у власному інтересі до Українського Комітету на Львів—місто, Ринок 10, ІІ-ий пов., у часі від год. 10-ої до 12-ої. При зголошенні треба подати: загальну освіту, фахову освіту, час і місце праці в даній бранжі. майнове положення, що може бути вжите до урухомлення підприємства. 