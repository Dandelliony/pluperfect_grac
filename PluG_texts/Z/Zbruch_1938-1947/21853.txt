◦ ◦ ◦ ◦ ◦ ◦ ◦ ◦ ◦ ◦

Артисти державного театру Карпатської України по траґедії в Хусті розбрелися по світі. І так балетмейстер і шеф-режисер Володимир Лібовицький — по виході на волю — приїхав тепер до Праги, де підготовляється до турне з балєтом по Европі. В репертуарі має теж український балєт. З інших артистів державного театру А. Шерегій перебуває в Югославії, Е. Шерегій у Хусті (замкнений), д-р М. Самойлович з дружиною у Празі, В. Лакатошівна в Мукачеві, В. Богданівна в Ужгороді, інші артисти перебувають далі в Хусті або у батьків у Карпатській Україні. Майно театру "Нової Сцени" мадяри сконфіскували.
Сколе має сензацію. Пишуть нам: 7-ох молодих хлопців у віці 14—18 літ, учні й робітники, вибралися кудись у ліси і від 25. IV. нема про них ніякої вістки. Всі вони перебувають імовірно в якійсь криївці в горах. Батьки цих хлопців затривожені. Їхні сини покинули працю й науку та подались невідомо куди і пощо. За деякими з них вже вислано стежні листи. В групі цих "Робінзонів" є 2-ох українців.
Українець винахідником нового ґрамофону. Український винахідник Мірко Панейко разом зі своїм приятелем Політом придумав новий фоноґраф. Їх нові фоноґрафи закупили вже деякі міліонери і університети. Знавці стверджують, що цей винахід матиме величезне значіння. Покищо оба винахідники самі вироблюють свої фоноґрафи в маленькій фабриці, зладженій у старій шопі. Вони не хочуть продати винаходу. Мірко Панейко є сином українського журналіста і політика Василя Панейка, який по війні осів у Парижі.
Страшна нужда і голод у Сов. Україні. Кореспондентка щоденника "Таймс" з Льондону, Вірджінія Ковлс, була недавно в Києві та в селах Київщини. Вона оповідає, що в Києві жахлива нужда. Люди ходять у лахміттях, живляться лише хлібом. Також у крамницях, що їх ведуть москалі, не продають ніяких інших харчових продуктів, крім хліба. На селі таксамо люди живуть у великій нужді і не мають нічого крім хліба. Зате військо добре одіте і відживлюване. Повстання, каже кореспондентка, в Україні важко викликати, бо там скрізь повно міліції й аґентів Ґ. П. У. Польська преса пише, що на Сов. Україні, зокрема у Винницькім районі, панує страшний голод. Населення втікає масово з колхозів до міст. Міліція і Ґ. П. У. силою стримують наплив голодного українського населення до міст. 