◦ ◦ ◦ ◦ ◦ ◦ ◦

Катастрофальні дощі в Японії спричинила смерть 12 робітників у Фуджіґаві. 22 робітників, що працювали в одному тунелі, залила вода. Підчас рятункової акції видобули тільки 10 робітників, 12 затонуло.
Внаслідок вибуху фабрики пороху в Севідлі погибло понад 50 осіб, 500 було ранених, у тому багато жінок і дітей. Знищено 300 домів. Еспанська влада негайно наказала рятункову акцію.
Великі фабрики тракторів повстануть у Німеччині, на терені громади Вальдерель.
Затонуло 5 осіб на ріці Лабі біля Дабруну внаслідок вивернення човна. З 7 осіб врятовано тільки дві.
Катастрофа двох канадійських бомбовиків. Біля Боадгід, на терені провінції Онтеріо, зударилися в повітрі два великі бомбовики. Погибла залога обох літаків, 7 військових летунів.
В Арґентині закінчилася урядова криза, що її спричинило уступлення мін. Роки й Пінеда. Міністром закордонних справ став Енріке Руіс Ґіхасу, міністром фінансів Карльое Асебедо.
Бразиліянський уряд призначив 600 міліонів мільрейсів на розбудову національної оборони.
Німецькі ловецькі літаки зістрілили над Каналом Ля Манш 5 анґлійських бомбовиків типу Спитфаєр.
У Болгарії ввели новий закон про пресу. Журналістами можуть бути тільки ті, що дійсно виконують той фах і працюють щонайменша два роки в щоденнику або щонайменш 6 літ у тижневику. Закон признає тільки один союз журналістів болгарської народности.
Молотов в японській амбасаді
МОСКВА, 17. III. — Японський амбасадор у Москві Татекава влаштував у середу вечером прийняття на честь голови совітського уряду й комісаря закордонних справ Молотова. У прийнятті взяли участь також заступники комісара закорд. справ Вишинський і Лозовський, та багато інших представників совітських урядових кругів. Це вже вдруге Молотов відвідав японську амбасаду в Москві. Дипльоматичні круги Москви бачать у цьому новий доказ, що совітсько-японські взаємини постійно кращають.
Новий румунський посол
БЕРЛІН, 15. III. — У пятницю передполуднем приїхав до Берліна новоіменований посол королівства Румунії Равль Босси. В потсдамському двірці привітав нового румунського посла у заступстві неприявного в Берліні міністра фон Рібентропа заступник шефа дипльоматичного протоколу ґенеральний консуль Шуберт і румунський представник посол Брабесіяну разом з чинами посольства.
Нарушення ірляндської невтральности
БЕРЛІН, 17. III. — Ірляндське міністерство інформації повідомило у даблинському радію, що минулого четверга вечером біля 20.20 години один бритійський воєнний літак осів на державній території Ірляндії. Одинокий його летун ранений.
Італійські успіхи на грецькому фронті
РИМ, 16. III. — Головне Командування Італійської Армії подає:
На грецькому фронті італійці взяли у районі ХІ-ої армії полонених і здобули великі засоби зброї. На тій частині фронту йшли бої місцевого значіння.
Ескадри німецького летунства бомбардували одну важну грецьку летунську базу. Крім того італійці обкинули розривними бомбами ворожі військові відділи.
15. ІІІ. ворожі літаки скинули бомби на Вальону. Вони спричинили невеличкі матеріяльні втрати. Протилетунська артилєрія фльоти зістрілила один ворожий літак.
Літаки ворожого летунського корпусу заатакували обєкти на летовищі Галь-Фар. Італійці зістрілили один ворожий літак.
У північній Африці німецькі ескадри бомбардували зосередження бритійських вантажників в околиці Аджедабії.
У Східній Африці ворог знову почав наступати більшими силами на цілому фронті Керену. Італійці його всюди відбили з великими втратами для ворожих відділів, що наступали. Крім того ворог налітав на Абракаїко в Еритреї, де спричинив невеличкі матеріяльні шкоди й на Діредаву, де не заподіяв ніяких втрат. Він налітав також у районі Керену, де італійці збили скорострільним вогнем один ворожий літак. 