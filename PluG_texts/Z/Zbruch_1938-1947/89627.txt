Ратуш у Дрогобичі.

Дрогобич, 25 травня.   Небагато міст у Галичині має гарні ратуші. Безперечно найкращим є рококовий ратуш у Бучачі, але він не може виступити в цілій своїй красі, бо ринок за тісний.   Гарний ратуш у стилі ренесансу має Самбір, але будинок дещо занедбаний. Зате Дрогобич має гарний, новий ратушевий будинок, що є прикрасою не лиш великого ринку, але й цілого міста.   Гарна ратушева вежа піднімається високо над околицею. На вершку, на тлі середньовічної хоруговки, красується герб міста, дев'ять бочок соли. Довкруги оточує вежу гайок, на якому вартує міський вартівник. На вежі приміщений годинник.   Теперішній ратуш — це нова будівля, оперта на старинних мурах давнішої вежі.   Колись на тому самому місці стояв у XVI. в. мурований ратуш. Кажуть, що колись Дрогобич лежав у іншому місці, але тому, що в т. зв. Зварицькій осаді збільшилася кількість мешканців та прибуло багато нових людей варити сіль, почали ставити доми на новому, більш відповідному місці. Ця нова осада мала вже визначений ринок. З хвилиною, коли місто розвинулося господарсько, зокрема коли одержало повні магдебурські права в 1460 р., мусів бути вже й окремий ратуш. Ратуш з перших років XVI в. був мурований, з вежею й годинником, що вибивав години. У великій кімнаті на партері відбувалися війтівські суди, друга кімната була призначена на в'язницю. Велика кімната на поверсі була призначена на наради й суди, а менша з залізними дверима й кратами був архів, скарбниця та збройня. Окрему кімнату мав писар, який вів канцелярію. На третьому поверсі жив трубач, а з його кімнати був вхід на високу вежу, окружену ґанком над яким приміщувався годинник.   На поч. XIX. в. старий ратуш збурено, а в 1824 р. побудовано новий за планами віденської будівельної влади. Це був одноповерховий будинок з вежею й ганком. Він нагадував виглядом львівський ратуш. Перед першою світовою війною його збурили, а кілька років опісля війни побудовано новий.   Львівські вісті   