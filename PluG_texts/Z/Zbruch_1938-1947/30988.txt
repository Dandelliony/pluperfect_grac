◦ ◦ ◦ ◦ ◦ ◦ ◦

Війна на морі
ЛОНДОН, 26 грудня. Англійське морське міністерство передає, що за останній тиждень потоплено 10 англійських пароплавів, загальною тонажністю у 6581 тонн і 8 пароплавів нейтральних країн загальною тонажністю у 10839 тонн.
НЬЮ-ЙОРК, 26 грудня. За повідомленням агентства Юнайтед пресс, захоплений 2 тижні тому біля берегів Чілі англійцями німецький торговельний пароплав "Дюссельдорф" із командою, що перебувала на ньому, під охороною англійців пройшов через Панамський канал.
Німецький консул заявив протест проти того, що англійцям було дозволено провести пароплав "Дюссельдорф" через Панамський канал. У зв'язку з цим пароплав "Дюссельдорф" був затриманий у порту Крістобал, а командуючий американськими озброєними силами в зоні Панамського каналу, генерал Стоун радився із англійським посланником у Панамі.
Як повідомило потім агентство Асошіейтед пресс, власті Панамського каналу відхилили німецький протест, пароплав іде далі.
Як передає агентство Асошіейтед пресс, Стенглер, капітан німецького торговельного пароплава "Араука", що знайшов притулок у порту Евергледс (Флоріда), заявив представникам преси, що всі німецькі торговельні пароплави дістали наказ спробувати повернутися до Німеччини.
Англійський крейсер "Оріон" стоїть недалеко від берега, чекаючи на німецький торговельний пароплав.
ОСЛО, 26 грудня. Норвежське телеграфне агентство повідомляє, що у Північному морі у 10 милях на захід від Бергена в результаті вибуху затонув норвежський пароплав "Лаппен" тонажністю у 500 тонн. Команда врятована. (ТАРС)
Виступ Геббельса
ЛОНДОН, 26 грудня. (ТАРС). Як передає агентство Рейтер по радіо, Геббельс виступив днями на зборах, де були присутні німці, що переселені з Балтійських країн, а також громадяни, евакуйовані з Саарської області.
У своєму виступі Геббельс заявив:
"Або ми повинні виграти теперішню війну, або ми перестанемо існувати як велика країна. Німецький народ ніколи не буде відокремлений від свого фюрера. Німеччина святкує теперішне різдво з глибокою впевненістю у перемозі".
Торкаючись репатріації німців, що проживають у Балтійських країнах, Геббельс сказав: "Ми знаємо, що цей захід зв'язаний з жертвами, але при існуючому становищі жертви неминучі.  Навряд чи хто у Німеччині не почуває різні неподобства і труднощі. Але, звичайно, у Німеччині не знайдеться жодної людини, яка б не погодилась на жертви, коли на карту поставлено існування Німеччини.
Якщо протягом перших тижнів війни Англія і Франція намагалися переконати весь світ у тому, що вони виступають тільки проти гітлеризму і не бажають завдавати шкоди німецькому народу, то сьогодні ніхто не намагається приховати той факт, що основною метою союзників є розгром Німеччини. Власне кажучи не так вже важливо знати, хто хотів цієї війни. Ми перебуваємо тепер в стані війни, і цей факт найважливіше всього". 