◦ ◦ ◦ ◦ ◦ ◦ ◦

Можливість сербсько-хорватського розколу
НЮ-ЙОРК, 31. III. — Американський щоденник "Есошієйтид Прес" повідомляє з Білгороду: Перед новим югословянським урядом зарисувалася можливість сербсько-хорватського розколу. Мабуть у руках заступника голови уряду д-ра Мачека опинилися ключі до розвязки майбутніх — як внутрішнє, так і зовнішнє політичних — питань Югославії. Д-р Мачек нараджувався в суботу з іншими хорватськими провідниками на тему, чи він має оставатися в уряді Сімовича, чи приєднувалися до опозиції. Аж до ранніх годин чергового дня не рішили тієї справи. Майбутній хід подій залежить від того, чи серби, хорвати й словінці збережуть свій союз.
Протинімецькі й протиіталійські демонстрації в Білгороді
РИМ, 31. ІІІ. Аґенція Стефані довідується з Білгороду, що там повторилися демонстрації проти німецьких і італійських підприємств. Ґрупи демонстрантів бешкетували перед німецькими й італійськими бюрами подорожей. У цих демонстраціях брали участь також вояки, що повибивали виставові шиби й понищили книжки.
Мачек перебуває в Загребі
БІЛГОРОД, 31. III. — Заступник премієра, д-р Мачек, перебуває далі в Загребі, звідки вислав до Білгороду хорватського бана д-р Шубашіча як свого повновласника, щоб прослідив положення. Д-р Мачек мабуть не брав участи в акті складання присяги нового уряду.
Банковий переполох у Югославії
БІЛГОРОД, 31. III. — У звязку з білгородськими подіями, про що більшість мешканців Загребу довідалася щойно з радія, тисячі власників банкових конт почали штурм на касові банки, відбираючи свої конта. У звязку з тим, замкнено банки на два дні в цілій Хорватії.
Злучені Держави пропонують Югославії допомогу.
БІЛГОРОД, 31. ІІІ. — Минулої пятниці доручено югославянському урядові заповіджену вже передтим ноту уошинґтонського уряду. В цій ноті Злучені Держави вдруге пропонують Югославії свою поміч вразі, коли б вона хотіла стати в обороні своєї самостійности, й то поміч в найширшому того слова значінні. Далі Злучені Держави висловили ґратуляції новому югославянському урядові під проводом ґенерала Сімовичева.
Анґлійський товариш короля Петра II
БЕРЛІН, 31. III. — Ройтер, подаючи життєпис югославянського короля Петра ІІ., пригадав, що "невідлучним товаришем молодого короля був виховник анґлієць, що мав на нього великий вплив".
Хорвати проти військового режіму
НЮ-ЙОРК, 31. III. — Американська пресова аґенція "Интернейшенел Нюз Сервис" повідомляє з Білгороду, немов би в хорватських кругах почали займати негативне становище щодо військового характеру нового режіму.
Уошинґтон і відвідини Матсуоки
УОШИНҐТОН, 31. ІІІ. — Недавно уряд Злучених Держав вислав ескадру американської тихоокеанської фльоти в складі 13-х боєвих кораблів до Австралії та Нової Зеландії. Урядові уошинґтонські круги пояснювали це перед закордоном як чемностеві відвідини в урядів обох дружніх анґлійських домініїв. Та всупереч уошинґтонській програмі й загальним сподіванням, американська ескадра не вернулася після відвідин в Австралії і Новій Зеляндії до головної бази американської тихоокеанської фльоти в Гонолюлю, але дістала наказ покищо кружляти по південній частині Тихого океану. Місце перебування американської ескадри тримають у тайні. Урядові американські круги повідомили, що не будуть повідомляти про дальші рухи тієї ескадри, хоч передтим американська преса дуже обширно описувала хід тієї куртуазійної поїздки. Згідно з вістками з Далекого Сходу, американська фльота кружляє на південь від Філіпінських островів.
Білгород не припинює демонстрацій
ШТОКГОЛЬМ, 31. III. — Шведський щоденник "Ния Даґліґт Алєганда" помістив телєґраму американської пресової аґенції "Юнайтид Прес" з Білгороду, що новий югославянський уряд нічого не робить, щоби не допускати до нових демонстрацій, які відбуваються в цілому краю. Влада не допустила тільки до одної єдиної демонстрації: поліція розігнала демонстрантів, що намагалися поширити летючки проти членів нового уряду.
Сербська поліція проти хорватів
ҐРАЦ, 31. ІІІ. — Мешканці хорватського містечка Ессек зорґанізували маніфестацію, підчас якої виявляли свої симпатії до держав оси. Сербська поліція виступила проти хорватських демонстрантів і розігнала їх білою зброєю. При тій нагоді болюче ранили кілька осіб. 