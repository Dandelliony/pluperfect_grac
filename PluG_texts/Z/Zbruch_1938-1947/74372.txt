◦ ◦ ◦ ◦

Ювілей Дениса Січинського. У 75-річчя з дня народження Д. Січинського, влаштовує ІНТ дня 15-го і 16-го ц. м. в год. 19-ій (сьома) композиторський вечір з творів Ювілята. Виконавцями будуть хори "Львівський Боян" під управою проф. С. Сапруна та Є. Козака. "Сурма" під управою проф. О. Плешкевича та "Бандурист" під управою проф. М. Колесси, як теж солісти: Марія Сабат-Свірська (сопран) і Зенон Дольницький (баритон). Квитки продає Концертне Бюро — Львів, Ринок ч. 9. І пов. (тел. 232-27) щодня від год. 8-ої до 15-ої та в день концерту каса ІНТ (вул. Францішканська ч. 7) від год. 8-ої до 19-ої. Ввесь дохід з імпрези призначений на видання творів композитора.
Товариський вечір. Заходом всіх Мистецьких Спілок при Відділі Культурної Праці УЦК. відбудеться завтра, 14 грудня, в год. 18-ій веч. (шостій) в домівці Літературно-мистецького Клюбу при вул. 29-го Червня ч. 10, повторення Товариського Вечора, на програму якого складаються: виступ Жіночого Квартету "Богема" та комедія "Куди вітер віє" Васильченка.
Другий збірник коляд і щедрівок І. Н. Т. Появився у розпродажі другий збірник коляд і щедрівок видання Інституту Народної Творчости під редакцією д-ра С. Людкевича. Збірник має 24 ст. нотного друку в гарному оформленню. Ціна 10 зол. Висилає ІНТ, Львів, Францішканська ч. 7. за попереднім надісланням грошей.
Харчові картки. З уваги на Різдвяні Свята німецьке населення буде діставати харчові картки за місяць січень 1943 р. від 15-го ц. м. почавши, а не-німецьке населення через домоуправи від 17-го ц. м. почавши.
Концерти Ярослава Омельського. Віденський скрипак Ярослав Омельський виступить з концертом у Львові. Передтим відбудуться концерти цього скрипака в інших містах Галичини: Коломиї, Станіславові, Сокалі, Тернополі, Дрогобичі, Самборі і Бродах.
"Французький декаданс". Спілка Праці Українських Журналістів при УЦК у Львові, розпочинає зимовий сезон рефератом інж. В. Мартинця п. н. "Французький декаданс" у залі Літературно-мистецького Клюбу при вул. 29-го Червня ч. 10, в середу 16-го грудня, в год. 18-ій (шостій) ввечері. 