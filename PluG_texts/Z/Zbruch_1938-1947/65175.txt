Вивчаймо чужі мови!

Львів, 24 квітня.
Здавалось би, що справа, що її сьогодні порушуємо, маловажна, дрібна, в кожному разі більш індивідуального, як громадського характеру. Правда лежить посередині: Знання чужих мов приносить не тільки користь даній одиниці, але й громаді з того велика користь. Вивчення одиницею кожної нової, наприклад, європейської мови дає їй новий ключ до скарбів культури даного народу, знайомить її з його духовими надбаннями, поширює і поглиблює її світогляд. Але й громаді з того користь, бо одиниця, що має змогу познайомитися з чужими культурними здобутками, старається, звичайно, передати те своє знайомство і ширшій громаді. І чим більше одиниць із знанням чужої мови, тим більше користей з того факту для даної національної громади: появляється щораз більше літературних та научних перекладів, нарід має спроможність порівняти рівень своїх духових здобутків з такими ж інших народів, чужі зразки, якщо вони корисні, защепити у себе, дістає товчок до шляхотних духових змагань з народами вищої культури. Здається, що не треба і згадувати про те, що знання чужих мов дає теж спроможність познайомити чужинців з культурними здобутками свого народу.
Але знання чужих мов дає велику безпосередню, практичну, життєву користь. Кожний з нас це найкраще зрозумів та відчув, коли, наприклад, опинився за границею, не знаючи жодної чужої мови, або коли йому прийшлось інформувати якогось чужинця у себе, а він цього зробити не потрапив або зумів зробити це неповно, бо не знав ні мови чужинця, ні жодної іншої. Та говорім ще конкретніше. На скільки більше практичних користей ми могли б вже мати і дальше ще здобути, якби в нас було далеко більше інтелігентів з повним знанням німецької мови! А скільки, іноді навіть дуже прикрих, непорозумінь, вдалося б завдяки тому усунути! Тому, кому як кому, а нам вивчати чужі мови конечно треба, зокрема німецьку мову, мову державних урядів, мову всього публичного життя. Наша інтелігенція, а в першу чергу наша молодь, мусить її вивчити якнайшвидше і то випити її повністю. Хай у нас з кожним днем топніє число тих людей, які твердять, що їм вистачить знання 20 чи 200 німецьких слів, щоб могти порозумітись, бо тільки "можливість порозумітись" для інтелігентної громади справи на дальшу мету не розв'язує, навпаки, не усуває старих, а то й спричинює їй щораз більше нових труднощів. В перших тижнях після звільнення нашого краю від большевиків завівся був ніж нами дуже практичний звичай збірних лекцій німецької мови. Гадаємо, що цей звичай слід би дальше в нас культивувати.
Нема, здається, ні одної ділянки громадського життя, в якій не відчувалось би потреби знання чужої мови, сьогодні в першу чергу німецької мови. Вивчення чужої мови — це дуже сильна зброя в боротьбі за кращу долю не тільки одиниці, але й ширшої громади. Коли вдумаємося в Шевченкові слова: "І чужому научайтесь, свого не цурайтесь", зрозуміємо і відчуємо, наскільки вони і сьогодні актуальні. Якщо ми схильні виконувати заповіти нашого національного Пророка, то виконаймо ще й цей для нашої особистої користі і користі нашої ширшої національної громади. 