◦ ◦ ◦ ◦ ◦

Почалась облога Сінгапуру
ТОКІО, 3 лютого. З Шангаю повідомляють, що британські збройні сили відступили з південного Джогуру, і перейшли на острів Сінгапур. Ця вістка полягає на одному урядовому британському комунікаті, який видано 31-го січня після полудня в Сінгапурі Таким чином облога Сінгапуру вже почалася. Тимчасом знищено греблю, яка лучила Сінгапур з Джогуром. Наслідком цього Маляйський бій покінчено, і розпочався бій вже за Сінгапур. За останніми повідомленнями, японці знаходилися вже тільки небагато кілометрів від Сінгапуру. Вони ведуть операції здовж шляху, який провадить до Сінгапуру. Рівнобіжно з цим шляхом йде також на Сінгапур залізничий шлях.
Виїмковий стан в Ейре
БЕРЛІН, 3 лютого. Президент де Валера об'явив виїмкове становище в Ейре. Про це в п’ятницю повідомила радіовисильня Вільної Ірляндії. Треба думати, що цей розпорядок є наслідком висадки північноамериканських військ у Північній Ірляндії, проти якої де Валера запротестував. Події в Ірляндії загострюють ірляндсько-британські взаємини.
Мульмейн упав
ТОКІО, 3 лютого. — У понеділок упав Мульмейн. З його здобуттям упало в руки японців третє щодо величини місто. Воно має понад 65.000 мешканців.
Здобутки у Сінгапурі
ТОКІО, 3 лютого. — Збірник води Сінгапуру попав в японські руки. Він лежить 20 км. на північний захід від Джогор-Бару. Радіо Сінгапуру припинило свої авдиції.
Японія — Китай
ТОКІО, 3 лютого. Японський прем'єр-міністр Тойо вдруге заявив, що японський уряд готовий прийняти пропозицію Чунгкінгського уряду для мирного порозуміння і дати китайському народові належне йому місце у новій Східній Азії. Японія далі, як і досі, бачить у Китаї братню націю і готова на шляху до об'єднання і впорядкування Східної Азії забути те все, що ділить оба народи після майже 5-тьох років війни. Японія запевнює Китаєві суверенність, територіяльну цілість і адміністративну незалежність.
Важко сподіватись, що маршал Чанкайші негайно прийме простягнену йому руку. Але останні три роки повинні були його навчити, яку вартість мають англо-американські обіцянки; тому можна думати, що прийде день, коли Китай забажає порозумітися з Японією.
Партизани в Австралії
БЕРЛІН, 3 лютого. Австралійський військовий міністр заповів створення партизанських загонів. Вони будуть складатися з цивільних осіб, і мають почати свою акцію тоді, коли австралійська армія не зможе вже зупинити висадки японських військ.
Турецьке національне зібрання
АНКАРА, 3 лютого. Турецьке національне зібрання на сьому останньому засіданні займалося планованими змінами закону про національну оборону. З тієї нагоди виступили з довшими промовами турецький прем'єр-міністр д-р Рефік Сайдам, міністр торгівлі Екмен і міністр народного господарства Даї. Прем’єр-міністр, д-р Сайлам, наперед підкреслив, що в порівнянні з усесвітньою війною 1914—1918 рр. наступило багато політичних і географічних змін. Змінилася також точка зору Туреччини і її господарські цілі. Після того прем'єр-міністр перейшов до закону про національну оборону і підкреслив, що в тій формі, в якій його створено з 1941 році, він уже не відповідає сучасним вимогам і тому треба його змінити і поширити.
Борнео, Суматра, Ява, Бірма — в огні
ТОКІО, 3 лютого. На Голяндському Борнео японські бомбардувальники декілька разів скинули бомби на столицю острова. Одночасно японські сухопутні війська проводили там свої операції.
З Батавії повідомляють, що 30-го січня ввечері нові японські війська висадилися в Амбонг, на північно-західному побережжі Британського Північного Борнео. Висадка була підготовлена значною кількістю японських військових кораблів у співдіянні з японською авіяцією.
На острові Суматра японські літаки знищили всі британські аеродроми, ще не заняті японцями. На думку агентства Домей, опір ворожих військ на цьому острові треба вважати зломаним.
На острові Ява ворог сконцентрував частини американських, голяндських, австралійських і індійських військ, маючи намір ставити запеклий опір японцям.
На терені Бірми японська авіяція далі бомбардувала аеродроми в Гангуні, спричинюючи там значні пошкодження. 