◦ ◦ ◦ ◦ ◦ ◦ ◦

Зведення німецького командування
БЕРЛІН, 4. (ТАРС). Німецьке інформаційне бюро передає таке зведення верховного командування німецької армії:
"Третього серпня німецька авіація проводила розвідувальні польоти на широкому просторі між Ла-Маншем і Гебрідськими островами. Вночі 4 серпня наші літаки бомбардували стоянку нафтоналивних суден в Стенлоу, коло Ліверпуля. Бомбардування викликало велику кількість пожеж. Крім того, німецькі літаки бомбардували позиції зенітної артилерії в Суонсі. Вночі 4 серпня англійські літаки зробили наліт на північну і західну Німеччину. Не зважаючи на те, що англійські льотчики скинули бомб більше, ніж у попередні нальоти, вони завдали шкоди виключно об'єктам невоєнного значення, і ця шкода була ще менш значною, ніж звичайно".
Зведення італьянського командування
РИМ, 4. (ТАРС). Агентство Стефані передає зведення італьянського командування, в якому говориться: "Наші ескадрильї у східній Африці бомбардували в англо-єгіпетському Судані Ерковіт, аеродроми Сумміт і Хайва, де загорівся великий ангар. Пошкоджений залізничний вузол Хайва.
У бою біля Дебель, про який повідомлялося позавчора, противник залишив перед нашими позиціями 64 чол. убитими. Серед них — 3 офіцери.
В британському Сомалі зазнав ефективного бомбардування порт Зейла. Один італьянський літак не повернувся на свою базу.
Повітряний наліт противника на порт Дерна в північній Африці завдав незначної шкоди. Один з наших підводних човнів не повернувся на свою базу".
Агентство Юнайтед Пресс про строки німецького наступу на Англію
НЬЮ-ЙОРК, 5. (ТАРС). За повідомленням агентства Юнайтед Пресс, в приватних норвежських, звичайно добре інформованих колах заявляють, що німці гадають почати наступ на Англію біля 8—10 серпня. В цих колах вказують, що німецькі війська, розташовані в Норвегії, протягом останніх тижнів проходять інтенсивне навчання.
Дії авіації
ЛОНДОН, 4. (ТАРС). Агентство Рейтер передає, що в ніч на 4 серпня німецькі літаки з'явилися над багатьма містами Уельса, північно-східної Англії, південно-східної і південно-західної Шотландії. Вночі на території Уельса було чути небувалу досі стрільбу англійських зенітних батарей. Німецька авіація скинула деяку кількість бомб. Нальоти не завдали будьякої матеріальної шкоди і не викликали людських жертв.
Англійська авіація піддала бомбардуванню нафтоочисний завод в Зальцбергені (Німеччина), який є важливим поставщиком бензину, гасу, газу і мастил. Було скинуто 8 тонн вибухових бомб і велику кількість запалювальних бомб. Зареєстровано 30 прямих влучань. В багатьох місцях заводу сталися вибухи. Крім цього, англійські літаки бомбардували нафтоочисний завод в Еммеріху (Німеччина). В результаті ряду прямих влучань бомб спалахнуло кілька пожеж.
ЛОНДОН, 5. (ТАРС). В повідомленні міністерства авіації вказується, що вдень 3 серпня англійська авіація зробила нальоти на аеропорт Схіпхол в Амстердамі і аеродроми Іхаамстеда (Голландія) і Абвіля (Франція). В районі між Дюнкерком і Гравеліном був зроблений напад на ворожий бронепоїзд. Велика кількість бомб була скинута на баржі, які знаходились в каналі коло Гравеліна.
В ніч на 4 серпня бомбардування зазнали нафтосховища в Роттердамі (Голландія), Гельзенкірхені і Мангеймі (Німеччина). З'єднання англійської бомбардувальної авіації зробили нальоти на аеродроми Голландії, західної Німеччини, а також залізничні комунікації Вестфалм, Рура і Рейнської провінції. Зазнали бомбардування також деякі німецькі заводи синтетичної нафти. В результаті першого нальоту на завод синтетичної нафти в Мангеймі частина його була охоплена вогнем. Відмічені прямі попадання бомб на завод синтетичної нафти в Боттропі. Англійська авіація піддала також бомбардуванню, не зважаючи на погану видимість, військово-морську базу в Кілі. В результаті прямих попадань бомб в Кільських доках спалахнула пожежа. Одне з з'єднань англійської бомбардувальної авіації зробило успішний наліт на аеродром в Хузумі, на захід від Кіля. Коло години тривало бомбардування великих вантажних складів в північній частині Кельна. На склади скидались сильно вибухові і запалювальні бомби. Деякі з'єднання англійської авіації зробили напад на німецькі бази гідропланів. Три англійських літаки з числа тих, що брали участь в нічних операціях, не повернулись на свою базу.
Відмічається, що в контропераціях проти англійських бомбардувальників тепер бере участь менше, ніж раніше, число німецьких винищувачів. Однак німці створили потужний і ефективний протиповітряний захист воєнних об'єктів. 