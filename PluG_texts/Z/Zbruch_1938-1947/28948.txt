◦ ◦ ◦ ◦ ◦ ◦ ◦

Вибух у Мюнхені
БЕРЛІН, 9 листопада (ТАРС). Німецьке Інформаційне бюро повідомляє: "Вчора на урочистому засіданні старих членів націонал-соціалістської партії, яке відбулося в Мюнхені, прибув Гітлер, який виступив з промовою. Недочекавшись кінця торжества, Гітлер вночі повернувся в Берлін, покинувши приміщення, де відбувалось засідання, раніш ніж передбачалось. Скоро після від'їзду Гітлера в цьому приміщенні стався вибух. З присутніх в залі старих членів націонал-соціалістської партії 6 вбито і понад 60 поранено. Замах, сліди якого ведуть за кордон, викликав в Мюнхені велике обурення. Тому, хто знайде винуватців вибуху обіцяють нагороду в 500 тисяч марок".
Агенство Tpансоцеан про замах на Гітлера
БЕРЛІН, 9 листопада (ТАРС). Як повідомляє агенство Трансоцеан по радіо, вибух, який стався в Мюнхені після виступу Гітлера, викликав гнів у всій країні.
В берлінських політичних колах переважають думки, що це справа рук англійської таємної поліції.
Берлінська газета "Цвельф урблат" пише: "Немає сумніву, що за вибухом, який був у Мюнхені, стоїть англійська таємна поліція. І якщо знаходяться люди, які виступають проти Англії і не бажають підкорятися її кривавій політиці, то проти них організуються змови у вигляді загадкових автомобільних аварій, нежданних вибухів бомб чи револьверних пострілів. Англійська колоніальна історія і історія її світового панування має чимало доказів, що стверджують це. На цей раз джентельмени з Англії прорахувалися. Вороги держави в Німеччині, які думають, що вони можуть розігрувати свою злочинну гру, яку оплачує англійська таємна поліція, зараз довідаються куди вітер дме. Це буде зроблено зі всією німецькою рішучістю".
Німецька преса про вибух у Мюнхені
БЕРЛІН, 9 листопада. (ТАРС). "Дейч альгемейне цейтунг" і ряд інших газет стверджують, що вибух організований в Мюнхені є доказом підлих методів ворога, який веде війну з Німеччиною. "Сліди замаху, — пише газета, — ведуть до закордонних підбурювачів. В цій справі замішана "Інтеллідженс сервіс". Наші вороги ззовні, — закінчує газета, — кинули нам виклик, який буде прийнято".
Німецьке інформаційне бюро офіційно повідомляє, що намічена на сьогодні промова Гесса на зборах старих членів націонал-соціалістської партії в Мюнхені не відбудеться.
Вибух в Мюнхені викликав в німецькій пресі хвилю гніву і обурення. Газети вимагають суворого розсліджування вчиненого злочину, в результаті якого загинуло, за останніми відомостями, 7 чоловік і 63 поранено.
Преса одностайно відмічає, що нитки замаху, який готувався на Гітлера, тягнуться за кордон.
"Не випадково, пише "Франкфуртер цейтунг", що вибух прозвучав після промови, яка була направлена на викриття однієї країни. Німецький народ не буде більше терпіти таких злочинів".
"Нахт аусгабе" в статті "Німеччина тепер" вказує, що замах в Мюнхені є генеральним англійським наступом на німецький народ. Газета нагадує далі про те, що Англія завжди формулювала свою воєнну мету в наступній війні, як боротьбу за знищення "гітлерізму". В зв'язку з замахом в Мюнхені, продовжує газета, світ не може забути, що сам англійський прем'єр-міністр в своїй промові слідом за оголошенням війни висловив надію, що він ще доживе до того дня, коли буде знищено Гітлера. 