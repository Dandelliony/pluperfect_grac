Навіки буде вільна наша земля

Вперше в історії визволені народи Західної України вільно святкують великий Жовтень. Жовтнева Соціалістична революція знищила царську Росію — тюрму народів і принесла всім народам волю і щастя.
За 22 роки зміцнів і виріс радянський народ. І ось в страшні хвилини життя народів Західної України наші брати — народи великого Радянського Союзу не забули про нас, вони подали руку братньої допомоги і назавжди визволили народи Західної України, що віками томилися під чоботом польської шляхти.
Робітники не мали роботи, бо шляхетський уряд проводив політику колоніального грабунку і затримував розвиток промисловості на Західній Україні. Селяни, бідаки й середняки потом і кров'ю зрощували панську землю, бо своєї не мали. Вся земля належала поміщикам, манастирям, великим державним чиновникам осадникам. Українська інтелігенція не могла служити своєму народові, бо шляхетський уряд всіма засобами придушував українську культуру й науку.
І ось настали радісні дні. Західна Україна навіки стала радянською. В містах і селах вільно лунає живе українське слово й пісня. Пройде небагато років і визволена земля зацвіте новим буйним цвітом. Піднесуться з народніх низів таланти, радісними будуть наші дні.
Західна Україна в дружній сім’ї радянських народів розцвіте, як перлина. Наша земля вкриється  густою мережею наукових і культурних закладів.
Радістю горять серця трудового народу. Майорять червоні прапори. Вони славлять нашу любиму соціалістичну батьківщину, великого вождя народів товариша Сталіна. Голосно лунає могутній гімн "Інтернаціонал".
В ці радісні дні ми гордо з високо піднесеною головою сміло і з любов'ю промовляємо "Ми громадяни Радянського Союзу!"
В. Щурат — професор. 