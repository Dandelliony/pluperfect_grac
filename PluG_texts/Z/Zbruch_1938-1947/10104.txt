— Ревізії й арештування. — 30 польських півосель в Яворівщині. — Відгомін подій у Белзці к. Золочева. — Ще про „ікацівського героя“ Когута. — Ярослав Барановський на волі. — Вбивство з милосердя. — Буревій зі зливним дощем і громами.

— Ревізії й арештування. Дня 30. червня ц. р сокальська поліція арештувала купця Гринюка Романа. По ревізії в його помешканні забрали його до арешту, а по 3-ох днях відставили його до слідчої вязниці в Сокалі. — У Здолбунові поліція перевела ревізію в д-ра Ірини Прісневської, б. голови філії „Союзу Українок", у заступниці голови Ольги Ціховської та в домівці „Союзу Українок". Після того Ольга Ціховська дістала наказ до кількох днів покинути Волинь.
— 30 польських півосель в Яворівщині. Заходом польських орґанізацій, як ТШЛ і "Звйонзку Праци Обивательскєй Кобєт" зорганізовано в Яворівщині 15 півосель для дітей. У найближчому часі відкриють дальших 15 півосель. З видатною матеріяльною допомогою польським півоселям прийшов повітовий виділ у Яворові. Ось чому польські півоселі ростуть по українських селах мов гриби по дощі. Одночасно влада заборонила цього року в багатьох повітах відкрити для українських дітей дитячі садки.
— Відгомін подій у Белзці к. Золочева. Перед Найвищим Судом у Варшаві відбулася касаційна розправа у справі І.Кука і Володимира Качора, яких трибунал у Золочеві засудив на основі вердикту присяглих суддів у березні ц. р. на кару смерти за вбивство Мечислава та Марії Ясінських, а П.Цицу на досмертну вязницю. Найвищий Суд затвердив присуд і якщо президент не помилує засуджених, — кару смерти виконають щодо обох засуджених. Кука і Качора перевезли зі Золочева до вязниці у Львові, та виконалиб кару смерти, якби президент держави не помилував їх.
— Ще про „ікацівського героя“ Когута. У звязку з нашою новинкою у попередньому числі "Діла“ п. н. "Розюшони тлум" і "геройська" оборона Когута в очах дописувача „IКЦ" довідуємося, що той Когут мин[улого] року в часі метчу спорт[ової] дружини „Хуртовина", тепер[ішній] „Сокіл" з дружиною „Стшельца" зломив ногу воротареві "Хуртовини" Перунові. Цього року мин[улої] неділі, коли „Сокіл" у першій половині гри переміг у відношенні 3:0, ціла дружина „Стшельца" почала грати дуже брутально. Особливо пописувався Когут, який між іншим так вдарив одного грача „Сокола”, що той зімлів. Суддя казав Когутові зійти з грища. Але він не виконав доручення, ще й вилаявся. На це зреаґувала публика і стала домагатися, шоб Когут покинув грище. Когут накинувся образливими словами на публику і почав утікати. Кілька осіб побігло за ним, він сховався до недалекої хати. Ті, що бігли за ним вернулися, бо метч відбувався далі. Крім поліціянта, який завжди є на місці, не було ніякої поліції, яка буцімто, згідно з реляцією „ІКЦ", визволила Когута з облоги. Дивуємося, що „Сокіл" погодився грати з такою дружиною, що відома зі своєї брутальної гри та невідповідної поведінки своїх грачів.
— Ярослав Барановський на волі. Минулого четверга вийшов з арешту в Роттердамі Ярослав Барановський, якого голяндський суд засудив на 2 місяці арешту за нелєґальний перехід кордону Голяндії у звязку з убивством полк. Е.Коновальця. Поліція відставила Я. Барановського до кордону Німеччини, звідкіля Барановський поїхав до Відня.
— Вбивство з милосердя. Минулого понеділка вечором зайшло до жидівської лічниці у Львові при вул. Раппапорта 8 двох мужчин, відштовхнувши Маслянку, портієра, один з них побіг до середини, приступив до 29-літнього Давила Кернера, кравця зі Львова, недужого на чахотку костей, що перебував у лічниці вже 21 місяців, поцілував його та крикнув: „Вже тепер не будеш мучитися! Вже буде тобі зовсім добре!" і стрілив до недужого двічі з револьвера. Кернер згинув, вбивники втікли. Слідство виявило, що вбитий називається Давид Бікгоф походить з Америки, був злодієм, 11 разів караним у Польщі. Вбивник зголосився на поліції. Виявилося, що Бікгофа вбив його приятель Гірш Перльмуттер Фальзе Лєхем, літ 35, замешканий у Львові при вул. Смочій 5. Його товариш це М.Доннер (теж Смоча 5). Перльмуттер заявив на поліції, що застрілив свого найкращого приятеля з милосердя. Його товариша Донера поліція теж арештувала.
— Буревій зі зливним дощем і громами лютував минулого понеділка над Рудками і повітом та заподіяв величезні шкоди зокрема в селі Бучали к. Комарна, де град величини волоського оріха знищив коло 20 проц. засівів. Град вибив 12 шиб у стаційному будинку на стації Комарно-Бучали. Крім того буревій перекинув стодолу Мартина Дрозда в Бучалах і поломив велику кількість дерев. Шкоди дуже великі. У Княжім Мості, пов. Мостиська грім убив на полі 14-літнього Тадея Кушика, його маму Францішку зранив. Її привезли у важкому стані до шпиталю у Львові. 