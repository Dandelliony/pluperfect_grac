◦ ◦ ◦ ◦ ◦ ◦ ◦

Орґанізаційні сходини секції українського учительства при У.Д.К. в Кракові. На доручення У.Ц.К. відбулись заходом УДК у Кракові 1. ХІІ. ц. р. орґанізаційні сходини українського учительства в Кракові з метою оснувати при УДК в Кракові Секцію Українського Учительства. Сходини відкрив і їм дальше проводив голова У.Д.К. в Кракові, д-р В. Загайкевич. Від У.Ц.К. взяв участь у нараді голова С.У. при У.Ц.К. — дир. Іван Герасимович, що в основному рефераті пояснив орґанізацію і завдання Секції та намітив шляхи її діяльности. В дискусії забрали слово: гром. Петро Ґораль, Вол. Качмарський, Катря Трембіцька, Вол. Міськевич, Юрій Дацишин, Мих. Салдан, м-р Іван Тесля, а також дир. Герасимович і предсідник д-р Загайкевич. Обговорено всі важніші справи, а передусім справу реєстрації членів Секції і стверджено безоглядний обовязок приналежности всіх учителів, учительок і вихованці дошкіль бути членами Секції. Більшу увагу присвячено зокрема також поборюванню неграмотности та справам української дітвори. Провід Секції буде настановлений і проголошений у найближчому часі враз з начерком найближчої діяльности Секції. Покищо взивається все учительство зголошуватися в члени Секції для переведення реєстрації або в УДК у Кракові при вул. Лоретанській 18, або у секретаря Комітету, або до рук управителя народньої школи о. Салдана Михайла при вул. Городській 60.
Учительська коедукаційна семинарія в Криниці. Вписи вже почалися. (Вписове 10 зол.). Приймається кандидатів до підготовного курсу на І. і ІІ. рік (вік 14—17 або 15—18 літ) і на однорічний Педаґоґічний Курс (по скінченій середній школі: 8 кляс, або 2 кл. ліцею). Оплата за школу: 20 зол. місячно (знижки можливі). Наука починається у вівторок дня 10. грудня. По 15. грудня вписи замикається. На місці зорґанізовано дві бурси: для хлопців і дівчат. Оплата 90 зол. місячно — по можности харчами. Питомці мають зі собою привезти: відповідну кількість білля, постіль, 2 тарілки, чвертьлітрове горнятко, ложку, ложечку, вилки й ніж; мило до рук, пасту до черевиків і щітки, щіточку до зубів і порошок (пасту). Управитель школи урядує: Вілля "Фотель" (будинок "Союзу Кооператив", 1. пов. 5 двері). Адреса Дирекції: Direktion der Ukrainischen Lehrerbildungsanstalt, Krynitza-Bad, Postlagernd.
Виклад про карне право. В рамах викладів інституту судової медицини та природничо-наукової криміналістики відбудеться 9. грудня ц. р. в год. 20 в салі інституту при вул. Гжеґожецькій ч. 16 виклад керманича відділу справедливости при уряді Ґен. Ґубернатора д-ра Ґансера про "Карне право у Ґенеральному Ґубернаторстві".
Різдвяні богослуження в Італії — на основі відручного письма Папи будуть відправляти цього року не опівночі, тільки виїмково в такому часі, коли кінчиться затемнення. 