Тим, що пішли...

Побратався сокіл із сизокрилим орлом...
Як орли в життю: високо, у надземнім леті в недосяжних просторах думки...
Задивлені перед себе бачили тільки її: замучену, скривавлену, потратовану, що припавши до землі лицем у смертнім болю голосила:
Сини! діти! Не дайте рідної землі поганцям!
Вона чули стогін катованої матери, що пік вогнем їх серце.
І вони йшли їй на поміч.
"Та встоятись не було сили". Падали. Хто в отвертій боротьбі, хто в підземеллях тюрем, хто на шибениці гинув. Ніхто їм і похоронів не справляв. Ніхто хреста не ставив, не вбирав квітами могили.
А в хаті, щоб ніхто не бачив, плакала мати і дівчина десь на відлюддю дрібні сльози лила... Тисячі таких безіменних героїв жертвою життя засвідчили правдивість своєї ідеї. Могил безхрестних, порослих буряном і будяччям, без ліку по цілій Україні.
А нині живі ці могили: Їх голос, як голос грому, воєнної сурми, кличе до бою за правду й волю.
Багато їх впало безіменних вояків святої ідеї, лицарів слушної справи. Тисячі нових заповнили їхні місця у карних лавах дожидаючи моменту пімсти.
І він прийшов і вони пішли. Усміхнені і розрадувані як усе, бо настав їхній час, бо прийшла на них черга.
***
Пішли...
Український сокіл підлітає за дружнім орлом у кривавим змагу.
І вони ідуть. Земля дріжить, клониться збіжжя додолу, вітаючи лицарів, що несуть волю — радіють ниви золотисті политі потом та сльозами. Ідуть. Несеться гнів і помста разом з ними:
За Базар, за Крути, за Сибір, Соловки, за честь і славу, за руїну, за міліони жертв!...
Ідуть, а їх благословляє дух предків, могили мучеників, героїв та усіх тих, що за Батьківщину життя своє віддали.
Вони пішли. Ми залишились. Цього вимагає мент. Ждемо виказу.
Привітайте ж рідну землю і від нас, молоді орли! Поцілуйте її і пригорніться груддю до неї. Скажіть, що й ми прийдемо лікувати її рани. Прийдемо, щоб для Неї жити і вмирати.
Всеволод Дурбак 