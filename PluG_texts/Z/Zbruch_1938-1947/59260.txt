Церкви в Україні

"Церкви по селах України здебільша заховані в садках деревяні або муровані, у містах великі, просторі, на головних площах або при більших вулицях, у внутрі багато уладжені, звичайно з добрими мальовилами. — Це було колись, до революції, до приходу до влади апостолів сатани. Тепер за церквою в Україні треба шукати, не так як давніше, що вже здалека видно було церковні бані, тепер, як що деяка ще залишилася, то перероблена на "клуб" або зсип збіжжя, або інший склад. Стоїть без хрестів, без бань, якась безфоремна будівля і тільки з трудом можна у ній доглянути первісний вигляд церкви. По містах й містечках або не залишилося з них й сліду, бо висаджували їх динамітом, а з каміння і цегли будували інші будівлі, або стоять вони ще, але бідні, обідрані та висміяні немов Христос на Голгофті.
Перша церква, яку я побачив у первісному вигляді, була щойно на передмісті Полтави. Заховали її мабуть червоні на "показ", бо залишилася зі всім уладженням і хрестами на банях. Друга полтавська церква, деревяна, збудована мабуть кошовим Кальнишевським, збереглася тому, що вартісна своєю архітектурою і різьбами та її заховали як музей. Інші полтавські церкви замінили на склади.
Тепер прийшло відродження церковного життя, населення починає очищувати церкви, зносити церковну утвар та ікони, що їх вірні частинно поховали в часі розгрому церков, та приспособлюють їх як можна до відправи. Всі тішаться, що повернулася свобода реліґії, що знову будуть спокійно молитися, христити діти і вінчатися — без кари, без переслідувань. А то й за панування червоних деякі христили діти, але потайки; крадькома приносили їх до якоїсь означеної батюшкою хатини й там христили. Робили це так, щоби не звернути уваги на себе, а то було б попалося й батюшці й родичам. Багато дітей зовсім нехрищених, не вміють молитви, не знають церкви. Бачив я також дітей у церкві: стоять, розглядаються, сміються. Усе це для них нове, незрозуміле й дивне. Та все ж таки багато родичів, головно матерей, вчило дітей молитви та виховувало їх у христіянському дусі, оскільки цього не нівечило большевицьке виховання. Родичі знову жиють, як самі признаються "на віру", не признаючи совітського вінчання дійсним. Бо й що ж це було за вінчання. Прийшов молодий з дівчиною до ЗАКСУ, заплатив 30 карбованців, розписалися — ну й вінчання готове, а "непонравилось" — як кажуть — так знову до ЗАКС-у, заплатили 50 карб. тай розвелася. Словом свобода, як звичайно, у раю.
Священиків таки дещо переховалося, хоч ішла проти них страшна нагінка й переслідування. Одні крилися і потайки сповняли свої обовязки. Інші зміняли професію і були сторожами по фабриках або й звичайними робітниками. Про таких багато мешканців, головно молодших, й не знало, ще що це колишні батюшки, і мені нераз довго приходилося шукати їх. Не знаю, чи люди дійсно не знали, що це священик, чи з привички не хотіли зрадити його. Були й такі, що відрікалися свого священства, "каялися" та ставали "добрими" совітськими громадянами. Це слабодухи, та нераз родинні умовини змушували їх до того, хоч в душі залишалися вони й надальше віруючими. Усі священники, яких я пізнав, або бачив, це старі люди, збідовані та залякані із давними російсько-царськими поглядами. Українців, справжніх, ідейних, ледве між ними дошукатися. Коли я бачив їх, як перший раз, по роках, відправляли у церквах Богослужбу, то мав вражіння, що вони призабули вже свої обряди та щойно тепер немов їх собі пригадують. Біда тільки з мовою і вимовою. Дістали наказ служити в українській мові або, хоч з українською вимовою, але важко їм це йде, бо привикли вимовляти по російськи. В одному місті на перший відправі (було це в празник Успенія Пречистої Богородиці), стояв я між вірними та слухав відправи. Батюшка старався вимовляти по українськи та скільки разів забувся та вимовив "Ґосподі памілуй", збентежено поглядав на мене та знову починав по українски.
Нарід, головно старше покоління, дуже радіє з віднови церков та з повороту релігійної свободи. Пригадую собі, як біля Проскурова увійшло нас кількох до селянської хати й один з нас привітав хозяйку словами: "Слава Ісусу Христу", та вона плакалася. — "Вже двадцять літ не чула я цього привіту" — сказала вона (була це латинничка). Також скільки разів довелося мені говорити по селах на зібраннях, що відтепер знову можна свобідно молитись та виконувати релігійні обряди, то люди христилися і з радощів плакали. Подібні зворушливі сцени можна було бачити скрізь підчас перших церковних відправ. Вірні приходили до приявних у церкві вояків німецької армії та дякували їм за те, що вони повернули їм церкви та що відтепер можуть знова спокійно молитися. В Полтаві у церкві після Богослуження приступив до мене якийсь старший громадянин та почав ломаною німецькою мовою дякувати, а коли довідався, що я українець із Західньої України, обняв мене, поцілувався зі мною із радости, що зустрінув у визволений церкві брата. При тому похвалився, що у 1918 р. пізнав у Києво-печерській Лаврі Митрополита Андрея Шептицького.
— А чи живий, чи здоровий наш Митрополит Андрій — розпитував він мене.
Нарід оживає, прокидається у ньому на ново релігійне життя, виходить з укриття на світ, немов із катакомб, в яких крилося воно за панування новітних Неронів, що три роки царствували на Кремлі...
Осип Залеський. 