Климентина з Волянських Панькевичева

Самітною ішла ціле життя — самітною відійшла зі світа. А одначе, був час, коли вона брала діяльну участь в громадському житті, завзята в своїх національних поглядах, непохитна вірі в краще України.
Вже змалку не пестила її доля. Перекидувана разом з батьками з місця на місце, вчилася всюди прихапцем, а проте здала семінарійну матуру і скінчила музичну консерваторію. З музики не їла хліба, бо в часах нужди довелося продати фортепіян.
Я пізнала Покійну, коли з першої моєї посади в Єзуполі поїхала я з товаришами на шкільну конференцію до Угринова під Станиславовом, де саме тоді Панькевичева учителювала. Тоді вона була вже дружиною Юліяна Панькевича, одного з кращих наших малярів-мистців.
Слабе здоров'я не дозволило Покійній довго вчителювати, вона покинула школу, а коли незабаром ще й її чоловік попав у тяжку недугу, перенеслася з трьома дітьми до Львова.
Заробляла на життя, працюючи в Науковому Тов-і ім. Шевченка, спершу як касієрка, згодом як директорка книгарні. Виховала сина, дочкам дала заграничну високу освіту.
Роки великої світової війни принесли Панькевичевій болючі втрати. Її коханий син у 16 році життя пішов добровольцем за Збруч, побував у юнацькій школі в Кам'янці-Подільському — і більш не повернувся. Помер на тиф, чи згинув у бою — не дізналася ніколи скорбна мати. А з дочок одна теж виїхала по студіях до Києва і згодом слід і по ній пропав.
Прийшла Польща. У той час розвинула Панькевичівна може найбільше енергії й сили духа. Треба було не раз обжиратися з польською владою, — не раз поліцаї шукали тої якоїсь "Тереси Шевченко", (так розуміли назву книгарні Т-ва ім. Тараса Шевченка), що відкривала в "паньствове свєнта" книгарню і продавала сконфісковані газети. А попри важку заробіткову працю найшла ще Покійна час, щоб брати участь у суспільному житті: була членом усіх наших культурно-освітніх товариств: Просвіти, Союзу Українок і інших. А вжеж, найбільше серця присвячувала Покійна політичним вязням, підпільним борцям. Цікавилась їх долею, збирала жертви, тулила їх у свому домі.
По 30 роках служби в Н.Т.Ш. перейшла Панькевичева на емеритуру і здавалося, заживе тепер спокійніше. Та замість спокою і безжурної старости діждалася Покійна большевії. Не стало праці для своїх, скрізь чужина, забріханість, безхарактерність. Не було й з чого жити.
А коли повіть червоних кровопійців відплила від нас, полишаючи за собою тисячі скатованих жертв, зруйнованих осель, беззахистних дітей і жінок — утомлене серце Покійної не видержало, замовкло. Довго билося, радощами й болем, любов'ю і одчаєм, надією і зневірою — добре заслужило на спочинок. Хай спочине!
К. М. 