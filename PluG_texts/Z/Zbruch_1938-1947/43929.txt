◦ ◦ ◦ ◦ ◦ ◦ ◦

Операції італійців
РИМ, 16. XI. — Головне Командування Італійської Армії подає: В Епірі нормальні дії стеж та артилєрії. Італійське летунство багато разів налітало на військові обєкти на Корфу, у Ляріссі і Арґостолі, на просмик на озері Преспа, що його перервано, на артилєрійські становища, на летовище у Фльоріні, де знищено та важко ушкоджено на землі 5 літаків, на район Яніна — Калібаки — Мацова та на Кордіяно у заливі Суда на Креті.
Підчас летунських боїв зістрілено 13 ворожих літаків різних типів — Бленгейм і Потес. Мабуть зістрілено також 2 дальші літаки. 4 італійські літаки поцілено підчас боїв, але вони ще встигли долетіти до летовищ. Пропав 1 італійський літак.
Як вже повідомлено 12. XI. підводний човен "Каппоні" поцілив ніччю з 9. на 10. ХІ. ворожий корабель кляси "Ремплєс", що разом з іншими кораблями стеріг авіоматку "Ілюстрис".
Ворожий корабель поцілили 3 торпеди
У Північній Африці скорі італійські відділи розігнали ворожі панцирні вози. Італійські летунські відділи багато разів бомбардували морську базу в Александрії, залізничий шлях біля Марса Матрук, летунський майдан у Бір-Ама-Смет. Поцілено на землі кілька літаків типу Бленгейм. Всі італійські літаки вернулися.
Налет на Мактілія не спричинив ані жертв в людях ані матеріяльних шкід.
Ворожі налети на Черем, Аґордат, Ґура, Діредава, Асмара, Ассаб та остров Діфнеїн спричинили незначні матеріяльні шкоди та малі жертви серед туземців.
Ворожий налет біля Монополіс у провінції Барі не спричинив ані жертв у людях, ані матеріяльних шкід. Дальший налет на Барі спричинив незначні людські жертви.
Італійсько-румунські розмови
РИМ, 16. XI. — У четвер пополудні Мусоліні прийняв шефа румунської держави ґен. Антонеску. При розмові були: румунський міністр закордонних справ Стурдза та італійський міністр зак. справ ґр. Чяно.
Нищення анґлійських транспортів
БЕРЛІН, 16. XI. — Німецькі летуни заатакували на морі в околиці Кинер Гед сильно озброєний анґлійський конвойований транспорт. Підчас тієї атаки чотири бомби поцілили торговельний корабель містоти 6.000 т. Дві бомби розірвалися на середині палуби, у небо стрілив вогонь на 100 м. вгору, корабель немов перерізаний розлетівся на дві частини і затонув. Інший торговельний корабель містоти 5.000 т. поцілили 4 бомби у середину палуби. Зараз же після вибуху бомб, корабель спалахнув полумям і вкрився хмарами чорного диму, що довго над ним стояли.
Ворожі воєнні кораблі, що супроводили транспорт, відкрили незвичайно сильний гарматній вогонь. Особливо дався відчувати вогонь корабля на два комини, що його палубу обставили різного роду гарматами. Вони били раз-у-раз. Без огляду на те, хоч ворог не щадив стрілива, німецькі летуни повторили свою атаку та поцілили бомбами транспортовий корабель містоти 8.000 т. у самий щовб, інші бомби пробили задню палубу та задню частину вантажних приміщень. Перевернулася щогла, що з неї дають знаки та прийшло до вибухів у вантажних коморах, що вкрилися димом. Опісля розірвалася бічна стіна корабля, що почав потапати. Після 20 хвилин вода вкрила задню частину корабля.
Кораблі, як торговельні так і воєнні, що входили у склад транспорту, розбіглися у всі сторони та поплили зубчастою лінією. Кожний намагався оминути ударів німецьких боєвих літаків. Ніхто не подбав про обсаду кораблів, що потапала. Люди чіплялися частин кораблів, що пливали по морі. Не можна було вжити рятункових човнів, бо підчас вибухів бомб, всі вони позлітали з кораблів. Мабуть більшість членів обсади тих кораблів потопилася.
Німецько-болгарський товарообмін
БЕРЛІН, 16. XI. — В Берліні закінчилися наради німецько-болгарської комісії, займалася питанням управильнення німецько-болгарських торговельних відносин. Підписано порозуміння, що устійнює торговельні обороти до кінця березня 1941 р. У звязку з тим сподіються збільшення обостороннього обміну товарами.
Наслідки землетрусу в Румунії
БУКАРЕШТ 15. XI. — Зпід румовищ 10-поверхового будинку "Кардтон" у Букарешті видобули досі загалом 98 трупів. На бульварі Дініку Ґалеску завалився дальший дім, ушкоджений підчас землетрусу, вартости біля 100.000 леїв. На основі дослідів комісії фахівців треба зовсім розібрати 36 домів, частинно 31 домів. Серед будинків, що їх треба розібрати, є румунська опера. До маґістрату в Букарешті вплинуло 3.200 прохань, щоб прослідити доми. З приводу землетрусу надіслано до Румунії багато телєґрам з висловами співчуття, м. ін. від премієра Словаччини Туки. Всі щоденники помістили заяви з найсердечнішою подякою німецькому послові д-рові В. Фабріціюсові та італійському послові Пелєґрінові Чіґі за цінну товариську й жертвенну поміч з нараженням власного життя, що її несли німецькі та італійські орґанізації. Секція допомоги Залізної Ґвардії призначила на поміч для жертв землетрусу міліон леїв. Союз лєґіонарів дав 25 ваґонів будівельного дерева на відбудову. Ізза браку робітників при відбудові знищених домів мають змобілізувати негайно всіх робітників і інжинірів. Устійнено максимальні ціни на будівельні матеріяли. "Універсуль" наводить з обуренням факти про підвишку 50 до 100% деяких будівельних матеріялів, як вапно, цемент і ін. Рятункові праці при бльоку Карлтон стають щораз трудніші з приводу пожежі запасів ропи. Щоб не допустити до більших потрясень замкнено рух вантажних самоходів і тракторів на бульварі Братіяну. Міністр справедливости Михайло Антонеску опрацьовує закон про допомогу жертвам землетрусу.
Анґлія приготовлює напад на Ірляндію!
ШТОКГОЛЬМ, 16. XI. — Рішуча та енерґійна відмова Ірляндії віддати Анґлії бази та пристані, викликала у Лондоні постанову силою взяти те, чого годі добитися мирним шляхом.
Рівночасно повідомляють із віродостойних невтральних джерел, що анґлійці таки цілком поважно підготовлюють напад на Ірляндію під покришкою "оборони перед ворожою інвазією". На границі анґлійської частини Ірляндії та самостійної ірляндської держави анґлійці зосередили багато війська, між іншими також і одну панцирну дивізію. Анґлійські сили в Ірляндії складаються переважно із австралійців, новозеляндців, канадійців та одиниць чужинецького лєґіону, що їх після невдачі в Франції наново створили в Анґлії. Такі самі приготування переводять анґлійці також і на морі. У кількох північноірляндських пристанях зосереджено багато транспортових та військових допомічних кораблів. У трьох анґлійських воєнних портах — Милфорт, Пембровк та Плимавт вже від довшого часу панує жвавий рух. Це все стоїть у звязку з анґлійською підготовою оборони перед "ворожою інвазією на Ірляндію".
У відповідь на те все, уряд ірляндської республики поробив також дбайливі приготування, щоб успішно зустріти всякі несподіванки з боку анґлійських сухопутних і морських сил. В Даблині всі переконані, що з уваги на безнастанні втрати кораблів, Анґлія готова на таке божевілля, як збройний напад на Ірляндію.
Загадочна смерть єгипетського премієра
АТЕНИ, 15. XI. — Як повідомляють з Каїру, в четвер помер нагло єгипетський премієр Гассан Сабрі Паші. Досі брак всяких даних про причини смерти, що дивним збігом обставин наступила якраз у хвилині найбільшого внутрішнього напруження в Єгипті, саме перед зібранням парляменту. Цікаве, що в останніх часах постійно зростало напруження між Гассаном, рішучим противником приступлення Єгипту до війни по стороні Анґлії, та англійською владою в Єгипті.
Рішальна хвилина Єгипту
Престольна промова короля Фарука.
АТЕНИ, 15. XI. — Вістка про наглу смерть єгипетського премієра Гассана Сабрі Паші спричинила найвище напруження в дуже неспокійній атмосфері парляменту. Досі ще немає ближчих подробиць про смерть премієра в рішальній хвилині історії Єгипту. В обличчі цієї ситуації єгипетський парлямент вислухав з особливим зацікавленням престольної промови короля Фарука, що була така коротка й суттєва, як ще ніяка престольна промов, виголошена в єгипетському парляменті. Король виявив велику резерву у відношенні до Анґлії. Він підкреслив сильно й недвозначно, що Єгипет бачить найкращу забезпеку своєї майбутности у своїх власних силах, та що ця політика уряду згідна з бажанням парляменту. Король Фарук заявив, що Єгипет виповнив свої зобовязання супроти Анґлії, та що ніщо не зможе заґарантувати краще корисних вислідів діяльности єгипетського уряду, як усунення господарських труднощів, що їх спричинила війна. Єгипетський уряд зробив в тому напрямі все, що було в його силі.
Анґлійські посли бояться радити в парляменті
ШТОКГОЛЬМ, 15. XI. — Будинок парляменту Анґлії в Лондоні опустів. В цьому величезному будинку над Темзою не відбуваються тепер ні засідання Палати Громад ні Палати Лордів. Нове місце нарад парляменту держать у великій тайні. Посол Вернон Бертлет подав до відома в анґлійському радіо, що парлямент не радить у свому будинку, бо цей великий і славний будинок може легко стати ціллю для повітряних атак. Робітничий часопис "Дейли Гералд" нарікає на слабу участь послів на засіданнях, бо посли бояться перебувати під градом бомб у Лондоні, та волять перебувати на селі. Щоб успокоїти страх послів за життя, вперше в історії Анґлії перестали відбуватися наради парляменту в історичному будинку парляменту. В дипльоматичних кругах вважають можливим, що засідання парляменту перенесено з Лондону на провінцію. Це було б фактичним започаткуванням деґрадації Лондону зі становища столиці Анґлії.
Збомбардований центр анґ. воєн. промислу
БЕРЛІН, 16. XI. — У звязку з боєвою акцією німецького летунства додатково повідомляють: Німецьке летунство вдарило оноді ніччю з незвичайною силою та досягло великих успіхів в обороні і в налетах.
У відповідь на налет анґлійських літаків на Мінхен, де — як відомо, відбувалося партійне свято, — сильні відділи німецького летунства вдарили на центр бритійського воєнного промислу у Мидленд. Крім цього головною метою німецького налету стало Кавентрі під Бірминґен, де знищено фабричні уладження та спричинено пожежі складових домів.
Бритійська протилетунська оборона намагалася загородити шлях німецьким літакам. Але всі її зусилля були даремні. Німецькі летуни виконали свої завдання. Заграва величезних пожеж вказувала їм шлях на значну віддаль. Німецькі літаки відвідали також Лондон та інші воєнні обєкти бритійських островів. Побіч цього вони заставляли мінами бритійські пристані.
У цьому ж часі ворог приготовляв сильні відділи до налетів на столицю Німеччини. Але німецька протилетунська оборона грізно та болюче зустрінула ворожі літаки. Протилетунська артилерія зістрілила 8 ворожих бомбовиків і тільки 12 ворожих летунів встигло перелетіти над Берліном. Зпоміж них зістрілено 3 машини над містом та 2 над його окраїнами. Зараз же після того, як тільки анґлійці появилися над західньою частиною Німеччини, 3 ворожі літаки стали жертвою протилетунської артилєрії.
Новий землетрус у Румунії
БУКАРЕШТ, 15. XI. — Астрономічна обсерваторія повідомляє, що у четвер 14. XI. в год. 16.36 мешканці Букарешту вдруге відчули землетрус третього степеня. Гірська дорога між Кронштатом та Бузав розпалася на просторі 200 м. Внаслідок цього спинили комунікацію. Зрушилася вершки гір, бльоки скель засипали ріку Бузав.
Молотов у дорозі до Москви
БЕРЛІН, 15. XI. — Ком. Молотов, що в четвер після обіду покинув Берлін, біля півночі прибув на граничну німецьку стацію Малкіня. 