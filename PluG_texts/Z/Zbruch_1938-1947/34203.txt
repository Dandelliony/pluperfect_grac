Лист з Донбасу

Я, колишній безробітній, що ходив по вулицях Львова і роками шукав роботи, зараз працюю в соціалістичному Донбасі на рудо-ремонтному заводі "Донбасантрациту". Кожного дня в газетах я читаю про підготовку до виборів депутатів у Верховні Ради СРСР і УРСР від західних областей України. Я разом з вам, мої рідні і друзі, переживаю велику радість за ті права, які надані зараз нам — робітникам і селянам Сталінською Конституцією.
З перших днів, коли наша група їхала до соціалістичного Донбасу, ми майже всі не мали повного уявлення про індустріальні велетні — заводи і шахти, ми переважно молодь і ніколи не бачили велетнів індустрії.
Ми приїхали до міста Красний Луч, Ворошиловградської області. Тут нас робітники зустріли привітно і радо. В Палаці Культури відбувся мітинг — зустріч з робітниками заводів і шахт м. Красний Луч. Таких зустрічей ми ще ніколи не бачили і хвилювалися.
Після урочистої зустрічі нам надано добре обладнані гуртожитки, в яких живе по 2—3 чоловіки. Це гуртожитки, про які ми раніше і мріяти не могли. Тут добрі ліжка, чиста білизна, радіоприймачі, шахи, шахмати, музичні інструменти, в бібліотеці газети, книжки, журнали. Для нас робітничі клуби, театри, кінотеатри.
З того моменту, як я приїхав у Донбас, моє життя докорінно перемінилося. В панській Польщі мої права були обмежені. Я не мав права висловити своїх думок і почуття, я не мав права брати участь в громадському і політичному житті країни, а хто цього добивався, то поліція зразу садовила в тюрму і відправляла в Березу.
Не вернеться більше прокляте минуле! Тепер ми працюємо на себе, на благо нашої матері-вітчизни. Цим ми зобов'язані нашій комуністичній партії, нашій Червоній Армії, нашому рідному батькові товаришеві Сталіну.
З перших днів своєї роботи на заводі токарем, я перевиконую виробничу програму. Січневий план я виконав на 218 процента. В цьому ж місяці вступив у ряди ленінсько-сталінського комсомолу. В лютому я виконав норму на 200 процентів.
Ми, колишні жителі м. Львова впевнені, що трудящі м. Львова і Львівської області 24 березня — день виборів у Верховні Ради Союзу РСР і УРСР зустрінуть новими виробничими перемогами на всіх ділянках господарчого і політичного життя, що в цей день всі трудящі віддадуть свої голоси за вірних синів і дочок народу.
Юлій Васильович Садовий, м. Красний Луч 