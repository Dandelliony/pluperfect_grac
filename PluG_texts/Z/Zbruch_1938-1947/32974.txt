У львівській консерваторії

Минув перший місяць планомірної роботи Львівської Державної консерваторії. Консерваторія — великий комбінат, де виховуються майбутні кадри музикантів-виконавців, композиторів, викладачів.
З роздрібнених колишніх польських музичних шкіл, які працювали без системи і програми створено вищий музичний учбовий заклад. В консерваторії вчаться 175 чоловік. Для обдарованої молоді від 15—20 років організовано музичне училище на 500 чоловік і для талановитих дітей музичну школу на 250 чоловік.
Видатніші музичні діячі виховують майбутніх майстрів музики. Клас фортепіано і композиції веде відомий композитор В. Барвінський, клас фортепіано — Л. Мюнцер, теорії і композиції — С. Людкевич, який працює вже понад 40 років, скрипки — М. Бауер, співів — Р. Любінецький, композиції — Ю. Коффлер.
При консерваторії створено Раду під головуванням композитора Василя Барвінського. На останньому засіданні було затверджено статут Львівської державної консерваторії і розроблено ряд заходів по відзначенню 100-річчя з дня народження великого російського композитора Петра Ілліча Чайковського.
Вирішено видати збірку статтей про Чайковського, в складанні якої візьмуть участь професори консерваторії. Організується конкурс серед студентів на краще виконання творів Чайковського, показ оперних уривків з "Евгения Онегина", цикл симфонічних концертів, а також лекції і бесіди про життя і творчу діяльність великого композитора.
Ряд консерваторій Радянського Союзу, зокрема московська, виявили бажання допомогти львівській консерваторії створити велику бібліотеку, поповнити її творами про великих російських майстрів музики, які ще мало знайомі місцевим викладачам і студентству.
Прикро, що деякі організації не надають належної уваги цьому важливому учбовому закладу. Ряд студентів до цього часу не забезпечені гуртожитком. Неорганізовано досі при консерваторії і їдальні. А це заважає нормальній роботі.
Неповністю консерваторія забезпечена музичними інструментами, зокрема роялями і струнами до них. Керівникам консерваторії вже набридло оббивати пороги кабінету завідуючого міськпромторгу т. Штейна і просити забезпечити інструментами.
Відповідні організації мусять зважити на вказані недоліки і допомогти консерваторії в її важливій і корисній роботі.
Л. Михайлович. 