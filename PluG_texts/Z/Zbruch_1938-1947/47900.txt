◦ ◦ ◦ ◦ ◦ ◦ ◦

Війна в Європі і Африці
(Щоденник воєнних дій).
За повідомленням кореспондента агентства Рейтер, південно-африканські війська, що оперують в Італьянському Сомалі, пройшли приблизно 400 км вздовж побережжя.
На північній ділянці фронту в Східній Африці, в районі Керена, говориться в італьянському зведенні, відбувалась артилерійська перестрілка. Атаки англійців були повністю відбиті. За англійським зведенням, натиск англійських військ у районі Керена посилюється. Англійці продовжують просуватися вперед.
В Абіссінії суданські війська просуваються в районі Голубого Ніла. Англійці знову зайняли тут пост Курмук. Англійська авіація продовжує робити нальоти на скупчення італьянських військ, мототранспорт і воєнні об'єкти.
В Північній Африці значно пожвавились воєнні дії в районі Джарабуба (в південній Кіренаіці, недалеко від єгіпетського кордону). Англійці при підтримці мотомеханізованих частин, говориться в італьянському зведенні, відновили тут з особливого силою свої атаки, які були відбиті італьянськими військами.
Нальоти німецької авіації на опорні пункти в Кіренаіці тривають. Німецькі літаки, відмічається в німецькому зведенні, бомбардували скупчення англійських військ у районі Бенгазі.
В басейні Середземного моря, за німецьким і італьянським зведеннями, німецькі і італьянські бомбардувальники зробили наліт на острів Мальта, бомбардувавши аеродроми Мікабба. Бомбардований був також острів Кріт. Англійські літаки бомбардували італьянський порт Бріндізі і острів Родос.
В Албанії тривають запеклі бої. У зведенні італьянського командування відмічається, що з'єднання італьянської авіації піддали інтенсивному бомбардуванню грецькі опорні пункти, комунікації і оборонні позиції, а також скупчення військ і транспортні колони. Грецькі війська, повідомляється в комюніке верховного командування грецької армії, вибили італьянців з їх позицій у ряді пунктів. Грецькі бомбардувальники зробили успішний наліт на ряд воєнних об'єктів італьянців у районі фронту.
Найбільш запеклі бої, як відмічає кореспондент агентства Рейтер, відбувалися на центральному фронті. Підтримані артилерією і авіацією, грецькі війська провели кілька атак у напрямі на Тепелене, в результаті яких захопили ряд важливих позицій. Між Тепелене і Клісурою вони просунулися майже на 5 кілометрів. Кореспондент агентства Ассошіейтед Пресс твердить, що греки взяли в полон 2 тис. італьянців.
У зведенні німецького командування вказується, що німецькі бомбардувальники зробили нальоти на аеродроми, військові табори, портові споруди і воєнний завод в Південно-східній Англії. Німецькі підводні човни і з'єднання бомбардувальників, які діяли поблизу побережжя Англії і Норвегії, потопили кілька англійських суден. Німецька далекобійна артилерія знову обстріляла 16 лютого важливі у воєнному відношенні об'єкти в Південно-східній Англії.
В ніч на 16 лютого, передає агентство Рейтер, англійські літаки зробили інтенсивний наліт на промислові об'єкти в Рурській області. Англійська авіація піддала також бомбардуванню деякі пункти на окупованій території Франції і Голландії; бомби були скинуті зокрема на Роттердам.
"Франкфуртер Цейтунг" про становище Італії
БЕРЛІН, 17. (ТАРС). Газета "Франкфуртер Цейтунг" вмістила статтю про становище Італії. Вказуючи, що Італія "зазнала найсильніших ударів, на які тільки здатні тепер Англія і її імперія", газета пише: "війна принесла розчарування і тяжкі втрати нашому союзникові. Для Італії події останніх місяців означали тяжкі випробування. Вперше країна відчула повну серйозність війни, про яку коли небудь скажуть, що вона перевершує всі попередні війни". Вперше після вступу у війну, вказує газета, італьянцям нагадали про те, що війна проти могутнього противника являє собою серію успіхів і невдач до того часу, поки не переможе більш сильний. Колоніальний фронт Італії дуже ослаблений, її людські і матеріальні втрати, як часто визнавалося у воєнних зведеннях і в пресі, дуже значні. Однак з точки зору загальних воєнних сил Італії ці втрати не такі великі. Навіть якщо Англія завоює Тріполі, пише газета, ще не можна буде нічого сказати про остаточний результат цієї війни. Вказуючи на важливість Кіренаіки для Італії, газета заявляє, що "така грандіозна війна не може бути виграна без тяжких жертв". Англійські позиції на Середземному морі в порівнянні з періодом початку війни безперечно змінилися і в результаті збільшення кількості англійських морських баз за рахунок грецьких гаваней і островів і баз у Кіренаіці. Однак, не зважаючи на великі втрати, Італія вдержала позиції на своїх величезних фронтах, що простягаються на тисячі кілометрів. Зупиняючись на позиції Англії, газета підкреслює, що зв'язок між східною і західною частинами Середземного моря лишається незабезпеченим. Німецька авіація робить нальоти на район Суецького каналу, і становище у східній частині Середземного моря не може вважатися сприятливим для Англії. "Німецька зброя, — додає газета, — в якій завгодно кількості знаходиться в розпорядженні вашого союзника і використовується на його фронтах". На думку газети, завдання Італії, крім участі в контрблокаді, полягає в "закритті Середземного моря і сковуванні великих сил противника".
Зняття арешту на 75 млн. франків коштів торгпредства СРСР у Франції
КЛЕРМОН-ФЕРРАН, 17. (ТАРС). Агентство ОФІ (Гавас) передає: "За позовом нафтової компанії "Малопольска" судом ухвалено рішення, в якому говориться, що арешт на цінності може бути накладений тільки на підставі незаперечних прав позовника. Але відчуження майна нафтової компанії "Малопольска" відбулось під час зайняття польської території радянськими військами. Тепер не можна сказати, чи йде мова про дії суверенної держави, чи про дії держави, яка виконує акти комерційного або адміністративного характеру. Це питання може бути розв'язане тільки тоді, коли становище буде врегульоване міжнародними договорами, а тепер можуть бути тільки встановлені принципи цих прав позовника.
В судовому визначенні говориться далі, що, оскільки домагання позовника, представлені тепер, не мають безсуперечного характеру, як того вимагає закон, арешт, накладений на різні цінності радянського торгового представництва у Франції загальною сумою в 75 млн. франків, знятий. Як відомо, під час вступу радянських військ у Польщу нафтова компанія "Малопольска" поставила вимогу накласти арешт на ці 75 млн.
Болгаро-турецька декларація
АНКАРА, 17. (ТАРС). Англійське телеграфне агентство передає, що турецький міністр закордонних справ Сараджоглу і болгарський посланик в Анкарі Кіров підписали болгаро-турецьку декларацію.
Декларація має такі статті:
"СТАТТЯ 1. Туреччина і Болгарія вважають, що непорушна основа їх зовнішньої політики полягає в тому, щоб утримуватися від всякої агресії.
СТАТТЯ ІІ. Обидва уряди натхнені найдружнішими намірами один до одного і вирішили зберігати і ще більше розвивати взаємне довір'я в своїх добросусідських відносинах.
СТАТТЯ ІІІ. Обидва уряди заявляють, що вони готові вишукати способи для максимального розширення торгового обміну між обома країнами у відповідності з їх економічною структурою.
СТАТТЯ IV. Обидва уряди чекають, що преса обох країн буде натхнена дружбою і взаємним довір'ям, які знову констатуються в цій декларації". 