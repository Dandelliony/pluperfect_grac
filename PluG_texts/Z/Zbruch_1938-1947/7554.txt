Державна Школа Технічна.

У Львові при вул. Снопківській ч. 47 (кінець трамваю ч. 2) пишається великий комплєкс двоповерхових будинків з написом „Паньствова Школа Технічна", — одначе піднаписи показують, що міститься тут цілий ряд технічних шкіл.
Це давна „Промислова Школа”, одна з найкращих того роду заведень шкільних у б. Австрії, за часів Польщі перемінена в „Технічну Школу“, яка славиться як найліпше поставлена технічна школа в Польщі під оглядом устаткування і добору учительських сил. Вона тепер по реорґанізації фахового шкільництва в Польщі на основі світових зразків перемінилася розпорядком міністра освіти з 1936 і 37 р. на чотири школи, а саме: 1). Ґімназію механічну і 2) елєктричну, 3) Ліцей механічний і 4) дороговий.
З давньої школи залишився дорогово-водний (ІІІ, IV кл[яси]), та елєктрично-механічний виділ (кл[яса] IV), які ліквідуються і вже не мають перших кляс. Зате залишається Виділ декораційних мистецтв і артистичного промислу кл. I—V, як коедукаційна школа для абсольвентів(ток) VI кл[яси] всенародніх шкіл. Він має небавом стати „Інститутом плястичних мистецтв“, себто школою ліцеального рівня, залишена теж 5-міс[на] зимова школа будів[ничих] майстрів і річні курси радіотехніки та електротехніки.
З огляду на те, що молодь уже повинна  вибирати собі дальший напрям студій подаємо всі інформації про ці школи і умови приняття.
До обох ґімназій приймають  хлопців з закінченою VI. кл[ясою] всенародньої школи у віці 14—17 літ, що є відповідно розвинені тілом та зложать вступний іспит з польського, ґеоґрафії, аритметики з ґеометрією і рисунком, при іспиті з польського питають теж історію, а при ґеоґрафії природу. Вступний іспит має на меті провірку умового розвитку і знань кандидата. За основу орієнтації буде служити свідоцтво VI. кл[яси] всенар[одної] школи. З того виходить, що іспит буде обертатися в рямцях знання всенародньої школи II ступня програмового тобто VI. кл[яси] всенародньої школи.
Вступний іспит попереджує психольоґічний дослід кандидата та лікарські оглядини. Вписи та іспити починаються 22 червня. Річна оплата 170 зол[отих] та 10 зол[отих] вписового і 10 зол[отих] кавції, яку звертають. До короткого  прохання слід долучити метрику та шкільне свідоцтво VI. кляси. Побажана, хоча неконечна є посвідка Порадні патронату над ремісничою молоддю у Львові, вул. Бурлярда 5 придатности кандидата до технічного навчання.
Наука в обох ґімназіях треває 4 роки.
Тепер перейдемо поодинокі школи.
І. Завданням механічної ґімназії є практичне і теоретичне підготування молоді до виконування в металевім промислі ковальських, слюсарських і токарських робіт. Програма нижчих кляс обіймає усі три фахи, програма вищих кляс має три напрями: механічного обробу в III. і IV. кл[ясах], ковальство в IV. кл[ясі] і слюсарство в IV. кл[ясі].
Плян годин обіймає 40—46 годин науки і вправ у варштатах, в які школа є добре засоблена. Предметом навчання є попри загально-освітні ось які фахові предмети: технольоґія, орґанізація підприємств, хемія з матеріялознавством, фізика з машинознавством і рисунки. Варштатові заняття займають визначне місце в програмі, бо 17—27 год. тижнево.
II. Електрична ґімназія має за завдання практично і теоретично підготовити молодь до елєктромонтерства. Перші кляси обіймають елєктротехніку взагалі, кл[яса] IV. бере на увагу напрям техніки сильних струй і телє- та радіотехніки. Крім цього для практичного вишколу учнів в елєктр[ичних] інсталяціях відбувається позашкільна інсталяційна практика.
Праця у школі і варштатах треває  40—43 год. тижнево, а поза загально-освітніми предметами обіймає: основи елєктротехніки, елєктричне урядження, телєтехнічні лінії, матеріялознавство, технольоґію, фізику з машинознавством, елєктр[ичні] машини, телє- і радіотехніку, телєфонію, телеґрафію, радіотехніку, орґанізацію елєктр[ичних] заведень і рисунки.
III. Механічний ліцей має дати крім практичного, ширше знання теоретично-фахове і загальне. Він підготовлює: а) до праці при орґанізуванні продукції в метал[евому] промислі механічнім, б) до праці конструкторів у цьому промислі або до чинностей енерґетиків у рільних ділянках господарського життя.
Побіч загально-освітніх є там такі фахові предмети: технольоґія металів, варштати, частини машин, помпи, кітли, мотори, конструкційні вправи, елєктротехніка, термодинаміка, орґанізація підприємств, рисунки та ін. Праця у варштатах столярськім, тесельськім і ковальськім.
IV. Дороговий ліцей дає крім практичного, ширше теоретично-фахове знання потрібне до праці при орґанізуванні і веденні робіт звязаних з будовою і утримуванням доріг, та конструкторських чинностей в цій ділянці. Вчать там крім заг.-освітніх предметів, таких фахових: дороги, залізниці, земні роботи, будівництво, мости, залізобетон, статика і витрималість матеріялів, кошторисування, гірництво, матеріялознавство, водопроводи і т. ін. Праця у варштатах столярських, тесельських, ковальських.
Наука треває в ліцеях 3 роки. Плян занять 42—44 год. тижнево. До ліцеїв приймають учнів з покінченою ґімназією нового типу, або VI. кл. давнього, а також з 3—4 літньої середної фахової школи попередженої покінченою VII. кл[ясою] народної або III. кл[ясою] давньої ґімназії, у віці 16—20 літ.
Кандидати з покінченою ґімназією здають тільки іспити з рисунків (у розмірі ґімназії), кандидати з фах[ових] шкіл здають рисунки, польське і математику (у розмірі ґімн[азії] загально-освіт[ої]). Покінчений Ліцей дає право виконувати відповідне звання і охочим вступити на високі школи спорідненого фаху нарівні з абсольвентами загально-освітніх ліцеїв. Такі теж самі військові управнення.
Вписи і вступні іспити починаються 27 червня. Є теж лікарські оглядини і психотехнічні досліди. Можна теж долучати свідоцтво ґімназійного шкільного лікаря до прохання.
Подаючи ці інформації просимо теж інші часописи ними покористуватися, щоби вони дійшли усюди там, де доходить наша преса.
Д.Коренець.