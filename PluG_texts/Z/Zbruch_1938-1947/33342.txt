◦ ◦ ◦ ◦ ◦ ◦ ◦

Виступ Черчіля в палаті громад
ЛОНДОН, 28 лютого (ТАРС). Агентство Рейтер повідомляє, що морський міністр Черчіль виступив учора в палаті громад з пропозицією про асигнування коштів на морський флот.
"Я, — заявив Черчіль, — звертаюсь до палати громад від імені морського флоту із проханням надати в наше розпорядження трохи людей, декілька кораблів і трохи грошей". Заява Черчіля відносилась до асигнувань на потреби морського флоту в символічній сумі 100 фунтів стерлінгів, але насправді вона становить багато міліонів фунтів стерлінгів, дійсні розміри якої не були опубліковані.
Відмітивши, що Німеччина в наслідок ріжних причин понесла великі втрати в підводному флоті, Черчіль в той же час визнав, що Англія "понесла істотні втрати від усіх небагатьох німецьких човнів, що оперують в теперішній час", З наступом літньої пори, — сказав він далі, — кількість вступаючих до ладу в Німеччині підводних човнів буде зростати, і Англія "повинна їх зустріти новими суднами, побудованими спеціально для боротьби з підводними човнами".
Для боротьби з мінними атаками англійський уряд за заявою Черчіля вдався по допомогу до риболовного флоту і рибаків, залучаючи їх до тралення мін. Уряд вирішив також озброїти торговельний і риболовний флот.
Черчіль різко критикував позицію нейтральних країн. Він обвинувачував їх в тому, що вони нібито "притримуються доктрини, як видко схваленої Німеччиною". Ця думка Черчіля, стверджується тим невдоволенням, яке висловлено в пресі нейтральних країн з приводу його доповіді, в якій він вказав цим країнам "на їх обов'язок".
Торкаючись цієї позиції нейтральних країн, Черчіль заявив: "Недивно, що англійському урядові все це обридло. Мені особисто це також набридло". В зв'язку з цим Черчіль різко поставив питання про те, що надалі англійський уряд повинен відмовитися від "педантичного тлумачення різних правил і конвенцій, що зачіпають нейтральні країни". Аналізуючи наслідки шестимісячної війни на морі, Черчіль підкреслив, що загальний тонаж втрат англійського військового флоту складає 63 тисячі тонн, а "чисті втрати торгового флоту складають 200 тисяч тонн". Черчіль визнав, що англійський лінкор "Бархем" попсований торпедою і що другий лінкор "Нельсон" натрапив в грудні минулого року на магнітну міну. За словами Черчіля обидва лінкори незабаром стануть до ладу. 