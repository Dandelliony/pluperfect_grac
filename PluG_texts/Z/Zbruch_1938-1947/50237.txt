Психольоґічний портрет Шевченка

З відчитової салі
Чергові сходини Наукової Секції при УЦК в Кракові відбулися в середу 9. квітня ц. р. в домівці Українського Видавництва при Райхсштрассе 34, в год. 19-ій. Голова Наук. Секції, проф. д-р І. Раковський, відкрив сходини, вітаючи численних членів і гостей. Проф. Павло Зайцев виголосив незвичайно цікавий реферат "Психольоґічний портрет Шевченка".
Прелеґент зясував психіку ґенія, відмінну від звичайної людини, незвичайно чутливу й вразливу, що дуже гостро реаґує на особисте, людське й національне терпіння. На смертному ложу написав Шевченко свій передсмертний вірш у погідному настрої античних мудреців. Він не боявся, бо знав, що є безсмертя.
Ґеніяльність Ш-ка пізнати з його творів і біоґрафії. Він зовсім інакше реаґував на життя, як звичайні люди. Вже в дитинстві, як 13-літній, переживав він екстази. На чуже горе реаґував він дуже гостро. Як дорослий і освічений вів себе як дитина, бо ґенії подібні до дітей. Ціле життя був наївним. Вірив і розчаровувався як дитина. Часто гаряча любов переходила без причини в ненависть, як у дітей.
Його любов до України виростала як сніжна куля. Від родинної Кирелівки й околиці любов поширилася чимраз ширше, аж обняла цілу Україну як велика сніжна лявіна. Ш-ко нераз затрачує межі між дійсністю й уявленим образом, у нього персонажі його творів живуть, напр. "син Катрусі". Ш-ко співчуває зі своїми героями, як з живими людьми. Вони живуть у його уяві: "Є з ким у світі жити, я не одинокий сирота!". Хоч радісних переживань мав мало в житті, то радість життя пробивається в його творах.
Життєвий шлях Ш-ка був вкритий терням. Після великої творчої напруги мусів довше відпочивати, нераз цілий місяць.
Шевченко був не тільки ґеніяльний поет, але й ґеніяльний маляр, різьбар і співак. Був також архітект. Не маючи великого голосу, тільки добрий слух, своїй співом брав за серце, вкладав у нього всі свої почування, так, що люди плакали, коли він співав сумні пісні.
Коли Ш-ко творив, переживав естетичну насолоду, катарзіс.
Як творив "Гайдамаків" — дивився на картини Брюлова. Йому ввижалися тоді степ, Україна й дієві особи. Його творчість була молитвою, бо молитовні переживання ідентичні з тими, які має поет, коли творить.
Перший Куліш відчув і признав ґеніяльність Шевченка, одначе не міг йому цього простити. Те, що в Ш-ка само приходило — Куліш осягав довгою працею.
Ш-ко мав "божеську манію". Коли приходив час естетичних емоцій, він очищений творив немов під диктатом, виливав на папір те, що немов чув у повітрі.
Поки істнуватиме Україна й український нарід — Шевченка сприйматимуть як ґенія. В Ш-ка втілилися всі найкращі прикмети української нації, все зібралося в ньому, як у сочці.
Тільки ґенії можуть творити примітиви, такі, напр., як "Садок вишневий...".
Ш-ко не міг помиритися з істнуванням лихих людей. В нього гарний мусів бути добрий, а поганий — лихий. Він вважав, що кожна людина добра з природи, псує її система; коли скинути царизм і кріпацтво — люди стануть добрими. Ш-ко мав велику віру в людину, в її природну незіпсутість. Він очаровував людей, був актором у житті, вмів жити з людьми. В ньому закохувалися жінки, мужчини корилися його волі. Його голос чарував людей своїм незвичайним тембром. І так було скрізь: на Україні, в Петербурзі, Оренбурзі, на засланні над Аралом. В цьому є секрет ґеніяльности Шевченка. Він не вмів бути нещирим; що йому не подобалося — голосно виявляв. Був абсолютно щирий, як дитина, бо був ґеній.
В одногодинному викладі змалював проф. Зайцев у кольоритних картинах психольоґічний портрет Шевченка так плястично, що дав багато нового для розуміння Шевченка та його творчости. Тому виклад цього безперечно найкращого в нас знавця Шевченка нагородили зібрані рясними оплесками. Шкода, що виклад не відбувся в більшій салі та що його не мали змоги почути ширші круги українського громадянства Кракова. 