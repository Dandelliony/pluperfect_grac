Делегація трудящих сонячної Грузії у Львові

Гості знайомляться з містом
Вчора вранці біля готелю "Інтурист", де зупинилися дорогі гості — делегація трудящих Грузії, — вишикувався довгий ряд автомашин. Гості висловили бажання оглянути старовинне українське місто Львів, його найцікавіші місця.
В супроводі секретаря обкому КП(б)У тов. Грищука і голови облвиконкому тов. Тимченка вони рушили в цікаву екскурсію.
— Прекрасне, культурне місто, — щохвилини схвально відгукувалися гості, розглядаючи красиві будинки, старовинні костели, парки, вулиці і площі.
Машини з розгону взяли висоту і зупинилися. Найвища точка Львова — Високий замок. Довго гості милувалися прекрасним краєвидом міста, що розгорталося в долині. Увесь Львів видно з нього, як на долоні. Грузинські товариші ще раз підтвердили, яке захоплююче враження своєю архітектурою і розташуванням справив на них Львів. Вони з величезною увагою прослухали коротеньку розповідь екскурсоводів про історичне минуле міста історію окремих старовинних будівель тощо.
Після Високого замку делегація прибула на Личаківський цвинтар.
— Скільки подорожую по країні, а такого красивого цвинтаря, таких розкішних, художньо виконаних пам'ятників і склепів ніколи не бачив! — з захопленням каже народний артист СРСР орденоносець А. Васадзе.
Ось і могила великого Каменяра, улюбленця українського народу, поета — громадянина Івана Франка. В урочистій мовчанці делегація сонячної Грузії кілька хвилин простояла біля могили, віддаючи шану вірному синові братської України. На могилу Франка грузинська делегація поклала кілька величезних букетів білих квітів.
Глибоке враження на гостей справила панорама. Гості дуже цікавилися методом роботи художників над цим видатним твором мистецтва, розпитували про зміст окремих деталей величезної картини, про історичний період, що його відображає панорама.
Свою кількагодинну екскурсію по місту гості завершили оглядом Львівського державного історичного музею.
— Місто справило на нас глибоке, радісне враження, — заявили гості. — Цю чудову екскурсію ми пам'ятатимемо довго. Щира, сердечна подяка за гостинність.
Увечері посланці грузинського народу вирішили провести перше знайомство з мистецтвом радянського Львова. Вони в повному складі дивилися спектакль "Аіда" в державному театрі опери та балету.
К. Днєпров. 