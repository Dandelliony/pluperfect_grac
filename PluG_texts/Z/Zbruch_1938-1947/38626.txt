Виставка львівських графіків в Києві

Перше знайомство столиці Радянської України з творчістю львівських художників-графіків відбулося на виставці, відкритій в клубі письменників. Хоч у виставці взяли участь не всі художники і виставлені твори не повно характеризували творчість їх авторів, проте була цілковита змога достатньо оцінити стан графічного мистецтва у Львові.
Багатство представлених тут графічних технік, — від рисунків олівцем до найскладніших комбінованих офортів, досконалість у користуванні матеріалом, — свідчить про високий рівень професійної майстерності львівських графіків.
Великий інтерес викликали твори найстарішої західно-української художниці Олени Кульчицької, відомої в Києві ще в подореволюційних виставках. Досвідчена художниця показала ряд своїх давніх робіт, зокрема, прекрасний офорт "Буря", цікавий стилізований портрет гуцула і серію кольорових гравюр на тему з життя гуцулів. Однокольорові гравюри Кульчицької справляють більше враження, ніж кольорові, бо колір в її творах відіграє другорядну, підкорену роль,
З майстрів старшого покоління слід відзначити Якова Глязнера, Людвика Тировича і Осипу Кратохвилю-Відимську. Пейзажі Глязнера — тонкого і культурного художника — сповнені живого подиху природи. Твори Тировича, виконані в своєрідній манері, якій властива живописна трактовка форми, свідчать про високу майстерність автора. Кратохвиля-Відимська добре володіє найрізноманітнішою технікою офорту, монотипії, часто і охоче комбінує їх. Проте, це комбінування не завжди виправдане, не завжди підказане естетичними вимогами і тому часто справляє враження еклектичного користування матеріалом.
У талановитого молодого художника Володимира Баляса найкраще — пейзажні малюнки олівцем. Дуже хороші роботи молодого майстра Абрама Мендельсона. Серед них приваблюють щирістю виявлення почуття автопортрети, в яких художник чудово передав пройнятий тихим сумом вираз глибоких очей. Запам'ятовуються своїм сміливим рисунком і гостротою характеристик портрети чоловіка і дівчинки.
Двоїсте враження справляють твори Оттокара Гребнера. Це, без сумніву, талановитий художник. Виставлені ним портрети, не зважаючи на свою експресіоністичність, виявляють вміння художника дати реалістичну психологічну характеристику портретованого. Але поруч художник виставив свої композиції, виконані в дусі крайнього німецького експресіонізму, з покрученими, спотвореними людськими постатями, сповнені якогось істеричного надриву. Ці роботи свідчать, що формалістичні впливи дуже сильні в творчості Гребнера. Художник повинен серйозно подумати, щоб якнайшвидше позбутися їх.
Взагалі, впливи західно-європейського післявоєнного мистецтва, з усіма його занепадницькими, формалістичними рисами ще дуже міцні в творчості ряду графіків Львова. Дружньою творчою критикою треба допомогти цим художникам перебудуватися. Для здійснення цього треба встановити найщільніший творчий зв'язок львівських графіків з художниками Москви, Ленінграда, Києва, Харкова. Благотворний вплив радянської графічної школи, яка має світове визнання, безумовно зробить свою справу — допоможе львівським графікам твердо стати на шлях соціалістичного реалізму.
Серед львівських графіків є багато високообдарованих майстрів, які, без сумніву, ввійдуть в перші ряди творців радянського образотворчого мистецтва.
Столиця Радянської України з інтересом чекає великої графічної виставки, яка широко і повно ознайомить києвлян з творчістю львівських графіків.
Л. Владич. 