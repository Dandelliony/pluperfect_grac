◦ ◦ ◦ ◦ ◦ ◦ ◦

Обговорення в США питання про допомогу Англії
НЬЮ-ЙОРК, 11. (ТАРС). В офіціальних колах заявляють, що, як тільки конгрес остаточно схвалить законопроект про передачу в позику або в аренду озброєння, Рузвельт прискореними темпами почне реалізацію програми допомоги Англії. За словами газети "Нью-Йорк Пост", Рузвельт має намір поставити вимогу конгресові про асигнування додатково 10 млрд. доларів на виробництво озброєння, з яких на 5 млрд. для Англії і інших країн і на 5 млрд. — для США. Таким чином, асигнування на здійснення програми озброєнь США перевищуватимуть 38 млрд. доларів. Деякі газети вважають, що Рузвельт має намір всі 10 млрд. доларів витратити на подання допомоги Англії.
Один з членів комітету національної оборони США фінансіст Гарріман вилетів у Лондон як особистий представник Рузвельта для сприяння проведенню програми допомоги Англії. Перед від'їздом Гарріман заявив представникам преси, що американська допомога Англії включає "все від озброєння до продовольства". Американська преса, обговорюючи програму допомоги Англії, відмічає головним чином заходи, які повинні допомогти Англії ліквідувати кризис судноплавства. Як передає газета "Нью-Йорк Таймс", начальник оперативного відділу морського міністерства адмірал Стендлі вже розглядає питання про те, кораблі яких типів США можуть передати Англії. Можливо, пише газета, що США обміняють свої есмінці і крейсери на 2 нові англійські лінкори. Це дасть Англії можливість посилити конвоювання своїх суден в той час, як придбання Сполученими Штатами двох англійських лінкорів посилить їх тихоокеанський флот.
Американський сенат схвалив законопроект про асигнування коштів на будівництво воєнно-морських баз
НЬЮ-ЙОРК, 11. (ТАРС). За повідомленням агентства Ассошіейтед Пресс, сенат схвалив законопроект про асигнування 245 млн. доларів на будівництво воєнно-морських баз на Гуамі, Самоа і інших островах Тихого океану, а також на територіях, одержаних від Англії в Атлантичному океані.
За твердженням агентства Юнайтед Пресс, сенат асигнував додатково 100 млн. доларів на збудування берегових баз в США. Голова сенатської комісії у воєнно-морських справах Уолш вказав, що з цієї суми 400 тис. доларів передбачається витратити на будівництво бази коло Норфолка (штат Віргінія). Вона призначається для "проведення навчань по висадці експедиційних сил з десантних суден".
Нестача медичного персоналу в Англії
НЬЮ-ЙОРК, 11. (ТАРС). За повідомленням агентства Юнайтед Пресс, начальник американського військово-санітарного управління Парран, який повернувся з Англії, заявив, що в Англії відчувається гостра нестача лікарів і сестер-жалібниць. Англія, додав Парран, вітатиме прибуття добровільців з СІЛА для несення медичної служби.
Результати нальоту німецької авіації на Портсмут
НЬЮ-ЙОРК, 11. (ТАРС). Агентство Юнайтед Пресс повідомляє, що в наслідок другого повітряного нальоту на одно з міст південного побережжя Англії (за заявою кореспондента агентства Ассошіейтед Пресс, цим містом є Портсмут) в місті знищено багато будинків і порушена робота транспорту. Очевидно, число жертв значне. Це був найзапекліший і довгий наліт з усіх зроблених цього року.
Втрати торгового флоту
ЛОНДОН, 11. (ТАРС). Як передає агентство Рейтер, Англія втратила за тиждень, що закінчився в ніч на 3 березня, 20 англійських пароплавів, 8 пароплавів союзників і один пароплав нейтральних країн, загальним тоннажем в 148.038 тонн. За німецькими ж даними, втрати англійського флоту за цей тиждень складають 428.500 тонн.
Воєнні готування Австралії і Нової Зеландії
НЬЮ-ЙОРК, 11. (ТАРС). За повідомленням газети "Нью-Йорк Таймс", австралійський уряд має намір створити запаси продовольства на випадок надзвичайних обставин. Всім роздрібним торгівцям також запропоновано створити запаси продовольства на три місяці.
Одночасно повідомляється, що в Новій Зеландії пройшли військову підготовку 130 тис. солдатів, з яких 30 тис. вже перебувають в Англії і 70 тис. призначені для оборони Нової Зеландії. В Англії перебуває також 1.000 новозеландських льотчиків, 6.000 льотчиків проходять підготовку.
Прибуття в Австралію японського посланика
ЛОНДОН, 11. (ТАРС). Як передає агентство Рейтер, сьогодні в Брісбейн прибув перший японський посланик в Австралії Кавай.
Заява представника французського уряду
ВІШІ, 11. (ТАРС). Представникові французького уряду було задане запитання про те, чи поділяє французський уряд заяву де Брінона, яку він зробив нещодавно парижським журналістам. (Де Брінон заявив, що французські воєнні кораблі будуть чинити опір англійським воєнним кораблям, які зупиняють французькі торгові судна). Представник відмітив, що уряд Віші поки ще офіціально не оголосив своєї точки зору, але не виключена можливість того, що найближчим часом можуть бути опубліковані урядові заяви в цьому дусі.
Поїздка Мацуока в Німеччину і Італію
ТОКІО, 11. (ТАРС). Як передає агентство Домей Цусін, міністр закордонних справ Японії Мацуока виїжджає 12 березня з Токіо до Німеччини і Італії, де матиме зустріч з керівниками Німеччини і Італії.
Прибуття англійської дипломатичної місії з Софії в Стамбул
СТАМБУЛ, 11. (ТАРС). Сьогодні спеціальним поїздом, наданим турецьким урядом, у Стамбул прибула англійська дипломатична місія в Болгарії на чолі з англійським послаником Ренделем. 