Звідомлення Губернатора Д-ра Ляша під час засідання Уряду у Львові

Львів, 25 жовтня.
Під час засідання Уряду Генерал-губернатора, що відбулося у Львові, після вступної промови Генерал-губернатора д-ра Франка, про що ми повідомили вчора, забрав слово Губернатор д-р Ляш.
У своїй промові д-р Ляш склав докладний звіт з виконаної за два місяці відбудівної праці, яку йому доручив Генерал-губернатор. Передусім він підкреслив, які жахливі наслідки мав дволітній большевицький режим для цих земель, де за два роки цілком знищено культурне життя, а життєві умови населення зведено до дуже низького рівня. За той час усі промислові, торговельні і ремісничі підприємства втратили основу свого існування і не було мови про який-небудь господарський порядок та про згідний з природними законами його розвиток. В дні 1 серпня німецька влада перебрала ці землі, які за час большевицької окупації були позбавлені того всього, що творить основи торгівлі чи промислу, були позбавлені порядку в кожній ділянці. Але доручені йому і Урядові завдання були виконані жертвенно. Вже кілька тижнів працюють усі відділи на зразок структури Уряду та управління в інших областях. Вже утворено на провінції клітини праці, підпорядковані окремим відділам Обласного Управління, а їхній апарат постійно поліпшує свою роботу. Також треба було боротися з різними труднощами, так як це було в інших областях. Вся енергія була скерована на важливі господарські проблеми, передовсім на ті, які видвигало ремесло і сільське господарство. З господарськими питаннями взагалі, а рільничими зокрема, близько зв'язані в цьому краю політичні питання. Широкі кола українського громадянства почувають велику вдячність за визволення з большевицької неволі. Тепер для української молоді засновується різного типу фахові школи на теренах цілої області; головна увага скерована на те, щоб вишколити кваліфіковані кадри керівників сільськогосподарських підприємств, а також на те, щоб споміж українців вишколити людей для роботи в адміністрації та в інших державних установах.
Під теперішню пору господарські відносини Галицької області вже цілком прирівняні до тих, які існують у Генерал-губернаторстві. Щоправда, продукція області ще не зовсім задовільна. Воєнні руйнування були такі великі, що можна було пустити в хід тільки деякі фабрики та заводи.
Харчова промисловість потерпіла багато шкод внаслідок воєнних дій. З цією недомогою в'яжеться і друга, а саме труднощі транспорту. Державне управління застало шляхи в дуже поганому стані. І неможлива річ, щоб у короткому часі можна було направити шляхи, довжиною в сотні кілометрів, хоч багато вже в цій галузі зроблено. Відкрито цілу низку народних шкіл і розпочалася організація фахового шкільництва.
Далі Губернатор обговорив дві важні потреби Львова, а саме справу забезпечення водою і справу каналізації. Незабаром — казав він — місто матиме інший вигляд; вже почалась направа доріг, вироблено плани перебудови міста, відновлюється житлові будинки, а передовсім відбудовується ті, які знищила війна.
На цьому Губернатор д-р Ляш закінчив своє звідомлення.
Після звітної промови Губернатора д-ра Ляша, шеф Уряду д-р Льозакер почав низку ділових звітів поодиноких керівників Уряду, які подрібно представили Генерал-губернаторові свої досягнення в реалізації доручених їм завдань у ділянці організування економічного, господарського, адміністративного та культурного життя Галицької області.
Вислухавши звіти, Генерал-губернатор д-р Франк склав подяку Губернаторові д-ру Ляшеві і його співробітникам за їхню успішну і корисну працю.
В заключному слові д-р Ляш запевнив Генерал-губернатора, що він і його уряд далі жертвенно працюватимуть на дорученій їм стійці.
На цьому засідання Уряду закінчено. 