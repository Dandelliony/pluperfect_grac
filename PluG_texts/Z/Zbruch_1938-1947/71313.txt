В двадцяті роковини смерти М. Сумцова

Дня 15 вересня минуло двадцять років від смерти М. Сумцова, видатного вченого-етнографа, літерата, публіциста і громадського діяча, який помер у Харкові 1922 року.
М. Сумцов народився на Харківщині у 1854 році, скінчив 2 Харківську гімназію, у роках 1871-75 був студентом Харківського Університету, з 1878 року — його професором і деканом історико-філологічного факультету.
М. Сумцов належав до тих передових верств суспільства кінця XIX і початку XX століття, що присвятили себе рідному краю, рідному народові, рідній мові. Головні праці Його, що користуються почесною популярністю не тільки в Україні, але й за кордоном — це безліч, бо понад 500 дослідів, наукових розвідок, статтей, праць, книжок, критичних заміток з історії літератури, української літератури, старої і новітньої зокрема, української народньої поезії, пісень, казок, дум, приказок і т. д. і української етнографії. З наукових праць М. Сумцов знавець старої і нової України, з характерною рисою: щира любов до свого народу, його мови, побуту, його творчости.
Найбільшої популярности академік М. Сумцов здобув собі працями з української етнографії. З етнографії і фолкльору залишив по собі багато цікавих і науково цінних дослідів і статтей переважно з вивчення українського побуту. То є ґрунтовні начерки з української старовини, народніх звичаїв, традицій, обрядів тощо і почасти з археології.
Велику увагу академік Сумцов приділив кобзарству і кобзарям, як носіям українських дум, історичних пісень, сумної долі України, так би мовити ходячим історикам України. Темі про співців М. Сумцов присвятив дві свої окремі розвідки: "Изучение кобзарства" (1906) і "Бандурист Кучеренко" (1907).
З походження слобожанець (народився в с. Боромлі Охтирського повіту кол. Харківської губ.), академік Сумцов особливо цікавився історією, народнім побутом і фолкльором Слобожанщини, віддаючи їй свої сили, знання та любов. З науковою метою провів велику екскурсію по Охтирщині і як результат цієї етнографічної екскурсії написав відому працю: "Очерки народного быта" (1900), приймав активну участь в організації XII археологічного зїзду в Харкові 1902 р., XII — в Катеринославі 1905 р., у влаштуванні етнографічної вистави в Харкові 1902 р. та особливо в організації етнографічного музею при Харківському Університеті 1905 р. Ця видатна діяльність знайшла високу оцінку в Росії, на Україні і за кордоном. У 1920-22 роках організував у Харкові Музей Слобідської України ім. Григорія Сковороди.
М. Сумцов не стояв осторонь сучасности і політичного життя: різко відстоював вимогу, щоби в Росії дано повну свободу українському слову не тільки в поетичних творах, а й в наукових статтях та в нижчих, середніх і навіть у вищих школах.
Мав академік Сумцов і великі звязки, знайомства і листування зі всіма українськими діячами свого часу в Україні, Галичині і за кордоном та залишив по собі велику епістолярну спадщину. Як громадський діяч Сумцов належав до харківської української національної громади, заснованої фундатором Христиною Алчевською 1862 року та багатьох громадських культурно-освітніх і благодійних товариств.
По роках світової війни і революції М. Сумцов не припиняв своєї наукової роботи і брав участь у культурному і громадському житті Харкова. За останні свої роки 1918-20 написав: "Начерк розвитку української мови", "Хрестоматія по українській літературі" і великий твір — "Слобожане" (історико-етнографічна розвідка) видання "Союз", Харків. У виданні "Рух": "Шевченко і Слобожанщина" при "Кобзарі" Шевченка, де зібрано матеріяли про відносини Шевченка до Харкова і харківян та "Я. Щоголів", твори, повний збірник з ілюстраціями, ним упорядкований.
Академіка Сумцова є чим згадати, є за що йому дякувати і є за що память Його вічно шанувати. його праці будуть повсякчас памятником Його імення, як вірного сина народу.
Харків, 8. 9. 1942.
Антін Карпо. 