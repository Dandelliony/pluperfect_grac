Співець селянської бідноти

До 4-роковин з дня смерті В. Стефаника
Кожен хто знав Василя Стефаника, як письменника і людину, не міг стримати свого жалю у дні великої радості, коли над Західною Україною замайорів червоний прапор волі, боляче, що його немає між нами. Стефаник належав до тих західноукраїнських письменників, що весь час стояв за найтісніший культурний зв'язок з Радянським Союзом. Він вважав найкращою хвилиною свого життя момент, коли одержав звістку, що його твори перевидають радянські видавництва.
Факт, що твори Стефаника друкують на Радянській Україні, був для нього найкращим доказом, що між західно-українськими і радянськими землями немає кордону. Водночас Стефаник підбадьорював себе думкою, що він не місцевий, провінціальний письменник, дарма, що сюжети бере тільки з одного закутка наших земель і що пише говіркою.
Західноукраїнська література не мала письменника, що вмів би з такою силою, як Стефаник змалювати всю трагедію трудящого народу. Не було в нас і другого такого письменника, що був би так тісно звязаний з батраками і сільською біднотою. Стефаник-інтелігент, що почав свою літературну працю в колі польських письменників-декадентів, в той час, коли вони всю літературну творчість хотіли відірвати від буденного життя, повернувся з далекого панського Кракова в своє рідне село Русів коло Снятина. Земля на якій він виріс була для нього найглибшим джерелом натхнення. Стефаник не змальовував краси цієї землі, як великоміський естет, а добував з картин села та душі селян те, що їх найбільше хвилювало — боротьбу за хліб, право на працю, пошану до людини.
Село, яке змалював нам Стефаник, не грало барвами веселки, а нависало гнітучою мрякою злиднів, кривди, неписьменності. Це було те село, що не зазнавало животворного буревію соціалістичної революції, так зване "галицьке село" експлуатоване від віків польською шляхтою. Герої Стефаника іноді більше обездолені, ніж міські пролетарі бо їм освітлювали шлях високі ідеї соціалізму, в той час як селянин лишався самотній і зацькований на маленькому клаптику землі.
Стефаник, як великий знавець селянської душі зумів зобразити віру в перемогу тих, що знесилені в ярмі падали на шляху, бунтувались і кидали грізний виклик експлуататорам.
Стефаник був гострий критик капіталістичного ладу. Він не зрадив високого звання письменника і писав тільки кров'ю, що мала запах сільської землі і селянського поту. І за те, що він не зрадив цього звання, за те, що він служив своєму народові, ми шануємо його світлу пам'ять.
М. Рудницький 