◦ ◦ ◦ ◦ ◦ ◦ ◦ ◦ ◦ ◦

Посвячення православної церкви. На днях відбулося посвяченя нової православної церкви в Моршині пов. Коломия на терені станиславівської єпархії. Посвячення нової православної церкви довершив протоєр. Г. Павлишин в асисті оо. Ст. Пашкевича з Галича, Прокопа Вальченка з Долішнього Кута, о. Петра Саковича з Коломиї та діякона Петра Швеця.
Сензаційна боротьба за престіл вірменського архиєпископа у Львові. Римо-католицька Митрополича Консисторія у Львові запевнила вістку, що її подав львівський "Дзєннік Польскі" про призначення двох нових польських архиєпископів та кількох єпископів. У звязку з тим "Дзєннік Польскі" вияснює, що редакція дістала телєфонічно вістку від кс. К. з римо-католицької консисторії у Львові про згадані призначення польських церковних достойників. Одночасно "Вєк Нови" повідомляє, що у Львові йде від довшого часу боротьба і тайні інтриґи у звязку з необсадженим вірменським митрополичим престолом. Найріжніші поголоски в цій справі спричинюють багато прикростей згаданим номінатам. В останньому часі інтриґанти пустили навіть поголоски про кс. д-ра Ромашкевича., про істнування якого вірменська Митрополича Консисторія у Львові взагалі нічого не знає.
Львівська хроніка, в пятницю пополудні вибухла пожежа в монастирі СС. Бенедиктинок при пл. Бенедиктинській ч. 2. підчас натирання підлоги. Сестра Б. Рошик, яка намагалась загасити пожежу, важко попарилась й її відвезли до шпиталю у важкому стані. Пожежу вгасили, заки приїхала пожежна сторожа. — При вул. Міцкевича наколесник М. Куропатва наїхав на Юлію Лєц, яка потовкла собі праву руку. — При вул. Рутовського шофер Попс наїхав на наколесника Ф. Реґенчука, який важко потовкся — Невідомий злодій витягнув у трамваю ч. 2-В Гандлев (вул. св. Софії ч. 12) портмонетку зі 194 зол. і квіт нотаря з Бродів на 315 зол. — У городі Костюшка нагло занедужав Ян Цалка (вул. Клепарівська ч. 15), якого перевезли до шпиталю.
Грали в карти в церкві. Перед окружним судом у Коломиї відбулася розправа проти парубків з Хлібичина, які грали в карти і курили папіроски в церкві. Суд засудив Івана Ронанчука, Михайла Сусака, Василя Куриляка, Федора Горичку, Михайла Бачука і Василя Сусака по 1 році безоглядної кари вязниці.
Студент прав обікрав костел. У Чижеві високо-мазовецького повіту обікрав костел Мечислав Бжозовський; студент виленського університету, син багатих батьків. Бжозовський набрав з костела дорогоцінні предмети вартости 5.000 зол. Поліція арештувала вломника. Він сидів уже у вязниці за фальшування щадничих книжок, з яких вибирав гроші на пошті. Недавно пробував обікрасти палату в Чижеві, куди закрався до середини і пересидів під ліжком цілу ніч, але грошей не знайшов. З черги пробував обікрасти пошту. 