Український Лісовий Науково-досвідний Інститут ім. Митрополита графа А. Шептицького у Львові

Поруч Лісової Секції що існує при Інституті для Німецької Праці на Сході (Інстітут фір ді Дойче Остарбайт) єдиною науковою установою, що працює в ділянці лісництва, є Львівський Лісовий Науково-досвідний Інститут. Він продовжує працю заснованої у 1938 р. нашим Митрополитом інституції, що одержала назву "Український Лісовий Науково-досвідний Інститут ім. Митрополита гр. Шептицького".
Завданням його є охорона лісової природи, піднесення лісової господарки, ведення лісових досвідів, вишкіл фахового персоналу, видавання наукових та популярно-наукових публікацій. Основою для досвідів Інституту від початку його існування стали ліси Лозини біля Янова. Поруч того досвіди велися у митрополичих карпатських лісах у Підлютому й у диких лісах Горганів з 400 гектаровим резерватом сосни-кедрини. Інститут заопікувався й науково досліджував усі ліси, що належали до греко-католицького церковного майна.
За большевицьких часів створено з янівських і лозинських лісів "Лісову наукову досвідну стацію", яку включено до Львівського Політехнічного Інституту. У ході цих двох літ виконано багато наукових робіт, хоч Інститут пережив неодну тяжку хвилину.
Прихід Німецької Армії створив нові умовини праці. Інститут знову став працювати у всіх своїх відділах під керівництвом доцента Пясецького. Тереном наукової праці Інституту, якого офіціяльна назва є "Форстліхе Ферзухсанштальт" — є Дистрикт Галичина, та лісове питання України.
До співпраці будуть покликані теж київські лісові наукові Інституції.
Тепер Інститут викінчує давніше початі роботи, уладжує лабораторії та науково-досвідний ревір у Янові (5.000 га), переводить на ньому досвідні площі. Між співробітниками є багато першорядних наукових сил, між іншими знаток лісової господарки в Україні, к. ректор Лісової Академії в Подєбрадах і автор основної монографії про ліси і лісову господарку в Україні, проф. Іваницький. Всі вони успішно працюють над розвитком лісової господарки.
(тп) 