Всі для українського студенства!

Львів, 2 вересня.
У цьому вересні ввесь наш загал, всі ми маємо виконати високонаціональний, а навіть, можна сказати, почесний обов'язок. Цей місяць присвячений українському студентству і всі ми мусимо причинитися до того, щоб по над дві тисячі українських студентів дістало від нас усіх найповнішу матеріяльну спромогу студіювати і, таким чином, стати в найкоротшому часі зразковими робітниками і відданими провідниками народу. Хто ширшим і глибшим оком гляне на сьогоднішня дійсність, той зрозуміє велику вагу цього обов'язку. Допомога українській студіюючій молоді — це ніякі жертвенні жести, це ніякі акти милосердя, це наш твердий обов'язок, як обов'язком вояка боротися збройно на фронті в обороні своєї батьківщини, як обов'язком хлібороба виплекати якнайкращі плоди ріллі. Ми завжди помагали своїй студіюючій молоді. Але значення тієї допомоги не було ніколи таке велике, як саме сьогодні, в часі світової завірюхи, коли важиться доля для багатьох народів, коли, між іншим, від скількости та якости нашої інтеліґенції залежатиме місце нашого народу в новому світі, що твориться.
У нас немає найменшого сумніву, що наш загал уже давно зрозумів оцей дуже важний і відповідальний обов'язок та що він радісно виконає його. Але йде про те, щоб виконали його дослівно всі, щоб у нас перевелись уже такі явища, що один давав, як на його сили, може й забагато, а інший взагалі призабував про цей свій обов'язок. Каже народна пословиця: "Громада по нитці, а бідному сорочка". Коли ж кожний з нас дасть тільки дрібну лепту на Студ-фонд, зберемо так багато, що не двом тисячам, а й далеко більшому числу студентів зможемо дати стипендії чи інші допомоги. Тому зобов'яжемся до невеликої грошевої чи іншої допомоги українському студентству, але хай це кожний зробить. Як це на практиці національно зорґанізовано повинно виглядати, хай нам світить прикладом німецька зимова поміч. Кожного року з найдрібніших датків усіх верств народу вона приносить велетенські суми, з яких достатню зимову допомогу можна дати тим, хто її дійсно потребує.
Тому обов'язок допомоги українському студентству, оцей почесний обов'язок у відношенні до нації — виконати мусимо всі, і багатші, і бідніші, і інтелігенція, і простолюддя, і місто, і село. Всі по своїй найліпшій волі і в достойному відношенні до своєї достатности. І ще одне. Свою допомогу Студ-фондові не сміємо ототожнювати з нацподатком, що його щомісяця платимо до кас УЦК. УЦК має свої видатки і йому цих грошей потрібно. Наша допомога Студ-фондові мусить бути зовсім унезалежнена від нацподатку. Вона виключно призначена українському студентству, вона призначена на спеціяльні завдання — на вирощення нашої провідної верстви. Про це можна б писати ще дуже багато, але гадаємо, що це зайве, бо всі ми сьогодні вже дуже добре розуміємо, що значить для народу її існування.
Отож у місяці вересні — всі на фронт допомоги українському студентству! Не ждімо, аж звернеться до нас Комісія Допомоги Українському Студентству при УЦК в цій справі, але самі зголосімся до неї з предложенням своєї грошевої допомоги на Студ-фонд. У вересні зберімо докупи всі наші зусилля в одному напрямі: роздобути для нашого студентства стільки, щоб ще й на наступний рік для нього залишилось! Те, що виконаємо, у порівнянні з іншими завданнями нашого народу — у дійсності дрібна справа. Але з дрібниць складається повногранне життя нації, а наша солідність у їх виконуванні свідчить тільки про нашу національну зрілість. Не забуваймо теж і того, що допомога Студ-фондові — це наше збірне зусилля і ним даємо приклад нашій молоді, якої вчимо та від якої вимагаємо зразків національної солідарности. Тому у вересні будьмо для української студентської молоді найприкладнішими педаґоґами. 