◦ ◦ ◦ ◦ ◦ ◦ ◦ ◦ ◦ ◦

Традиційне свято українського купецтва, з нагоди свята св. Юрія, що є патроном українських купців, відбудеться в неділю 7. ц. м. з таким порядком: 1) в год. 9-ій рано архиєрейська Служба Божа у храмі св. Юрія; 2) в год. 12-ій академія в жовтій салі "Народнього Дому" при вул. Рутовського ч. 22. І. На програму академії складаються: Лемківські пісні у виконанні хору "Сурма" під управою дир. О. Плешкевича; привітання — голова "СУК" дир. Я. Скопляк; реферат м-ра С. Кальби п. н. "Св. Юрій патрон купецтва"; гра на бандурі п. Ю. Сінґалевича і виступ хору "Сурма".
Крадіж образів відомого нашого мистця Л. Ґеца у Львові. В ночі з 1. на 2 травня ц. р. невідомі злодії дісталися до робітні відомого нашого мистця проф. Льва Ґеца при вул. Хмельовського ч. 15 у Львові і забрали йому 9 образів. Злодії забрали 7 картин мистця з околиць Кракова, між ними один жіночий портрет у чорнім одязі та дві зі Сянока, де — як відомо — наш мистець є ґімназійним професором. Величина образів 35 X 50 цм., техніка — олійна. 8 образів оправлені в золоті ручні рами. Вартість вкрадених образів 2.900 зол. Якщоб кому з наших громадян попав у руки вкрадений образ нашого мистця — нехай повідомить про це проф. Л. Ґеца в Сяноці.
Викрадав листи з долярами. Минулого четверга 4. ц. м. львівська поліція перевела особисту ревізію у поштового службовика 41-літнього Яна Курдиби з Пустомит, який щодня доїжджав до Львова на головну пошту, де працював. Підчас ревізії поліція знайшла 42 нерозпечатані ще листи з Америки, що їх забрав Курдиба мабуть в останній хвилині перед ревізією. Знайдені листи доручили адресатам. Поліція арештувала Курдибу за послідовне викрадання листів і відставила його до арешту.
Пропав поштовий мішок з посилками. Мин. ночі випав мішок з поштового амбулянсу в поїзді ч. 221, на залізничий шлях між Головним Двірцем і Підзамчем. Брак мішка з поштовими посилками завважили щойно по приїзді поїзду на Підзамче, про що повідомлено уряд руху. Негайні розшуки за мішком не дали ніякого успіху. 