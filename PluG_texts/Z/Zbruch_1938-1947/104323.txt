По Львову і області.

    Телефонізація сільрад. За останній час в районі телефонізовано 12 сільських Рад. Налагодився зв'язок з такими віддаленими селами, як Чорнушовичі, Германів, Білка Шляхотська та ін. В цих же селах встановлені репродуктори, і селяни слухають радіо.   Допомога багатодітним матерям. В 1946 році районний фінансовий відділ вже виплатив багатодітним матерям 430.000 карбованців державної допомоги. Крім того, окремим матерям подана допомога дитячим одягом, взуттям, мануфактурою.   Кредити переселенцям. В район з Польщі переселилося понад 1.000 господарів. Всі переселенці наділені землею від 3 до 5 гектарів, хатами, господарськими будівлями і присадибними ділянками. Декому з них продано по державній ціні коні, вози, упряж. Щоб дати змогу господарям краще влаштуватися на новому місці, держава відпускає кредити. Переселенці вже одержали довготермінових кредитів на 2,900.100 карбованців.   Заготовили і вивезли 2000 кубометрів лісу. Трудящі Ново-Яричівського району за останні два місяці заготовили і вивезли на залізничну станцію 2.000 кубометрів лісу, з них 1.000 кубометрів кріпильного лісу для Донбаса. Найкраще попрацювали селяни села Білка Королівська. Ще до 15 березня було заготовлено і вивезено на станцію 340 кубометрів. Також перевиконали план заготівлі і вивозки лісу селяни сіл Пікуловичі, Вислобоки та ін.   Купують облігації. Селяни, інтелігенція та робітники Ново-Яричівського району ще в лютому закінчили виплату грошей за IV Державну Воєнну Позику. Всього виплачено 1.517 тисяч крб. Зараз трудящі району купують в ощадкасі облігації IV Державної Воєнної Позики за готівку. В райцентрі та по селах в березні продано облігацій на 66 тисяч карбованців. Лише селяни Старо-Яричівської сільради за один день придбали облігацій на 4 тисячі карбованців.   Допомога демобілізованим. В цьому році демобілізовані з Червоної Армії та інваліди Вітчизняної війни — жителі Бродського району одержали 114 тисяч карбованців державної допомоги на придбання коней, корів і відбудову житла.   Передплачують газети і журнали. Великим авторитетом серед трудящих користується наша радянська преса. Трудящі району передплатили на цілий рік 4.120 примірників газет та журналів. Кожне село одержує по 100–150 газет щодня.   Створено жіночу раду. Активно працює жіноча раді в селі Руданці. Ще в минулому році жінки брали активну участь у виконанні плану хлібопоставок, стали ініціаторами засіву 2 гектарів озимини для допомоги інвалідам Вітчизняної війни, родинам фронтовиків, поляглих у війні, сиротам. Взимку жінки також не сиділи, склавши руки. Голова жіночої ради Марія Жижкович організувала жінок, і вони обладнали сільраду, кооператив, побілили клуб. Крім того, жінки організували школу для ліквідації неписьменності.   Вільна Україна 