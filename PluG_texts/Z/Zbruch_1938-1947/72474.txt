◦ ◦ ◦ ◦

Курс для режисерів. Відділ Культурної Праці УЦК улаштовує двотижневий курс для режисерів драмгуртків. Відкриття курсу відбудеться 14 листопада 1942 Оплата 60 зол. Курсантів забезпечиться гуртожитком і за оплатою харчем. Зголошення на курс надсилати до ІНТ (Львів, вул. Францішканська ч. 7) найдальше до дня 5 листопада 1942 р.
Вечір української пісні. Світлиця Співробітників Відділу Культурної Праці УЦК — Літературно-мистецький Клюб, улаштовує в неділю, дня 1 листопада ц. р., в. год. 17-ій вечором, в своїй домівці при вул. 29-го Червня ч. 10, Вечір Української Пісні, за участю Театрального хору, солістки п-ні Сабат-Свірської і дир. В. Блавацького.
Звітування Мужів Довір'я. 18-го жовтня ц. р., відбулося у Делегатурі Українського Окружного Комітету в Долині звітування Мужів Довір'я, підчас якого обговорено низку біжучих справ, у. ін. членства, організації, контингентів. Голова Делєгатури звернув увагу, що до означеного речинця треба виробити собі т. зв. розпізнавчі карти; крім того кожний українець повинен мати виказку з УОК.
Позір — адвокатські апліканти у Львові! Об'єднання Праці Українських Правників при УЦК повідомляє: Передіспитовий тримісячний курс для адвокатських аплікантів, що живуть у Львові, зачинається 4-го листопада (середа), в год. 18-ій у залі розправ Окружного Суду у Львові при вул. Судовій ч. 7, кімната 5 в партері. Участь цих аплікантів — обов'язкова вимога для допущення до іспиту. Зголошення приймаються в Палаті Адвокатів.
Повідомлення в справі видачі бараболь для мешканців м. Львова. Рішенням Міського Уряду Прохарчування не-німецьке арійське населення міста Львова та прилучених до нього підміських сіл, одержить на кожну бараболяну картку 100 кг. бараболі. Для видачі бараболь поділено Львів на райони. Двом з тих районів видаватиме бараболю Окружний Союз Кооператив у Львові. Границі першого району біжать вулицями: Сонячна (непаристі числа), Казимирівська (паристі числа). Вінерштрассе (давніше Городецька) паристі числа, аж до вулиці Пєрацького, дальше вздовж цілої вул. Пєрацького. Крім цього до першого району належать передмістя: Левандівка, Баторівка та Клепарів (на захід від жидівської дільниці). Другий район обмежений вулицями: Зеленою — паристі числа, Розвадовського — паристі числа, Зибликевича — непаристі числа, через площу Пруса і цілою вул. Стрийською. В цей район входять теж передмістя: Персенківка та Вілька. Мешканці цих двох районів реєструють свої картки щодня від год. 8-16-ої при вул. Агори (давніше Зіморовича) ч. 20 партер. Бараболі видається на складах: 1) Персенківка — кінець Власної Стріхи; 2) на Клепарові — Янівська 180. Громадяни, що зареєструвалися в перших днях і одержали наряди на 50 кг. бараболі, зголосяться негайно в місці реєстрації для одержання додаткового наряду на 50 кг. Громадяни, що зареєструвалися, а не одержали наряду, зголосяться негайно для одержання нарядів. 