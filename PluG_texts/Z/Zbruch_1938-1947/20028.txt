Німецькі голоси про творчість Ф. Яхимовича.

(З нагоди вистави у Відні).
Ми недавно подали більшу замітку з Відня, що у "Новій Ґалерії" 11. лютого відкрили виставу 14 віденських мистців XIX. віку, які улаштувала д-р Віта Кінстлєр, та де знаходяться 29 речей нашого мистця Федора Яхимовича, розміщених у двох салях.
Тепер маємо змогу, завдяки чемности п. гофрата Дольницького, подати кілька голосів віденської німецької критики про твори Яхимовича, зібрані на цій виставі з приватних ґалєрій.
З 29 речей Яхимовича на виставі є 10 олійних малюнків, 16 акварель, 2 рисунки та 1 портрет на слоневій кости. Є тут жанрові малюнки, портрети, пейзажі.
"Вінер Цайтунґ" у ч. 43. умішує більшу рецензію на виставу пера Т. Штавба, де на початку подає біоґрафічні відомости про мистця, його театральну діяльність і т. д.
Про автопортрет Яхимовича Т. Штавб пише: "У великому автопортреті мистця, повному психольоґічної гостроти скупчується його хист визначного мистецького діла."
"Вінер Ноесте Нахріхтен" також подаючи на початку цікавіші дані з біоґрафії Яхимовича зазначують, що "з виставлених творів виразно бачимо театрального мистця, одначе впадають в око краєвиди, як от "Пейзаж Пратеру", "Лісовий краєвид", бо вони мають велику глибину і близькі до природи."
"Ноєс Вінер Таґблят" і "Зекс Ур Абендблят" однаково оцінюють творчість мистця Яхимовича, називаючи її своєрідною. Оба рецензенти також спиняються на романтичній біоґрафії мистця — видно, що сучасних віденців дивує така річ, як можна йти пішки зі Львова до Відня за наукою... Що-ж, европейці не знають біоґрафій українських мистців і багатьох письменників!
Отже обі ґазети однозгідно відзначають знамениті декорації Яхимовича до "Трубадура", яких, властиво досі ще ніхто не перевищив. Вистава показує багатогранність таланту Яхимовича та що він, як маляр портрету, краєвиду і жанру, створив речі особливого характеру".
Виставу закрили 11. березня. 