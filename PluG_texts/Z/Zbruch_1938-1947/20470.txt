З життя Православної Церкви.

Ксьондз чи священник?
В митрополитальнім тижневику "Воскресное Чтеніе" (чч. 9 і 10) порушено вже не нове питання, як треба називати православного священика в польській мові. Як відомо, брукова преса — не без наміру понизити — називає його "поп". Урядово почали вводити назву "ксьондз", але на папері і в устній мові, щоб зрозуміти, про якого ксьондза мова, треба додавати: "ксьондз православни".
В дискусії над польською назвою православного священника забирали слово ріжні часописи й автори. Так сталося, що дискусія звелася до питання, чи можна до православного священника застосовувати назву — "ксьондз". Лише один публіцист Харкевич виступив з конкретною пропозицією, а саме: називати православного священника по польськи: "презбітер".
Через те, що дискусія остаточно не вирішила питання про польську назву православного священника, "Воскр. Чтеніе" знову порушує його в ч. 9-ому, обороняє загально вживане слово "ксьондз", відкидає назву для нижчого духовенства "священнік".
Але в ч 10. "Воскр. Чт." в замітці: "на закінчення дискусії" раптом заявляє: "Вважаємо дальші міркування над титулом "ксьондз" для православного духовенства за безпредметові, бо це питання розвязано законодатним шляхом. А саме, польське законодавство стануло щодо всіх признаних христіянських ісповідань на становищі, що духовні особи цих ісповідань у польській мові титулуються назвою "ксьондз".
Отже дискусія закінчена, титул "ксьондз" (православний) узаконений (розуміється — в польській мові).
Але з цього треба ще зробити відповідні висновки: 1) слово "ксьондз" для мови вірних необовязкове і в ній надалі має вживатися єдина обовязкова для неї історична назва "священник": 2) польська преса повинна вживати лише цієї офіційної назви "ксьондз", в не ріжних: "поп", "духовни" і т. д.
Крім цього, вища церковна влада повинна б ствердити: як сьогоднішнє духовенство ставиться до слова "поп" — вважає його за образливе чи ні; в першому випадку всі ті (зокрема преса), які вживають слова "поп" з метою висловити погорду, призирство, понизити й образити духовенство й Церкву, повинні б за те відповідати перед судом.
С. С. 