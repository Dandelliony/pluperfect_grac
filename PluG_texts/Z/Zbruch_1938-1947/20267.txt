◦ ◦ ◦ ◦ ◦ ◦ ◦ ◦ ◦ ◦

За кожну пядь землі. ВІДЕНЬ, УПС. "Фелькішер Беобахтер" повідомляє на основі кореспонденції з Хусту, що в Карпатській Україні дальше йдуть завзяті бої між відділами Української Національної Оборони та наступаючими мадярськими відділами.
УПС. повідомляє з Пряшева: по всій Карпатській Україні, зокрема в її східній частині йдуть дальше завзяті бої. Геройські відділи карпатської січи всюди ставлять твердий опір. А де нема частин карпатської січи — там борониться завзято саме населення.
Вчора вдалося одній мадярській змоторизованій кольоні дістатися до Ясіня, користаючи зі шляху, що йде здовж румунського кордону. Перед реґулярною мадярською армією йдуть озброєні цивільні ватаги.
Згинули лицарською смертю. ВІДЕНЬ, УПС. повідомляє: Між тими, що згинули траґічною смертю в останніх днях у Карпатській Україні, є шеф президії уряду Карпатської України радн. Кочерган і начальник Калиняк. Між розстріляними є д-р Росоха, відомий молодий політичний діяч і секретар сойму; поет і письменник Василь Ґренджа Донський, редактор "Нової Свободи": голова "Просвіти" з Рахова Улинець. Ґенеральний секретар УНО. А. Ворон є ранений і перебуває у вязниці. Дириґент державного театру "Нова Сцена" в Хусті Евген Шереґій збожеволів у вязниці. Заступник предсідника сойму і голова УНО, дир. Федір Ревай пропав без сліду.
В Солотвинських Долах постріляли багато українців. Як подає мадярська преса — по дорогах лежать трупи і ранені члени Української Передньої Оборони. Ними ніхто не опікується.
До 1945-го року не можна буде нострифікувати у Польщі медичних студій. Абсольвенти медицини закордонних університетів роблять заходи, щоб знову відкрили нострифікацію. В цій справі внесено відповідні меморіяли до рад лікарських виділів усіх університетів. Але всі ці заходи залишилися без успіху. До 1945-го року справа допущення нових нострифікактів пересуджена і ради виділів не думають устійнити нових континентів до того часу.
В Данціґу зникають жидівські божниці. При вулиці Маттенбуден у Данціґу була жидівська божниця. Цей будинок небаром розберуть і через опорожнений терен поведуть вулицю. Як зачувати також і другу жидівську синаґоґу в Данціґу перемінять на великий товаровий склад.
Нові словацькі марки. Дотеперішні поштові марки у Словаччині перестемплюють написом: "Словацька держава 1939" і вживатимуть їх від 20. ц. м. аж доки не появляться нові марки з портретом Глінки.
Бомбові замахи на німців. Словацьке радіо у Братиславі повідомило, що на помешкання одного зі службовиків націонал-соціялістичної партії виконано бомбовий атентат. Крім того кинено ручну ґранату на німецького вояка, який врятувався з життям. 