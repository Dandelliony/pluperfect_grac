Перепис

Малий фейлетон
— Їй Богу, читачі, я дуже нетерпеливо очікую понеділка! Хіба ж нема чого? Така подія трапляється тільки раз на кілька десятиліть.
Перепис!
— Коротше, скажіть мені, як це буде виглядати? — питає знайомий.
— Знаєте, у понеділок не буду могла з Вами зустрітись. Мушу сидіти ввесь день дома. Таж як прийдуть записувати, то нікого дома не буде, — оправдується чорноока Слава.
— Пане добродію, а як треба говорити з тими панами, які прийдуть списувати? — інформується моя сусідка Павлова.
Поясняю, говорю, що знаю, з чого не знаю — фантазую...
Уже привик до того, що всі попередні переписи, які відбувалися давно минулими роками, теж були... фантазії.
Бувало, зайдуть до Вас такі переписні комісарі і...
— Ви якої національности?
— Української — відповідаю.
— Та що ви? З неба впали! Такої нема тут! Або русин, або тутешній, або... — поясняє мені один.
— Як то нема? Та ж українські газети виходять, українських послів до сойму вибірають... — хочу.
— Тільки без політики! — обурюється другий панок. — О, тут ставляй риску — каже один панок до товариша.
Дивлюся, щось ця риска не на своєму місці.
— Пане, — намагаюсь пояснити — здається, що ця риска повинна бути в оцій рубриці, а не в першій. Панове мабуть помилилися!
— Що?! — крикнули оба комісарі на ввесь голос. — А Вам яке діло, де ця риска стоїть? Ми від того! Як будете бавитися у політику, опинитесь там, де...
Не докінчили і вийшли.
За деякий час, коли читав я висліди такого перепису, ніяк не міг зрозуміти де поділися українці. Самі русини, тутешні, греко-католики, православні, а з українців ледве слід залишився!
— Та це тільки фантазія! — горячкувалися знайомі.
— Що ж дивного! Перепис переводили люди, хворі на фантазіоманію — усміхнувся я.
_______
Завтра знову відбуватиметься перепис населення на Галицькій Землі. Знову загостять до наших мешкань ті, що будуть переводити перепис. Та цим разом читачі, це буде зовсім інакший перепис — без ніякої фантазіоманії.
С. Каролин. 