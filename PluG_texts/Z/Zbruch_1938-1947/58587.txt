З нових видань

Юрій Буревій: "сурми днів", Поезії. Накл. "Українського Видавництва", Краків, 1940. Ст. 45.
В кінцівці другого розділу вірша, названого скромно "Фрагменти", автор з полум'яним і переконливим патосом накликує:
"У хижім крутежі подій
Гори, люби, ненавидь, жий —
Гарячим віддихом, аж вдарить
У серце вихром бойовим
І пісня над піснями — гимн,
Прорветься звитяжно під хмари"
Цей сильний заклик є поетичним мотором майже всіх віршів цілої збірки, яка, тим самим, є одноцілою, має одну спрямованість. У деяких віршах ляйтмотив цей використано дискретно, незвичайно поетично, при чому він не витрачає своєї сили ні переконливості. Це вірші сьогоднішньої доби — писані, а радше вткані в її фон. Автор талановито і добре відчув живчик сподівання і прагнення сьогоднішнього покоління.
Усе — добі. Усе — напругу м'язів,
Вогонь душі, що крізь віки горить,
Жбурнути дням пориву та екстази
За мить одну, за довго ждану мить.
Це оправданий фанатизм, яким горять сьогодні серця наших борців за нашу справу. Автор твердо вірить у ясне майбутнє свого народу, який дійде до своєї мети у впертій і бездоганній боротьбі. (Вірші: "З румовищ і вогню"..., "Луни давнини"). І віримо разом з автором, що
"це Михайлівський другий Собор
Ми вгору здвигнемо
З цегли Кремля".
Навіть у циклі "Холм", в якому автор оспівує це старовинне українське місто, заглиблюючись у княжу добу, чути пульсування сьогоднішнього дня. В окремих розділах зустрічаються у свіжих фарбах показані пейзажі, вдалим добором слів бажаний настрій і влучні порівняння ("Сонце над заходом стало черлене, як щит").
Цикл: "Кенігсбергський нотатник", навіяний легким ліризмом який проте не заглушує сильного звучання окремих поезій, як цілости. Автор ставиться до кожного слова відповідально, важить його і ставить на своєму місці. Це ж саме Відноситься і до рими, хоч над деякими з них можна б було подискутувати.
Б. Н.
Богдан Кравців: "під чужими зорями" — октави. Видавництво "Вісті", 1941. Ст. 47.
Недарма Кравців у першім розділі цієї книжки: "Євшан Зілля" посилається на "Чумаків" Максима Рильського, цей чудовий твір української літератури, який (признається автор) "сп’янив мене в юнацькі дні колишні". "Чумаки" Рильського розкривають і показують читачеві ввесь чар, мельодійність і майстерність цього клясичного восьми-стиха-октави.
"Під чужими зорями" це твір поетичної вмілости. Не від речі буде сказати, що Кравців, як талановитий поет, має вже кільканадцять років витривалої праці, у висліді якої можуть появитися такі твори, як цей.
Книжка писана на еміграції, серед емігрантських буднів, далеко від рідного краю. Поет емігрант дає вислів своїм почуванням, міркуванням і спостереженням, що виникли в нього "під чужими зор’ями".
Перший розділ "Євшан-зілля" є введенням до дальших розділів: "Олені ревуть", "Великдень у Римі", "Слово про Полковника", "3 далеких доріг", "З колядою" і "Під чужими зорями".
Поетова туга за батьківщиною шумить диханням рідних піль, з кожної сторінки, куди б автор не пішов, на що не дивився б, завжди має перед очима образ рідної страдницької землі і свого народу. "Сімома врізами кривавих ран несемо ж в серці зморене обличчя отчизни нашої...". Глибокий ліризм, яким напоєні октави Кравцева, хвилює силою пережитого смутку, гарячих сподівань і споминів про друзів. Почування ці це не лише почування Кравцева, це почування більшости тих, що мусіли покинути рідну землю, відчуваючи її нестримну притягаючу силу.
... І завжди мов птах
До Тебе серце рветься по світах...
Бо:
...всі дороги в просторінь незриму
Ведуть до твого серця, — не до Риму.
Патос віри в повернення на батьківщину і остаточний день розплати — переданий у ліричному тоні. Сильніше і виразніше звучить він у розділі: "Слово про Полковника".
Розглядаючи кожний розділ зокрема, важко признати, котрий з них заслуговує на вирізнення. Все ж таки найбільш мистецький розділ "Олені ревуть". Це головно завдяки сильнішій конструкції слів, тобто їх економности і згущености у восьмистиху.
Слівник автора багатий, багато небуденних слів (нанозливий, одляск, навпрошки...). Це свідчить про те, що автор, як кожний добрий письменник, постійно вивчає і збагачує свою мову.
Богдан Нижанківський. 