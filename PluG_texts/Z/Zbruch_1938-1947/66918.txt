◦ ◦ ◦ ◦

Концерт хору Осташевського. Сьогодні, в суботу, 6-го червня, в 8-ій год. вечором відбудеться в залі Інституту Народної Творчости у Львові, вул. Францішканська ч. 7 перший концерт відновленого чоловічого хору під управою Василя Осташевського. У програмі концерту народні пісні укладу: Лисенка, Стеценка, Леонтовича, Кошиця, Колесси та інших українських композиторів. Концерт буде повторений ще завтра, а неділю, 7-го червня, в тій самій годині. Квитки набути можна в Концертному Бюро, вул. Францішканська ч. 7, телефон ч. 232-23.
Дискусійний вечір. Сьогодні, в суботу, 6-го червня, в 7-ій год. вечором відбудеться в Літературно-Мистецькому Клюбі у Львові, вул. 29-го Червня ч. 10, заходом Спілки Праці Українських Журналістів дискусійний вечір на тему: "Дійсність і постава до неї". Дискусію започаткує мгр Богдан Галайчук.
Велика малярська вистава. Завтра, в неділю, 7-го червня, в 12-ій год. в полуднє відбудеться у виставових залях Спілки Українських Образотворчих Мистців у Львові, Марійська площа ч. 9, І-ий пов. врочисте відкриття вистави визначних покійних українських малярів останнього часу: Олекси Новаківського, Петра Холодного, Івана Труша та Павла Ковжуна.
Конкурсовим комісіям до відома. Інститут Народної Творчости при Відділі Культурної Праці УЦК повідомляє, що грамоти, відзначення та карти участи для хорів і диригентів Лисенківського конкурсу вишле цими днями. Їх можна буде роздати додатково.
Важне для купців. Сходини Об'єднання Праці Купців при Українському Комітеті на Львів-місто відбудуться завтра, в неділю, 7-го червня, в 10-ій год. ранку, в домівці Українського Комітету на Львів-місто, Ринок ч. 10, ІІ-ий пов. Участь членів обов'язкова.
Важно для диригентів. Котрий з диригентів бажав би в літніх місяцях доповнити своє знання з ділянки диригентури чи музичної теорії, нехай зголоситься письменно до Інституту Народної Творчости, Львів, Францішканська, ч. 7. При зголошенні треба подати прізвище, ім'я, адресу, чи і де вчився музики, коли і в якій місцевості та в якій порі і в яких днях міг би ходити на курси.
Гаряча спортова неділя. Змагання за першенство Львівської округи в копаному м’ячі входять у стадію найбільшого розгару. Дружини обох груп мають за собою вже по двоє, а то й троє змагань. Кандидатами на першунів груп є Україна і Гарбарня. Одначе у другій групі несподівано Дністер урвав у Львові Гарбарні дві точки і показав себе також кандидатом на першуна, тим більше, що Дністер здобув дорогоцінну точку саме у Львові. В першій групі наступатиме імовірно Україні на п'яти УССК і Русалка, та ледве чи вони її зможуть здогонити, втративши вже перші точки, тоді коли Україна ще не втратила жодної. В кожному разі першенства, всупереч міркуванням песимістів, заповідаються справді інтересно. Завзята боротьба розвивається також по середині табелі. Найбільшого завзяття набере боротьба за першенство 14 і 21 ц. м. Цієї неділі грають такі пари: У Львові: Україна — Дніпро (Винники) в год. 10.15 на грищі УЦК. Запоріжжя — Гарбарня, там же в год. 12.15. В Перемишлянах: Юнак — Русалка (Золочів). В Самборі: Дністер — Тризуб (Львів).
КЛК-івці на старті. КЛК уладжує в суботу 6 п. м. легкоатлетичні, внутрішньо-клюбові змагання. На старті зберуться відомі стариші, найкращі наші легкоатлети. За їх прикладом повинні піти також молодші, щоб від старших багато навчитися і їх потім перевищити. А від Сліпка, Гнатейка, Кобзарівни та інших можна багато навчитися. Треба лиш нашому молоднякові виявити стільки запалу й охоти, що їх мали старші товариші-спортовці. Ці змагання відбудуться на грищі УЦК, в год. 16-го. Збірка змагунів заповіджена на пів години раніше. 