Завдання працівників народної освіти

(Розмова з народним комісаром освіти УРСР С. М. Бухалом)
Закінчилась друга чверть навчального року. Вже тепер можна підвести попередні підсумки роботи в школах. Можна з певністю сказати, що школи Львівської області з місяця в місяць поліпшують свою роботу. Показники успішності майже в усіх учбових закладах вищі, ніж це було в минулій чверті. Слід з задоволенням відмітити, що в школах підвищились дисципліна, якість навчання і викладання.
З матеріалів перевірки роботи шкіл видно, що основні дисципліни — українська та російська мови, фізика, історія, математика й інші викладаються більш глибше, більш досконало.
Відомо, яку величезну роль відограє в усьому житті школи виховна робота. Досвід показує, що там, де виховна робота в занедбаному стані, де учень поза школою залишається напризволяще, — там низька успішність, там погана дисципліна. У школах Львівської області за минуле півріччя набагато покращала виховна робота. Це в значній мірі позначилось на підвищенні успішності учнів.
Які чергові завдання працівників народної освіти?
В області є ще райони, в яких не всі діти охоплені школами. Районні відділи народної освіти повинні ще і ще раз перевірити в кожному селі і місті кількість дітей і повністю охопити їх школами. Жодної дитини поза школою — це бойове завдання кожного вчителя, кожного працівника народної освіти.
В школах Львівської області не зовсім гаразд з відвідуванням занять. В окремих школах деякі учні не з'являються на уроки без поважних причин. Чи треба доводити, що такий стан утруднює процес навчання, знижує успішність учнів? Щоб покращити відвідування в школах, треба щоб цією справою займалися не лише вчителі, а й батьки. Шкільний колектив разом з батьківськими комітетами зможуть і повинні домогтися такого стану, щоб всі учні відвідували школу.
Вся робота школи в наступному півріччі повинна бути спрямована на підвищення якості навчання, викладання. Отже, чергове завдання школи — це боротьба за дальше поглиблення знань учнів. Роботу вчителя слід оцінювати не за процентом успішності, а за фактичними знаннями учнів. Штучно підвищуючи оцінки, вчитель обманює не лише себе, не лише учнів а й державу. Такий учитель злочинно ставиться до виконання своїх почесних обов'язків.
Особливу увагу слід звернути вчителям на вивчення української і російської мов. В цьому відношенні у нас є ще багато хиб, багато недоліків. У школах надто повільно виконуються навчальні програми з мов. Якість викладання цих найважливіших предметів ще не на потрібній висоті.
Окремо хочу зупинитися на питанні про підручники. Я не буду доводити потреб підручника для учня. Це загально відома справа. Але цього не хочуть зрозуміти деякі товариші, які відповідають за постачання шкіл підручниками. В області помічається, що підручники, які призначені для шкіл, чомусь потрапляють у різні установи, окремим особам, а до учнів іноді доходять лише рештки. Треба раз і назавжди покінчити з цим неприпустимим явищем. Всі підручники повинні одержувати лише школи, лише учні.
В області є вже немало шкіл, в яких добре організовано вивчання мов. Викладачі цих шкіл мають певний досвід. Та, на жаль, цей досвід не передається в інші школи. Відведені за програмою години для вивчення мов — недостатні. Отже, необхідно організувати вивчення української і російської мов у позашкільний час. У літературних гуртках, на літературних вечорах учні можуть поглиблювати свої знання з мов та літератури.
Вчителі й учні не повинні заспокоюватись на досягнутих успіхах. Попереду ще багато роботи.
Процес викладання треба будувати так, щоб учень привчався до майбутнього практичного життя, до майбутньої роботи. Учбовий процес треба більше унаочнювати, покращати практичну роботу в лабораторіях, організовувати екскурсії, улаштовувати живі кутки природи та пришкільні дослідні ділянки. Необхідно більше залучати учнів у різні гуртки: електротехнічні, радіотехнічні, біологічні, геологічні, у гуртки значення мотора і т. д.
Тепер у всьому Союзі учні беруть участь у грі "На штурм!" Це дуже корисна і потрібна справа. Завдання піонерських організацій, учителів і комсомолу шкіл — якомога більше залучати учнів в цю чудову гру.
Успіхи першого півріччя, величезні зміни, які сталися за цей час у школах на визволених землях західних областей України, дають впевненість, що вчителі і учні з честю виконають покладене на них завдання партією, урядом і любимим Сталіним. 