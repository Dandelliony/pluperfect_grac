Холмщині потрібні кандидати на дяків

В Яблочинському монастирі повстає дяківська школа.
В моменті національного й реліґійного відродження Холмщини, після питань про священиків та учителів, гостро стануло не денному порядку питання про дяків. Здавалось би, що дяк у селі — чинник дрібненький і питання про нього ледви чи заслуговує на те, щоб порушувати його на сторінках преси. Проте життя висовує його сьогодні на одно з перших місць.
Українці — нарід співучий. Спів у житті українського народу не лише відзеркалення його душі, але й двигун його. Богослужба без доброго співу в українській церкві — це небо без сонця, луги без квітів, людина без серця, машина без мотору, літо без тепла.
Хор з добрим дяком оживляє, загріває, настроює, пробуджує приспану свідомість, впливає на волю богомольців. Не раз ми спостерігали, що добрий дяк-дириґент перероджує село, а якщоб він людина національно свідома, підіймає високо національно-реліґійну свідомість і почуття маси.
І навпаки, дяк національно несвідомий, а ще гірше — ренеґат, а до того ще слабий дириґент — це кара Божа в селі, зокрема сьогодні в холмському селі. Такий дяк лежить на шляху навіть найсвідомішого й найідейнішого священика-українця мертвою колодою.
Таких дяків ми бачили й ще бачимо в Холмщині немало. Знаємо такі випадки: Священик національно освідомлює парохіян, відправляє богослужби українською мовою чи по словянськи з рідною вимовою, а темний, зденаціоналізований дяк, маючи в своїх руках ще неосвідомлених хористів, веде аґітацію проти свого рідного та калічить спів страшною Московщиною: Ґосподі памілуй... пастирі паслі овці на ґарє.. Божа маті... і т. ін.
Сьогодні, холи Холмщина пробуджується до нового життя, подібні дяки роблять величезну шкоду й кривду українському народові, а своїм "партитурним" співом і українській культурі.
Але бачимо й гірше: навіть таких дяків, буває, не достає. Звідсіля вся гострота питання про дяків. Як бачимо, архиєпископ Іларіон уже зорієнтувався в сумній ситуації та орґанізує в Яблочинському манастирі дяківську школу (дво- чи трирічну). Манастир має для цього всі можливості — будинки, землю й т. ін. Ми чули, що до Яблочинської дяківської школи приймають молодих людей, які скінчили 7-клясову народню школу. Наука має початися негайно (зголошення приймає холмська духовна консисторія — в Холмі).
З приводу цієї нової дяківської школи насуваються деякі думки, а саме:
Холмщині потрібні інтеліґентні дяки, добрі суспільні працівники. То ж було б побажаним, щоб у яблочинську дяківську школу спрямувати молодих людей й з вищою освітою, напр. тих, які вийшли із старших кляс ґімназій та вчительських семинарій, що їх з різних причин не могли покінчити. Та щоб у цю школу приймали елємент національно здоровий, свідомий, з якого можна б було зробити вартісних, ідейних дяків.
Ще одна дуже важна обставина. Холмщина не може ждати на нові кадри дяків два-три роки. Тому було б побажаним, щоб: по-перше, при яблочинській дяківській школі зорґанізувати короткоречинцевий дяківський курс для тих, які мають відповідню освіту й музичне підготовлення; по-друге, щоб усі слабші дяки перейшли перешкіл.
В кожному випадку питання дяків у Холмщині таке пекуче, що все українське православне громадянство повинно негайно зайнятися підшукуванням відповідних кандидатів до яблочинської дяківської школи та на дяківський курс при цій школі.
Гадаємо, що відповідних кандидатів можна доволі знайти в наших містах, містечках і селах. І тим легше, що посади вже ждуть на них.
В. Павлович. 