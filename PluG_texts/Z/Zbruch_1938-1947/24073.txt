◦ ◦ ◦ ◦ ◦ ◦ ◦ ◦ ◦ ◦

По широкому світі.
У Братиславі підписали в пятницю, 23-го червня ц. р., німецько-словацький торговельний договір. Згідно зі словацьким комунікатом одною з добрих сторінок цього договору є те, що словацькі робітники, які працюють у Німеччині, можуть пересилати заробіток до краю.
Командант анґлійських збройних сил у Китаю адмірал Нотль має стрінутися в Сінґапурі з адміралом Раґнар Кельвіном, що мав приїхати з Австралії.
У приявности делєґатів 40 країн данський король Христіян X відкрив у понеділок у Копенгазі 10-ий міжнародній конґрес торговельної палати.
Маршал Ґерінґ, що досі перебував у своїй посілости на селі, вернувся до Берліна і почав працю у свому міністерстві.
Канцлєр Гітлєр прийняв в Мюнхені на прощальній авдієнції арґентинського амбасадора Лябуґля, що переходить на становище амбасадора в Чілє.
Святіший Отець прийняв у понеділок на авдієнції апостольського нунція у Варшаві Кортезія.
Директора канцелярії японського ґенерального консуляту у Гонконі арештували за те, що у забороненій полосі фотоґрафував портові укріплення. Після переслухання його випустили. Влада зайнялася виявлюванням його кліш.
Один з найстарших німецьких часописів у Латвії, що виходив у Лібаві — "Лібавіше Цайтунґ" — перестав виходити.
До Талліна приїде у вівторок з офіційними відвідинами мадярський міністр промислу і торговлі Кундер.
Німецька влада усунула у чеській фабриці зброї т. зв. "Зброївці" надзірну раду, складену з 14 осіб та іменувала на їх місце німців, переважно громадян Німеччини. Передтим те саме сталося у фабриці "Шкоди".
Грецький король Юрій із престолонаслідником, дружиною і княжною Катериною виїхав до Фльоренції на шлюб княжни Ірени з кн. Сполєто.
На летунському майдані Каструне під Копенгаґою скоїлася підчас причалу військового літака катастрофа, в якій згинуло двох летунів.
На залізничому двірці Бексіґа в Бразилії згорів цілий вагон кореспонденції. З 207 мішків почти урятували тільки два.
На шляху залізниці "Централь до Бразія" між стаціями Конґо Секко і Морро Ґранде (Бразилія) зударилися два поїзди. Ранені 12 подорожніх і машиніст.
Підчас самоходових перегонів у Спа, анґлійський самохід згорів. Керманич згинув.
В часі бійки, що счинилася на конґресі реліґійного товариства "Свідків Джогавага" у Медісон Сквер було ранених 50 осіб. Пять осіб арештували.
Сильний землетрус знищив місцевість Помаканчі у Перу. Згинуло коло 20 осіб, багато ранених.
У Брні з невідомих причин вискочив з рейок трамвай і зударився з трамваєм, що йшов сусіднім тором у протилежному напрямі. Оба вози зовсім знищені, 2 особи згинули на місці, 36 ранених.
В Льондоні вибухла в понеділок рано в однім торговельнім будинку при вул. королевої Вікторії пожежа. По кількох годинах пожежу погасили, але в огні згинула одна жінка.
В окрузі Боготи (Колюмбія) був у понеділок рано легкий землетрус. 