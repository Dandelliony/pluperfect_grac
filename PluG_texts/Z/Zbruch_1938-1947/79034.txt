На срібних хвилях тонів

Малий фейлєтон
8 ц. м. в Музичному Держ. Інституті ім. Лисенка у Львові відбувся попис учнів середніх та вищих років.
Люблю великі, замашисті музичні імпрези, що в них беруть участь десятки, а то й сотні вишколених співаків і музик. Та більше ще люблю скромні шкільні пописи, що їх заповідають невеличкі афіші, в яких навіть і незгадані імена молодих мистців. Манять вони мене своєю свіжістю, своєю молодістю, схвильованою, мов звуки гавайських гітар, мельодією весняно-юних сердець. Тож і нічого дивуватися, що на недавньому пописі в Музичному Інституті сидів я таки перед самою сценою, на одному з кращих та дорожчих місць. Всміхаєтесь? Думаєте мабуть, що не самі тільки чарівні мельодії заманили мене в передні ряди залі? Щож? Думайте собі, здорові! Та хіба цих двох добродійок, які сіли передімною, не будете підозрівати, що прийшли вони милуватися чорними очима!
— ...Ах, пані докторово, як люблю я спів, музику! Лише почую один-другий звук, один-другий акорд, то зараз і забуваю про все, про цілий світ, про всі турботи. На срібних хвилях тонів пливу десь у далекі, незвані, чарівні світи, Поринаю у нірвану щастя. Гублю, затрачую свої роки і мов пустунчик-підросток біжу цвітистою левадою, осяяна весняним сонцем, ловлю метеликів, що то мигтять, манять красками...
Мені стає моторожно, ніяково. — Ах, ти, грубошкірий! — картаю себе в душі. Тобі, околоте, з твоїм відчуттям і зрозумінням музики стояти б там під задніми дверями та дякувати б Пану Богу, пану директорові та портієрові, що й туди тебе впустили. А ти заліз аж у третій ряд!
Зі стіни, з погруддя, грізно якось дивляться Шевченкові очі. Грубі, довгі вуса так, здається зараз і ворухнуться та промовлять до мене: "Цур тобі, мерзенний каламарю!..." Один Лисенко не звертає на мене уваги. Аж вухо наставив, так заслухався у свою ж таки пісеньку: "Ой не світи місяченьку". Його увага і зацікавлення музикою не залишилась без впливу і на мене. І я враз з ним став слідкувати за програмою вечора. Соната Ґріґа малювала міні далекі, снігом криті скандинавські гори, симфонія Ляльо вичаровувала вічно зелені береги Еспанії та палкі, гарячі цілунки полудневої красуні. Враз з Маргаритою рвав я в "Фавсті" квітки, то знову з "Кармен" виводив пристрасний танець. Ридав я під розлучливі арії Маскані, щоб уже за хвилину з Вольфом радіти та тішитися весною.
Я й справді забув про цілий світ. Пірнув у країну звуків. Саме грала молода скрипачка концерт Д-дур Боккеріні. Я не бачив її ґраціозних рухів, ні розмріяних очей. Я вслухувався лише в чарівні звуки її скрипки, що плили лагідно, мов проміння весняного сонця. Перед моєю уявою вставав прибраний розцвілими садами весняний ранок. Щебетали жайворонки, тьохкав соловейко... А далі звуки скрипки заломилися, змішалися з тонами фортепіяну, а там і почали з ними якісь шалені перегони, аж поки пасажами не вирвалися вгору та крізь солодку первісну ранкову мельодію не перейшли у величаві акорди каденції. І саме коли ввесь пірнув у ясних дуровах акордах, музикальна добродійка, що сиділа передімною, повернула голову до своєї сусідки та півголосом спитала: — А не чули, пані, чи дають уже на цузац мармоляду?...
Я з острахом глянув на Лисенка, чи не шпурне він чим у голову шановній добродійці. Та він, на щастя, викутий у бринзі, не може на стіні рухатись. Не рухався і я на кріслі. Дух у мені заперло...
М. Точило. 