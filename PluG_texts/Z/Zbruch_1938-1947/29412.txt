У Львівському Державному Університеті. — В книгарні "Когиз"

У Львівському Державному Університеті. Нові шляхи буйного розквіту науки
Ніколи я не міг навіть мріяти про те, що стану деканом математично-природничого факультету у львівському університеті. Тут же за 20 років панування шляхетської польської держави не було жодного професора українця, що читав би лекції українською мовою. Так званий "нумерус клявзус" себто обмежене число прийому і висока плата замикали молоді доступ до вищих шкіл. У львівському університеті навчалось ледве 3 проценти українців.
Незавидна була доля тих вибранців, що попадали в університет. Оп'янілий зоологічний націоналізм виробляв тут дикі герці. Озброєні націоналістичні банди підготовляли погроми українських і єврейських студентів. В цих жахливих умовах занепадала наука.
У новій вільній батьківщині обличчя університету змінилося. Університет стає справжнім вогнищем науки. Молодь усіх національностей має вільний вхід до вищих шкіл. Скасовано обмеження і плату за навчання. Повіяв свіжий вітер свободи в університетські мури і студентська молодь, професори та наукові працівники переживають дні радісного піднесення. Нові шляхи буйного розквіту науки стеляться тепер перед науковими силами нашої землі, що досі прибиті дрімали. Під промінням Сталінської Конституції піднесуться у вільній батьківщині з народних низів молоді таланти, яких не знала досі наша пригнічена країна. Виховані в університетах наукові кадри залучаться до величного соціалістичного будівництва.
Степан Біскупський — декан математично-природничого факультету Державного Львівського Університету. В книгарні "Когиз"
Трудящі області виявляють великий попит на радянську літературу. У львівській книгарні "Когиз" вже продано 1000 підручників "Короткий курс історії ВКП(б)", 900 книжок "Питання ленінізму". Багато продано брошур про XVIII з’їзд ВКП(б), Конституції СРСР і УРСР та різної іншої літератури.
Цими днями до книгарні прибув вагон нової літератури радянського видавництва. Книгарня має постійно у продажі великий вибір соціально-економічної, художньої, дитячої літератури на російській, українській, польській мовах.
Зокрема в продажі є така література: "Короткий курс історії ВКП(б)", Сталін "Питання ленінізму", "Стенографічний звіт про XVIII з’їзд ВКП(б)", Весеоюзна сільсько-господарська виставка", "Третя Сесія Верховної Ради СРСР", Ленін — "Тетради по империализму", "Доповідь товариша Сталіна на Надзвичайному VIII Всесоюзному з'їзді Рад 25 листопада 1936. р.", "Словник іншомовних слів" та "Короткий філософський словник". Також є у продажі багато портретів керівників партії та уряду.  