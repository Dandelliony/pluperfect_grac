◦ ◦ ◦ ◦

У Шевченкові роковини. Панахида у Проображенській церкві та Богослуження у Православній церкві. Львів, 13-го березня. 130-ті роковини від дня народження Великого Кобзаря України Тараса Шевченка львівська громада відсвяткувала Богослуженням і врочистими панахидами за спокій душі Поета. В суботу, 11-го березня відбулась у храмі Преображення Господнього за дозволом гр.-катол. церковної влади панахида, яку зорганізувало духовенство Української Автокефальної Церкви. Змістовну проповідь про значення Шевченка виголосив о. проф. Попов, який вказав на велику ролю Шевченка для нашого народу та закликав громадянство молитись за спокій душі Поета. Опісля о. проф. Попов відправив панахиду у сослуженні архидіякона Коваленка. Співала хорова капеля ім. Леонтовича під керуванням Нестора Городовенка. В панахиді взяло численну участь українське громадянство, виявляючи тим, як жива в нього і велика пам'ять про Національного Генія. Приявні були представники УЦК. з Провідником — проф. Кубійовичем у проводі та представниками українських установ, Простора, найбільша у Львові церква, була виповнена вірними. — Другої днини, в неділю, 12-го березня відправилась у Православній церкві св. Юра при вул. Францішканській Служба Божа, яку відправило православне духовенство живою українською мовою. Після Богослуження відправлено панахиду. Хор співав Панахиду укладу Стеценка. І в цьому Богослуженні взяло численно участь українське громадянство, вшановуючи пам'ять Великого Поета-Провідника.   Оперний Театр. Сьогодні у вівторок, 14. березня, в год. 16.45 "Ревізор", комедія на 5 дій Миколи Гоголя в перекладі М. Рудницького, в постанові Й. Гірняка. Вистава для українців. — В середу, 15-го березня, в год. 18-ій "Аіда", опера на 4 дії Дж. Верді в постанові В. Блавацького. Диригент: Горст-Тану Марграф. Гостинний виступ Г. Еріхсена та З. Дольницького. Вистава для німців і союзників. — В четвер, 16-го березня, в год. 16.45 "Ревізор" — для українців. — У п'ятницю, 17-го березня, в год. 17.30 "Мадам Батерфляй", опера на 3 дії Дж. Пуччіні в постанові В. Блавацького. Диригент: Л. Туркевич. Гостинний виступ Е. Безпалової. Вистава для українців. — В суботу, 18-го березня, в год. 18.30 "Дон Кіхот", балет на 5 картин Л. Мінкуса в постанові Е. Вігілева. Вистава для німців і союзників. — В неділю, 19-го березня, в год. 14-ій "Любов на здоровий розум", комедія на 3 дії Г. Кубіє в постанові І. Іваницького. Вистава для українців. — Того ж дня, в год. 18-ій "Маргарета" ("Фавст"), опера на 5 дій Ш. Ґуно в постанові В. Блавацького та М. Субарова. Диригент: Л. Туркевич. Вистава для німців і союзників.   "Веселий Львів". Сьогодні, у вівторок, дня 14-го березня ц. р., в годині 13-ій "Це тобі і мені". Мистецький керівник: дир. Зенон Тарнавський.   Реколекції для студентів. Академічний Душпастир повідомляє: Великопістні чотироденні реколекції для Академічної Молоді відбуватимуться цього року в храмі св. Юра у Львові в часі від середи 15. березня, до суботи 18. березня. Реколекційні науки кожного дня в год. 5.— попол. Св. сповідь в суботу. Спільне Причастя в неділю 19. березня на Архієрейській Службі Божій в год. 8-мій рано.   Шевченківські Роковини. Об'єднання Праці Українських Студентів у Львові повідомляє, що Вечір з нагоди Шевченківських Роковин відбудеться в неділю, 10-го березня, в год. 10-ій в залі Оперного Театру.   Модель до позування. Для малярської школи потрібна модель до позування, чоловік або жінка. Звертатись від години 8-ої до 16-ої, щоденно вул. Францішканська ч. 7, ІІІ-ій поверх. Образотворчий Кабінет.   Львівські вісті 