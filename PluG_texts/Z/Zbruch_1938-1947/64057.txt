Прем'єра у Львівському Театрі

"Схоплення Сабінянок", комедія на 4 дії Франца та Павла Шентанів. Переклад Меріям-Лужницького. Постанова Б. Паздрія. Декоративне оформлення М. Радиша. Режисер-помічник: Ю. Міцовський. Жіночі костюми Е. Олесницької. Мистецький керівник: В. Блавацький.
Постійних відвідувачів, гощених такими високовартісними та такими по-мистецьки виведеними виставами, як "Кармен", "Пер Гінт", "Циганський барон", "Запорожець за Дунаєм", "Мадам Батерфляй", "Маруся Богуславка", чи й комедія Молієра "Скупар", остання прем'єра Львівського Театру не зовсім вдоволила. Комедія братів Шентанів своєю безпретенсійністю, підправленою під міщанський смак, не може вповні вдоволити глядача, вихованого на мистецькому репертуарі Львівського Театру. Не дає вона напевно повного вдоволення і режисерові і артистам. Автори не змогли створити типів. Їхні персонажі скидаються на карикатури коли режисер хоче витягнути із них трохи гумору. Бо увесь дотеп комедії лежить у кількох ситуаціях, що є смішними головно завдяки відповідній інтерпретації артистів.
Чи не найкраще вийшов С. Крижемізський у ролі гімназійного вчителя, Мартина Гольвіца, стараючись із не зовсім виразної зарисовки створити комічний тип. М. Степова в ролі його дружини, Фридерики, виконала свою ролю з великим акторським досвідом, обминаючи вміло шаржування. Найбільш приманливою на сцені була О. Горницька в ролі Павлі, не лиш своєю молодечою живістю, але й високомистецькою грою, що каже нам сподіватись великих успіхів цієї артистки в майбутніх відповідальних ролях. Е. Шашарівська в ролі її сестри Марії не могла створити одноцілої постаті з невиразно-закресленого авторами персонажу, та все ж таки намагалась використати кожну можливість, щоб виявити своє акторське знання. Багато життя та свіжої безпосередньости внесла на сцену В. Копистинська в ролі Розі. Легкість і справжня мистецька культура, що характеризують цю талановиту артистку дозволять їй напевно чарувати нас у неодній з головних роль В. Королик у ролі чоловіка Марії Гольвіц, д-ра Ноймайстра, зумів створити переконливу постать змученого нерозумною поведінкою своєї дружини чоловіка. Справжнім артистом комедії виявив себе І. Гірняк у ролі власника винарні, Карла Гроса. Кожний рух, уся міміка зраджувала в ньому артиста високої кляси, далекого від такого небезпечного в комедії шаржування. Б. Паздрій у ролі директора театру, Емануеля Штрізе, штучністю гри нагадував карикатурність. Закоханий амант із минулим непоправного гуляки, Еміль Штернек, найшов в І. Лісненкові талановитого зобразника. Визначний артист І. Рубчак як терціян та О. Крупник як покоївка мали дуже малі можливості проявити себе в зовсім епізодичних ролях. Декорації М. Радиша, як завжди, захоплюючі. Мова, якою промовляють до нас із сцени актори, не бездоганна. Шкода, що не використано мовних поправок, які, як нам відомо, вніс до перекладу цієї комедії один із наших відомих мовознавців.
(от.) 