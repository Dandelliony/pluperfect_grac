◦ ◦ ◦ ◦ ◦ ◦ ◦

До Києва на наукову сесію. Академіки К. Студинський, В. Щурат, М. Возняк і Ф. Колесса виїжджають у Київ на наукову сесію, присвячену 100-річчю першого видання "Кобзаря". Ця сесія організована вченою Радою Інституту української літератури імені Т. Г. Шевченка і відбудеться 25—26 квітня ц. р.
Наукова сесія у Львівському держуніверситеті. У Львівському державному університеті ім. Івана Франка 22—23 квітня відбудеться наукова сесія з нагоди 100-річчя "Кобзаря". На сесії будуть зроблені доповіді: "Кобзар Шевченка в Галичині в 60 роках минулого сторіччя" (доповідач академік К. Студинський), "Літературна Атмосфера поеми "Іван Підкова" (акад. М. Возняк), "З минулого Шевченківської батьківщини" (І. Крип'якевич), "Шевченко і фольклор" (академік Ф. Колесса), "Шевченко і російська демократична література" (доцент В. Гуфельд), "Орієнтальне словництво Шевченка" (проф. Я. Янів), "Шевченків "Кобзар" 1840 р. і його редакція" (проф. В. Сімович), "Шевченків "Художник" і тогочасний автобіографічний роман" (проф. М. Рудницький), "Шевченко і польська демократія" (доповідач М. Якубєц).
Зростає випуск товарів широкого вжитку. ЖОВКВА, 20 квітня. (ОблРАТАУ). За останні 3 місяці Жовквівська швейна артіль ім. Фрунзе випустила готової продукції на 100 тисяч карбованців. Зараз артіль приступила до виконання великого замовлення на пошив демісезонних пальто і літнього вбрання.
Закінчили сівбу ранніх. ВИННИКИ (телефоном) Селяни с. Дмитровичі з перших днів розгортання весняних польових робіт організовано почали сівбу. Вчора трудящі селяни перші в районі вивершили посів ранніх зернових.
Попереду село Острів. З 35 сіл Щирецького району в 17 вже повним ходом ідуть польові роботи. В селах Броди і Раковці вчора на полях працювало 155 плугів. Тут виорано 112 гектарів і посіяно ярих зернових 64 гектари. Найкращих показників у проведенні польових робіт з дня на день домагаються селяни села Острів. Тут щоденно працюють всі 137 плугів. На 20 квітня по селу посіяно ярих зернових 40 гектарів. Всього по району посіяно зернових культур 220 гектарів і виорано 386. 