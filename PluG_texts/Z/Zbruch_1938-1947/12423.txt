Кого денервує наша шляхта?

Як відомо, штучний шляхоцький рух вже припинюється. Під натиском та обіцянками виріс він до тих меж, до яких міг вирости, тобто зібрав усе, що було легке й охоче на наживу. Справжня українська шляхта, яка коріниться не в шляхоцтві 17. і 18-го віку, а в княжій добі Галича і його бояр, швидко зорієнтувалася, правильно оцінила підходи до неї всяких Пульнаровичів і пішла у протинаступ. Нині вже шляхоцькі „кола" не ростуть, за 3 пари чобіт, як це було у Вільшаниці пов. Товмач, уже нікого не добудеш і цей рух намагаються перекинути на північно-західні землі. З нашого боку є вже навіть відповідна лектура (д-ра Андрусяка, „Історія корчинської шляхти", видання „Думки" у Стрию, наші фейлєтони, що вийдуть відбиткою), а заповіджена „Золота книга української шляхти", написана першорядними знавцями історії, стане напевно настільною книгою та євангелієм кожної родини, якої предки носили у княжій дружині шолом і щит та в обороні рідної землі нераз росили її рясно кровю.
Очевидно, ця наша протиакція денервує панів з „Курієрів" та інших бруковців, які вважали, що „кола" будуть успішним засобом денаціоналізації українців. Ось і в „Курієрі Варшавськім" з 25. м. м. якийсь Богуславський дуже обурений на українців за те, що в них найшлася своя, чесна шляхта і намагається доказати, що на цілому світі нема шляхти, крім польської, ба — навіть наші гетьмани — каже пан Б. — дістали польське шляхоцтво, отже є... поляками. Він теж згори каже, що „Золота книга" буде невдатна, бо українці опиратимуть її на... фальші і брехні.
Хоча з історії п. Богуславського можна сміятись, то всеж у своїй статті він наводить цікаві цифри: що з 8 „кол" у 1935 р. шляхотський „рух" розгорнувся нині до 310 з 23 повітовими осередками й коло 22 тисячами членів.
Ясно, що серед тих 22 тисячів не всі полетіли на наживу і що серед них є багато збаламучених наших братів, яких до „кол" загнало пусте амбіціонерство, меґальоманія та інші, такі прикметні польській шляхті норови. До цих збаламучених мусимо найти дорогу. їм мусимо виказати, що українське шляхоцтво не менше й не гірше від польського, що воно куди світліше і старше історичними подвигами, нарешті що воно чисте, благородне й рідне.
Це освідомлення є в першу чергу обовязком українських шляхтичів і, гадаємо, на них під цим оглядом можемо покладатися з такою певністю, як колись покладалася і буде ще покладатися напевно рідна земля. 