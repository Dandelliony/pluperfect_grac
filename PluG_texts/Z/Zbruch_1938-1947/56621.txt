Там, де за княжих часів була границя

Неділя на початку вересня. Раненько така мряка, що на крок нічого не видко. Та вона опадає зпровола. Заповідається погідний день.
Користаючи з цього, поїхали ми з повітового міста Якова Люблимського до одинокої в тім повіті греко-католицької парохії в Дубрівці, що лежить серед лісів між Яроціном і Уляновом.
В повіті є й одна православна парохія в Отрочі, біля Хрінова.
Дубрівка й Отроч — нині дві найдалі на захід висунені наші твердині. Та колись цілий янівський повіт не був польський. Князь Роман Великий поляг 1205 р. в обороні границь ще на захід від київського повіту, під Завихостом. Від 1292 до 1302 рр. ціла Люблинщина належала до Галицько-Волинської Держави. В Сандомирщині є донині село Щитники, прастара осада ремісників, які виробляли щити (по-польськи: "тарче"). "Курієр Варшавскі" з 30. березня 1938 р. писав: "На висляному закруті сіли тут Щитники, село, що цілому низові надало назву старовинної оселі ремісників-щитників та шеломників, які вже в автора "Слова о полку Ігоревім" мали незвичайне признання...".
Також і Хмельницький не забув про Янівщину, висилаючи туди свої полки.
Сьогодні в Янівському повіті лише 2.000 українців, поляків 180.000. Сам Янів підчас теперішньої війни до половини спалений. Перед війною мав 7.000 мешканців, тепер усього 3.500.
На північ від Янова мале село Біла, що лежить над річкою Білою, яка пливе попри Янів. Мабуть під Білою воював із Болеславом Соромливим 1265 р. наш князь Василько враз із сином Володимиром, хоча проф. Кордуба пише в "Історії Холмщини і Підляшшя", що ця Біла — Білгорай...
Дубрівка лежить на південний захід від Янова. Вона належала давніше до Австрії, до міського повіту, а до перемиської греко-католицької єпархії. Дорога веде через ліси, бо довкола Янова Любл., а зокрема на південь від Янова великі ліси. В цих лісах безліч усяких ягід, малин, черниць, брусниць, ожин, журавин (клюкви) й багато людей заробляє збиранням цих ягід. Черниці й брусницю вивозять із Янова возами й вагонами.
Їдемо возом цілий час доброю дорогою через Пікулє, Лонжек, Домостава, Кати, Здзяри і щойно 3 км. перед Уляновом скручуємо наліво, на лісну дорогу. Їхати важко, піски, колеса, грязнуть по оси. Після трьох годин заїздимо врешті під церкву в Дубрівці. Деревяна ця церковця побудована 1767 р. Парохія має ще 2 прилучені: Борки й Шиперки, та обслуговує також українців у Дубровиці. До приходу німців не вільно було тут учити української мови. Люди ходили до церкви та говорили вже по-польськи. І проповіді в церкві треба було тому виголошувати в польській мові. Тепер уже інакше. Люди дещо підівчилися рідної мови завдяки дитячим садкам, школі й курсам для неграмотних. Вже проповіді виголошує священик по-українськи і по-польськи: напереміну, по кілька речень. Підчас Служби Божої і молебну, співає тепер ціла церква. Також усі на голос відмовляли молитви за жертви большевицького терору, при чому в Отченаші виголошували "должніком". Після відправи бачимо, як молоді парубки, вертаючись додому, читають по дорозі "Крак. Вісті", які розпродує о. парох Павлик.
В дитячих садках цього року було в Дубрівці 14 дітей, а в Борках 24. В Шиперках не можна було зорганізувати садка, бо не було садівнички.
УОТ в Дубрівці, якого домівка є на приходстві, приготовляється до 1-листопадової академії й до свята св. Володимира. Саме тій церкві, яку заложив цей Великий Князь, завдячує й Дубрівка та довкільні села те, що не втопилися в польському морі.
Є. Левицький. 