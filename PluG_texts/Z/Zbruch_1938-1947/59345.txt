Зимові табори

Дня 31. 10. припинено поворот полонених та приміщено їх в різних місцевостях у зимових таборах. Йде про те, що обезсилені й не відповідно зодягнені полонені мусять прийти до себе і кривдою для них самих булоб зимою пустити їх в дорогу.
Мимоволі насувається порівняння з тим, як совітське начальство відноситься до своїх вояків, чим у совітському раю є людське життя, життя не лише одиниці, але й цілих мас.
Влекшити й уможливити побут у таборах українським полоненим — це вже завдання українського громадянства. Започаткована допомогова акція, що вибилася на перший плян сучасних завдань — розгортається щораз ширше. В першу чергу вона обіймає постачання харчів, одягів, білля, взуття, ліків, начиння (їдунок, пушок від консерв, деревяних ложок і т. п.), соломяних мат до спання, накривал тощо. Все це потрібне в великій кількості, тому й є вислідом вільного зусилля, збірної праці.
Доходять до нас вістки, що одне село виплело соломяне взуття для одної тисячі полонених: що містечко Н. перевело загальне оподаткування майном і працею. Хто не дає пожертви, дає працю, хто не може брати участи в допомоговій праці, знайшов зайняття в пропаганді... Звідкілясь приходять харчеві посилки з дописками "присилатимемо кожного місяця одну посилку"... Там зробили імпрезу й призначили дохід на полонених; денеде влаштували збірне шиття білля. Жіноцтво взяло в свої руки переведення і виконання допомогової акції. Звітують про вишкіл "кольон", які чергуватимуться у праці над поодинокими таборами. Напр. в якійсь місцевості є табор, де ведеться кухня, лікарня, евент. якісь робітні. Крім платного апарату мусять бути помічними при цій праці напр. двадцять жінок щоби працювати в таборі, мусять вони відірватись від своїх домашніх зайнять, тому це не може тривати надто довго. По місяцеві їх зміняє нова двадцятка, з тої самої, або іншої місцевості. — Очевидно, що треба брати під увагу технічний бік справи — мешкання і харчі для таких "службових" людей.
Як бачимо акція обхоплює все ширший круг і коли б дати їй тривку матеріяльну основу, завдання булоб виконане.
Ірина Винницька. 