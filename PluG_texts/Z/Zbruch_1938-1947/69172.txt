На концерті хору Божика.

З музичного життя
Тррр! — дзвонить телефон. Мій приятель повідомляє, що хор Божика дає концерт для робітників — в студентському домі...
Що за несподіванка! Яка радість — довідатись про таку новину... Ледве діждався до тієї 8-ої години... Вкінці я на салі. Велика й гарно прикрашана саля студентського дому в Мінхені переповнена нашими робітниками і чужинцями. Приявні святочно зодягнені і у святочному настрої. Світло гасне — на сцену виходить хор в народніх одягах. Саля шумить від оплесків на привітання. Врешті втихає, очі всі вдивлені в естраду, слух насторожений. Очікування. Вступна привитальна промова відпружує дещо увагу, приявні нетерпеливо ждуть першого гомону пісні. Ось знак дириґента — в один мент відчиняються уста: Пісня! Рідня пісня... Пливе, вичаровує казку, голубить душу. "Широкий луг", "Гуляли", "Закувала", "Про страшний суд", "Почаївська Божа Матір", "Дзвони", "Та болять ручки", "Ой наїхали вози", "Марш Дорошенка", "Ой пущу я кониченка", — потім стрілецькі пісні, накінець гучне "Стелися барвінку", та інші народні — "Вітер повіває", "Ой устану я", "За річкою за Дунаєм" і т. д.
Ті чудові безсмертні пісні несуть привітання з далеких піль, з краю молодости, бажань і очікувань з далеких степів і сел. Несуть привітання від тих залишених батьків і матерей, від дружини вірної, від коханої дівчини, від тих, що з ними жилося, мріялося там у Батьківщині. Сидять усі і слухають мов прикуті.
О пісне — рідна пісне! Ти маєш у собі чаруючу міць єднати усіх, тобі вдається те, чого ніхто інший вдіяти не всилі. Тобі судилось розвівати журбу, відганяти зневіру.
Хто знає нашу пісню, той знає історію народу, діла його великих предків. Наша пісня — це скарб наш, що ним усе може величатись як ліком цілющим на душевні болі...
То ж не диво, що чарувала вона й цим разом нашого робітника тут у далекому Мінхені. Багата китиця квітів диригентові була щирою в дякою зі серця за цей духовий пир. Шкода, що на тому пирі не могли бути українці з Великої України, бо вечір був дійсно вдатний, був небуденною імпрезою для наших робітників.
Д-р Г. Прокопчук. 