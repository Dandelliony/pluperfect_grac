Велике свято

(В ювілейному комітеті по вшануванню 85-річчя з дня смерті Адама Міцкевича).
Радянський Львів зараз напередодні святкування 85-річчя з дня смерті Адама Міцкевича.
24, 25 і 26 листопада в залі університету ім. І. Франка відбудеться наукова сесія, присвячена творчості Адама Міцкевича. Професор Благой Д. Д. (Москва) прочитає доповідь на тему: "Медный всадник" — Пушкіна і "Петерсбург" — Міцкевича. Проф. Гуковський (Ленінград) — лекцію: "Міцкевич і декабристи", в якій розповість про знайомство і зв'язки молодого Міцкевича з видатними декабристами — Бестужевим, Рілєєвим та іншими. Проф. Чернобаєв (Ленінград) зробить доповідь на тему: "Сучасники Міцкевича в Росії", а проф. Біржиска з Вільнюса доповідатиме на тему: "Литва в творчості Міцкевича". Поет Максим Рильський прочитав власні переклади деяких творів Міцкевича на українську і російську мови, передусім уривки з чудового перекладу на українську мову поеми "Пан Тадеуш".
Вчені і літератори Львова виступлять з доповідями на такі теми: проф. Кляйнер — "Артистичні елементи в поемі Міцкевича "Дзяди"; Т. Бой-Желенський — "Вступ до нових дослідів творчості Міцкевича"; Ю. Борейша — "Міцкевич і сен-сімонізм"; проф. Руднянський — "Філософські погляди Міцкевича"; А. Семкович — "Культ Міцкевича у слов'янських народів"; Ю. Пшибось — "Поетична семантика Міцкевича"; проф. Лемніцький — "Сонети Міцкевича".
Всі доповіді, виголошені на науковій сесії, будуть надруковані в ювілейному збірнику на українській, російській і польській мовах.
Комітет по вшануванні нам'яті і Адама Міцкевича організує в приміщенні театру опери та балету урочистий вечір, на якому артисти польського драматичного театру покажуть сцену з поеми Міцкевича "Дзяди". Письменники прочитають уривки з творів поета на польській, українській, російській і єврейській мовах. В культурних установах, школах, на фабриках і заводах будуть проведені збори, присвячені творчості Міцкевича, на яких львівські вчені і літератори читатимуть доповіді про його творчість, а колективи львівських театрів виступлять з артистичним репертуаром.
Програма святкування 85-річчя з дня смерті Адама Міцкевича передбачає також урочистість, яка в день ювілею відбудеться на Марійській площі, біля пам'ятника геніальному поету. Тут будуть положені вінки з квітів від Львівської філії Академії наук УРСР, університету ім. Ів. Франка, Спілки радянських письменників України та від інших культурних закладів і трудящих Львова.
Вінки з квітів будуть одночасно покладені на могилу поета-революціонера Івана Франка, який про Міцкевича писав: "Дорогоцінна для нас у Міцкевича віра в те, що інтереси нашого народу нерозривно зв'язані з інтересами волі, прогресу і людяності".
Львівська філія бібліотеки Академії наук УРСР вшановує пам’ять Адама Міцкевича виставкою, на якій буде репрезентована багатюща літературна спадщина поета. На ній будуть показані історичні документи, рідкісні книги з автографами Міцкевича, невідомі досі літературні видання поета, переклади його творів на багато мов, гравюри, скульптури, портрети, картини та головні з літературних праць, написаних про поета. Велику цікавість вже тепер викликають знайдені в архівах бібліотеки — рукопис відомої в усьому світі поеми "Пан Тадеуш", перше видання поезій в Москві 1825 року під заголовком "Сонета Адама Мицкевича" та видана в Петербурзі 1829 р. збірка "Поззии Адама Мицкевича".
Радянський Львів приготувався достойно й урочисто вшанувати 85-річчя з дня смерті великого поета Адама Міцкевича. 