◦ ◦ ◦ ◦

Похорон Поета. Вістка про смерть одного з найвизначніших теперішніх українських поетів, д-ра Василя Пачовського викликала пригноблююче враження в цілому місті, ба й рознеслась скоро по краю. Цю вістку передало, між іншими, теж радіо з усіх радіовисилень у Генерал-Губернаторстві. На місті появились клепсидри від Українського Центрального Комітету, Спілки Українських Письменників і від рідні. На адресу рідні та Спілки Українських Письменників у Львові прийшло багато кондоленційних телеграм від визначних громадян; напливають нові телеграми.
Загальногромадський похоронний Комітет, що створився за почином УЦК під проводом посадника міста Львова, д-ра Степана Біляка, буде існувати й дальше після похоронів і займеться звеличанням пам'яті Покійного: на Його могилі поставлять пам'ятник, видадуть Його твори. Спеціяльну увагу призначатиметься забезпеченню рідні Покійного.
Посмертну маску бл. п. Василя Пачовського виконав визначний наш різьбар С. Литвиненко, а фотознимки д-р Метельський. Покійного поховають у металевій домовині на Личаківському цвинтарі біля могили бл. п. О. Ціпановської.
Для вшанування пам'яті Василя Пачовського Літературна Книгарня у Львові (вул. Вермахту 6) прибрала свою вітрину килимом, на якому виднів портрет Покійного Поета. Крім цього на вітрині різні видання творів Поста, між якими такі перлини Його творчости, як: "Розсипані перли", "Сон української ночі", "Сонце руїни", "Гетьман Мазепа" та інші. Мистецьке оформлення вітрини робить приємне враження. 