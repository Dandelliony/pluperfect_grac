◦ ◦ ◦ ◦ ◦ ◦ ◦

Німецькі повідомлення
БЕРЛІН, 22. (ТАРС). Верховне командування німецької армії повідомляє, що втрати торгового флоту противника за два дні становлять 176.000 регістрових брутто-тонн. Це — рекордна цифра. Нальоти німецької авіації на Англію учора продовжувались. Вдень і вночі німецькі літаки бомбардували важливі воєнні об'єкти в центрі Лондона і вздовж Темзи. Поблизу доків Альберта і Вест-Індських доків виникли великі пожежі. Німецька авіація бомбардувала аеродроми, казарми і портові споруди на південному і східному побережжі Англії. На аеродромі поблизу Лондона бомби попали в ангари і сховища.
БЕРЛІН, 23. (ТАРС). В зведенні німецького командування повідомляється, що німецький торпедний катер потопив біля англійського побережжя один ворожий озброєний торговий пароплав тоннажем в 3 тис. тонн і вивів з строю одно патрульне судно. Німецька авіація під час проведеної вчора озброєної розвідки над Англією скинула бомби на найважливіші воєнні об'єкти Лондона і інших пунктів Південної Англії. Вночі продовжувались нальоти німецьких літаків на Лондон. Успішному бомбардуванню були піддані портові споруди, доки і інші воєнні об'єкти.
В ніч на 23 вересня англійські літаки скинули бомби в Північній Німеччині. Деякі ворожі літаки досягли Берліна, не завдавши, однак, шкоди. На цей раз не зареєстровано ні одного збитого ворожого літака. Один німецький літак пропав без вісті.
БЕРЛІН, 23. (ТАРС). Як передає німецьке інформаційне бюро, в ніч на 23 вересня англійські бомбардувальники трьома послідовними партіями появились з боку Голландії над Північною Німеччиною. В наслідок ефективних дій німецької протиповітряної оборони англійці не наважились прорвати огневий загороджувальний пояс. Англійські літаки, скинувши кілька освітлювальних бомб, повернули назад.
Втрати в морській війні
НЬЮ-ЙОРК, 22. (ТАРС). Агентство Ассошіейтед Пресс публікує зведені дані про втрати в морській війні за період з 15 вересня 1939 року по 21 вересня цього року. За весь цей час, вказує агентство, підводними човнами, літаками і воєнними кораблями було потоплено 472 пароплави, 198 пароплавів підірвались на мінах, 243 пароплави затонули з невідомих причин.
Далі агентство повідомляє, що за цей період часу англійські втрати становили 411 пароплавів, німецькі — 93, норвежські — 78, шведські — 61, грецькі — 52, французські — 45, голландські — 39, датські — 37, італьянські — 28, бельгійські — 12, панамські — 7, югославські — 4, іспанські — 2 пароплави і т. д.
Англійські повідомлення
ЛОНДОН, 22. (ТАРС). Англійське міністерство авіації повідомляє, що в ніч на 21 вересня англійська авіація зробила нальоти на Дюнкерк, Булонь, Кале і Фліссінген. Відмічені прямі попадання в доки. Кілька бомб було скинуто на скупчення барж і пароплавів. В результаті бомбардувань виникли пожежі. У Зеєбрюгге бомбардовані пароплави і мол, в Антверпені — порт і судна, які стоять у ньому.
Проведені нальоти на товарні станції в Німеччині.
ЛОНДОН, 22. (ТАРС). Як повідомляє агентство Рейтер, представник міністерства авіаційної промисловості заявив, що американські поставки літаків в Англію тепер становлять 500 машин на місяць.
ЛОНДОН, 23. (ТАРС). Як офіціально повідомляється нальоти німецької авіації були вчора менш значні за своїм розмахом, ніж попередні. Деяким літакам удалося досягти Лондона. Прямим попаданням бомб зруйновано кілька жилих будинків, а також пошкоджені газові і водопроводні магістралі. Число поранених і убитих незначне. В ніч на 23 вересня німецькій авіації удалося зруйнувати в Лондоні кілька будинків. Є поранені і убиті. Бомбардування зазнали також окремі міста південно-східної Англії, де заподіяна шкода жилим будинкам. Є убиті і поранені. Кілька бомб було скинуто і в інших частинах Англії. Шкода незначна, число забитих і поранених невелике.
ЛОНДОН, 23. (ТАРС). Агентство Рейтер повідомляє, що 17 вересня ворожий підводний човен потопив пароплав, на якому серед інших пасажирів були 83 дитини і 9 вихователів, які направлялись з Англії в Канаду.
Становище в Лондоні
НЬЮ-ЙОРК, 22. (ТАРС). Як повідомляє лондонський кореспондент агентства Юнайтед Пресс, власті офіціально дозволили населенню використати як сховище від бомб лінію метро, що йде від Олдвіча до Холборна.
Кореспондент відмічає, що вже до 14 год. 30 хв. за лондонським часом натовпи людей, головним чином жителі Іст-Енда (східна частина Лондона), заповнюють станції метро, несучи з собою ковдри, подушки, матраци, а також продовольство. Вони розміщуються скрізь на платформах, готуючись провести там всю ніч.
Кореспондент повідомляє далі, що до 16 год. населення направляється до менш завантажених станцій метро, які, однак, не дозволено використовувати як сховища від бомб. Комендант станції метро на Фінсбері заявив, що кожну ніч на цій станції збираються натовпи людей. В ніч на 21 вересня там ховалось 1.600 чоловік.
Дії німецької авіації
БЕРЛІН, 23. (ТАРС). Німецьке інформаційне бюро передає, що згідно з відомостями, які надійшли, починаючи з 10 серпня німецька авіація скинула на воєнні об'єкти Англії 23 млн. кгр. бомб різних калібрів. За минулі 6 тижнів посилено атакувала найважливіші англійські порти, провівши приблизно 200 нальотів і скинувши на них 8 млн. кгр. вибухових речовин. За той же час було зроблено 700 нальотів на аеродроми і промислові об'єкти Південної і Середньої Англії, включаючи Лондон, при чому було скинуто 15 млн. кгр. бомб. Пошкоджено або зруйновано 6 тис. промислових об'єктів, в тому числі 1.400 промислових підприємств тільки в одному Лондоні. В англійських містах знищено 20 проц. газової і електричної сіті. Частина газових заводів і електростанцій виведена з дії на довгі місяці. Зруйновані найважливіші залізничні вузли. Сотні кілометрів залізниць приведені в непридатність. В одному Лондоні зруйновано 4 вокзали і 3 найважливіших дільниці метро. Збитки, заподіяні пожежами хлібним амбарам, силосним баштам і млинам, розташованим в англійських портах, обчислюються в млрд. марок.
Франко-японські переговори
КЛЕРМОН-ФЕРРАН, 22. (ТАРС). Агентство Гавас передає повідомлення з Віші про те, що "франко-японські переговори в питанні про Індокитай тривають. У Віші не приховують того, що в переговорах зустрілись труднощі. Виникли утруднення також в переговорах, що відбуваються в Ханої". В повідомленні вказується, що французські авторитетні кола спростовують повідомлення, які появились в іноземній пресі, про японський ультиматум.
На думку французськкх авторитетних кіл, говориться далі в повідомленні, ще є багато шансів на задовільне закінчення переговорів.
Заява прем'єра Таі
ТОКІО, 22. (ТАРС). Кореспондент агентства Домей Цусін повідомляє з Бангкока, що прем'єр Таі (Сіам), виступаючи на закритій сесії парламенту 21 вересня, заявив, що уряд Таі повинен буде денонсувати пакт про ненапад, укладений Францією 12 червня 1940 року, якщо уряд Віші не прийме територіальних вимог Таі, пред'явлених 13 вересня. При цьому прем'єр вказав, що договори про дружбу, які були укладені з Японією і Англією, вже ратифіковані, однак уряд Таі утримується від ратифікації договору з Францією. 