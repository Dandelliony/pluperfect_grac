Студії у високих школах

Одна з найактуальніших і найпекучіших справ під теперішню пору — це справа студій нашої молоді у високих школах. Не є вона в теперішньому воєнному і переломовому часі легка до вирішення. — Вона може бути позитивно для нашого народу і передусім для нашого студентства розвязана тільки в загально-національній площині, організованим способом, а не лиш у площині інтересів кожного студента чи кандидата на студента зокрема.
Тому цією справою пильно займається Український Центральний Комітет у Кракові та Український Краєвий Комітет у Львові. Праця цих Комітетів іде в напрямі влекшення студій у німецьких університетах у Німеччині, у Протектораті і у Львові.
Справа вже на стільки дозріла, що її повна позитивна розвязка — це питання найближчого часу. Йде про те, щоб самі зацікавлені студенти й ті абсольвенти середніх шкіл, які хочуть студіювати у високих школах, ще більше ніж досі цією справою поцікавилися. В першу чергу студенти, які розпочали студії та їх наслідком політичних обставин і воєнних дій перервали, повинні скористати з нагоди, яка тепер відкривається, і постаратися за всяку ціну ті студії покінчити. Цього вимагає не тільки їх особистий життєвий шлях, але й інтерес цілої нації. Бо чейже відома річ, скільки ми стратили цінних фахових сил, які загинули в тюрмах НКВД або на засланні. А хіба не треба нікому доказувати того, що саме висококваліфікованих фахівців, передовсім у технічних і практичних ділянках, нам дуже багато не достає. Та не тільки у практичних і технічних ділянках бракує нам фахівців. — Також необхідне поповнення висококваліфікованих сил у гуманітарних науках, необхідне теж поповнення кадрів наукових робітників. Запотребування на цього роду фахівців постійно ростиме, в міру того, як розвивається наше нове національне і суспільно-економічне життя.
Тому студенти, які вже розпочали були студії, і ті, які мають намір їх розпочати, нехай негайно й масово реєструються в Українському Краєвому Комітеті у Львові, вул. Паркова (давн. Міцкевич) ч. 10, де існує Комісія допомоги українським студентам (КОДУС). Там одержать вони точні відомості про місце, час та умовини студій. Ще раз підкреслюємо, що в першу чергу йде про те, щоб ті, які перервали студії, постаралися їх закінчити.
Довідуємося, що в найближчому часі буде відкритий у Львові Медичний Інститут, опісля має бути відкрита Ветеринарна Академія, а відтак деякі факультети в Політехнічному Інституті. Аби справу студій наших студентів якнайскоріше поладнати, необхідні Українському Комітетові відомості про кількість наших студентів і роди їх студій. І саме для цієї мети переводиться реєстрація Студентів в Українському Краєвому Комітеті у Львові.
А покищо студенти нехай по змозі самі дома вивчають дисципліни з обсягу своєї фаховості, а передовсім нехай поглиблюють знання німецької мови, бо воно в неодному випадку буде передумовиною прийняття їх до одної з високих шкіл.
М. П. 