◦ ◦ ◦ ◦ ◦

Шевченківське свято. У 81 роковини Великого Кобзаря України, Тараса Шевченка, відбудеться в неділю, 8-го березня, в Оперному Театрі у Львові Святочна Академія. У програмі: промова проф. В. Сімовича, виступи оперної співачки п. І. Туркевич-Мартинцевої, Українського Національного Хору, симфонічної оркестри під керуванням Л. Туркевича та чоловічого хору "Сурма" під орудою Е. Плешкевича. В другій частині Академії виставлена буде силами артистів Українського Театру драматизація Шевченкового твору "Великий льох" в опрацюванні Гр. Лужницького і в постанові В. Блавацького. Початок Академії в год. 11.30 передполуднем.
Німецька ревія. В суботу, 7-го та в неділю, 8-го березня, в 7-ій год. вечора у Львівському Оперному Театрі — вистава німецької ревії.
Хор "Зорі". Об'єднання праці Українських Ремісників "Зоря" при Українському Комітеті на Львів—місто повідомляє, що чергові сходини хору відбудуться в п'ятницю, 6-го березня ц. р., о 7-ій год. вечором, у домівці "Зорі" при вул. Вірменській 25 І-ий поверх. Просимо всіх колишніх хористів "Зорі", як і бажаючих вступити до хору, обов'язково прибути.
Концерт у Станиславові. Останньої неділі, 1-го березня ц. р., відбувся у Станиславові симфонічний концерт. Виконавцями концерту були: симфонічна оркестра Станиславова під керівництвом композитора проф. Миколи Колесси та віольончеліст Іван Барвінський зі Львова. У програму концерту входили твори Гендля (концерто гроссо), Чайковського, Гайдна та інші. Цей уже третій зчерги симфонічний концерт за короткий час існування симфонічної оркестри в Станиславові мав великий успіх.
Харчові картки за лютий. Незреалізовані ще купони харчових карток за лютий можна реалізувати ще до суботи, 7-го березня. Засоблення села мукою та кашею. Зпоміж 305 млинів, що працюють на терені Дистрикту Галичина, 96 млинів на припоручення Хліборобської Централі (Ляндвіртшафтліхе Центральштеллє) перемелює збіжжя для безземельного цивільного населення. Інші млини це т. зв. обмінні (Умтаушміллєн), що перемелюють збіжжя для його продуцентів, при чому за переміл не платиться грішми, лиш зерном (20%). Зібране таким робом збіжжя віддають млини до Хліборобської Централі. Кількість зерна, яке хлібороб може перемолоти для власного вжитку, є точно окреслена. На кожного члена сім’ї вільно вимолоти 150 кг. хлібного збіжжя (жито, пшениця) і 50 кг. зерна крупи (ячмінь, гречка, просо). 