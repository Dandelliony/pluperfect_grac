◦ ◦ ◦ ◦ ◦ ◦ ◦

Створення комісаріату національного відродження у Франції
РИМ, 28. (ТАРС). Як передає Агентство Стефані, за рішенням французького уряду створений генеральний комісаріат національного відродження Франції під керівництвом генерала Думанка.
На цьому ж засіданні кабінету віце-адмірал Деку призначений генерал-губернатором французського Індокитая, Гастон Жозеф призначений уповноваженим по координації французських інтересів в Індокитаї, новій Каледонії і у французських володіннях, що знаходяться в Тихому океані, Кейла призначений генерал-губернатором Мадагаскара, генерал Буассон призначений верховним комісаром французської Африки (включаючи французську Екваторіальну Африку, Французську західну Африку, Камерун і Того).
Заяви Піттмена і Блума
НЬЮ-ЙОРК, 28. (ТАРС). За повідомленням агентства Ассошіейтед Пресс, голова сенатської комісії в закордонних справах Піттмен в розмові з представниками преси заявив, що, на його думку, Англія зовсім не підготовлена до оборони. Всяка допомога їй може тільки відстрочити неминучий наслідок війни. Було б безкорисно заохочувати Англію продовжувати боротьбу.
Як повідомляє агентство Юнайтед Пресс, голова комісії в закордонних справах палати представників Блум не згодний з заявою Піттмена. "Німецькі повітряні і підводні сили, заявив Блум, уже зазнали великих втрат. В той же час воєнні дії останнім часом свідчать про те, що англійська авіація майже дорівнює німецькій".
Газета "Нью-Йорк Уорлд Телеграмм" повідомляє, що високопоставлені кола Вашінгтона згодні з думкою Піттмена.
Заява П'єрло
ЛОНДОН, 28. (ТАРС). Агентство Рейтер передає, що, як повідомив бельгійський прем'єр П'єрло, бельгійський уряд клопочеться перед німецьким про дозвіл на повернення в Бельгію бельгійських громадян, солдатів і службовців.
Заборона комуністичної партії в Канаді
ЛОНДОН, 24 (ТАРС). Згідно з інформацією, опублікованою канадськими газетами, уряд Канади оголосив поза законом комуністичну партію. Крім того заборонені ще 15 інших організацій, в тому числі "Канадська Федерація української молоді".
Участь Італії в наступних німецьких операціях проти Англії
РИМ, 28, (ТАРС). В офіціальних колах підтверджується, що італьянські військові сили візьмуть участь у майбутньому наступі на територію Англії.
Сірія припинила воєнні дії
ЛОНДОН, 28. (ТАРС). Агентство Рейтер передає, що командуючий французькими військами в Сірії генерал Мітельгаузер заявив про припинення Сірією воєнних дій.
Німецьке зведення про воєнні дії
БЕРЛІН, 28. (ТАРС). Ставка Верховного Головнокомандуючого повідомляє: "Як було передбачено за договором про перемир'я, німецькі війська, що оперують на побережжі Франції, учора ввечері досягли іспанського кордону на південь від Байонни. Таким чином німецькі війська у Франції займають все побережжя Ла-Манша і Атлантичного океану.
Потоплено кілька одиниць торгового флоту противника загальним тоннажем в 40.100 тонн.
В ніч на 28 червня німецькі повітряні сили зробили успішні нальоти на воєнні заводи і порти центральної Англії. В південній Англії виникли великі пожежі.
27 червня англійські літаки літали над Бельгійським і Голландським побережжям. Німецькі винищувачі атакували 6 літаків противника і примусили їх до посадки. Іншим літакам під прикриттям хмар удалося досягти Ганновера і скинути там бомби. Налічується кілька убитих, вчинені деякі зруйнування.
В ніч на 28 червня англійські літаки літали над західною і північною Німеччиною. В деяких місцях на будинки скинуті бомби. Є поранені і вбиті. Наші винищувачі в нічних боях збили три літаки противника. В результаті спроби противника проникнути на аеродром в районі Ставангера один англійський літак був збитий над морем. Зенітна артилерія військово-морського флоту збила два літаки противника. Всього за 27 червня противник втратив 16 літаків. Один німецький літак не повернувся на свою базу".
Англійські повідомлення про воєнні дії в басейні Середземного моря і Африці
ЛОНДОН, 28. (ТАРС). За повідомленням агентства Рейтер, учора вранці авіація противника зробила за останню добу сьомий наліт на Мальту.
Під час сильного бомбардування Мальти 26 червня ввечері було убито 23 чол. і кілька чоловік поранено. Пошкоджено кілька приватних будинків.
Бомбардувальники противника були відігнані англійськими винищувачами і зенітною артилерією.
Три літаки противника безрезультатно бомбардували 26 червня Мояле (на кордоні між Кенією і Абіссінією).
Учора два літаки противники безрезультатно бомбардували Ваджір (Кенія).
Англійська авіація бомбардувала італьянські аеродроми в Гура (Абіссінія) і в Макака (Ерітрея).
Наліт німецької авіації на Англію
ЛОНДОН, 28. (ТАРС). Міністерство авіації і міністерство внутрішних справ повідомляють, що в ніч на 28 червня німецькі літаки піддали бомбардуванню кілька районів Англії. За одержаними відомостями, бомбардування не заподіяло великої матеріальної шкоди. Число жертв незначне. 