◦ ◦ ◦ ◦ ◦ ◦ ◦

Дії німецької авіації
БЕРЛІН, 16, (ТАРС). За повідомленням німецького інформаційного бюро, повітряні бої почались також над Південною Англією. Центр німецького прориву, очевидно, знаходився коло Саутгемптона. Численні німецькі бомбардувальники і винищувачі проникли в країну між Портлендом і Портсмутом. Ця атака була найсильнішою за вчорашній день. В багатьох місцях на побережжі Англії спостерігались пожежі і вибухи. В даний час не з'ясовано, в яких ще місцях були скинуті бомби.
Зведення німецького командування
БЕРЛІН, 16. (ТАРС). Німецьке інформаційне бюро передає таке зведення верховного командування німецької армії:
"В день 15 і в ніч на 16 серпня німецька авіація продовжувала нальоти на підприємства воєнної промисловості, аеродроми і сітки повітряного загородження в Англії. Великі пошкодження заподіяні портовим спорудам в Портленді, Скарборо, Брідлінгтоні і Мідлзбро, заводам авіаційних моторів у Бірмінгамі і Брот, коло Гулля, а також ангарам багатьох аеродромів у південній, південно-східній і центральній Англії. При цих операціях відбулись запеклі повітряні бої.
Мініровано кілька англійських портів.
Нічні нальоти англійської авіації на західну Німеччину не заподіяли серйозної шкоди.
Загальні втрати противника за 15 серпня досягають найменшою мірою 143 літаки. Крім того, був збитий 21 аеростат повітряного загородження. 32 німецьких літаки не повернулись на свої бази.
Один німецький підводний човен потопив два ворожих озброєних торгових пароплави загальною тоннажністю в 14 тис. тонн. Група німецьких мінних тральщиків, що зазнала нападу 10 англійських літаків, збила 4 машини типу "Спітфайр".
Великі повітряні бої над Англією
ЛОНДОН, 16. (ТАРС). Англійське міністерство авіації і міністерство внутрішніх справ і внутрішньої безпеки повідомляють: "Нові відомості, одержані сьогодні про ворожі атаки, зроблені ввечері 15 серпня, показують, що ворог добився невеликих успіхів. В районі Кройдона були пошкоджені кілька будинків і парфюмерна фабрика. Пожежі, що виникли, були швидко ліквідовані. Серед цивільного населення є кілька поранених і один убитий. В Гастінгсі скинутими бомбами один чоловік убитий, кілька поранені. В Рочестері пошкоджені промислові підприємства і зруйновані кілька будинків. На північно-східному побережжі налічується кілька чоловік убитих і певна кількість поранених. В порту Сієм осколками бомб пошкоджений поїзд і зруйновані кілька будинків. Пошкоджені приватні володіння в кількох частинах графства Йоркшір, але покищо є повідомлення тільки про один смертний випадок в цьому районі. В південно-західній частині Англії атака на Портленд не мала успіху. Є кілька поранених серед цивільного населення. За відомостями, одержаними 15. серпня до полуночі, протягом дня були знищені 144 ворожих літаки. 27 наших літаків загинули, 8 льотчиків з екіпажу цих літаків врятовані.
У вчорашніх атаках проти Англії німецька авіація використала понад 1.000 бомбардувальників і винищувачів".
Зведення італьянського командування
РИМ, 46. (ТАРС). Агентство Стефані передає таке зведення італьянського командування:
"Наші наступальні операції в британському Сомалі продовжують розвиватися. Один літак противника був збитий над Зейла. Нальоти противника на аеродром Кольбольчіа і на Массауа (Ерітрея) заподіяли незначні пошкодження. Налічується 4 чол. убитих і 12 поранених серед італьянців і туземного населення.
Під час нальоту наших літаків на Важір (Кенія) знищені 2 літаки противника, що знаходились на землі. Один англійський винищувач збитий в бою. З'єднання наших бомбардувальників під охороною винищувачів бомбардували аеропорт Хальфар на Мальті. В результаті нальоту були пошкоджені намічені об'єкти і виникли пожежі. Ворожі винищувачі, що мали намір спочатку атакувати наші з'єднання, зникли. Один літак противника був збитий. Всі наші літаки повернулись на свої бази. В Північній Африці наші літаки бомбардували залізницю Фука—Мерса Матрух (Єгіпет).
Сьогодні на світанку літаки противника знову зробили наліт через Швейцарію на населені пункти Північної Італії. Кілька бомб упали в селах поблизу Мерате і Ольджате (Північна Італія), де вбиті два чоловіки і п'ять поранені. Матеріальні збитки незначні. Один літак противника був пошкоджений зенітними батареями Туріна".
Становище у Франції
ВІШІ, 16. (ТАРС). Посилення англійської блокади поставило Францію, яка майже не має власних резервів, в тяжке становище.
Вчора французський міністр закордонних справ Бодуен заявив представникам преси таке: "Англія сповістила нас, що блокада спрямована не проти нас, а проти Німеччини, яка окупувала значну частину французської території. Проте, поки блокада вдаряє тільки по Франції, для Німеччини її результати проблематичні. Уряд звернувся до Лондона з пропозиціями ослабити блокаду, запевнивши Лондон, що продукти ввозитимуться тільки для Франції". 