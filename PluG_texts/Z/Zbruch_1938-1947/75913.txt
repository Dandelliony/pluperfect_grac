† Д-р Зеновій Левицький.

Покійний уродився 1865 р. в Коломиї, як син священика. Медичні студії відбув у Відні, де був діяльним членам Товариства "Січ". По закінченні спеціяльних студій у Празі і Дрездені осідає як молодий хірург-оператор в Коломиї, де в 1901 р. стає директором краєвої лікарні. Належить до всіх культурно-освітніх товариств, є членом-основником коломийського "Народнього Дому" та кредитового товариства "Покутський Союз". За Його почином будують в 1908 р. великий новий шпиталь. В 1912 р. організує за часів побуту в Коломиї пізнішого цісаря Карла велику "Українську виставу домашнього промислу". За австрійських часів дістає високі цісарські відзначення, стає санітарним радником і членом Краєвої Ради Здоров'я у Львові.
Підчас світової війни є головним лікарем табору українських утікачів у Вольфсберґу в Каринтії, а за часів З. У. Н. Р. несе, як оператор, безкорисну поміч хворим української військової лікарні в Коломиї. Як директор коломийського шпиталя працює до 1920 р., а перейшовши в стан відпочинку своє заінтересування звертає на розвиток "Українбанку", Тов. "Гуцульщина" і Український Музей в Коломиї.
Важкі хвилини пережив Покійний за часів большевицьких. По приході німецьких військ працює як директор міської лічниці-амбуляторії аж до кінця свого життя. Помер дня 16. 1. 1943.
Д-р Левицький від перших часів своєї лікарської практики був зв'язаний з Коломиєю та її культурним життям. Особливо заслужився Він при здвигненні величавої будівлі "Народнього Дому", що її перед 50-ти роками заініціював і до успішного кінця довів незабутній патріот, покійний о. Йосафат Кобринський, парох Мишина.
Покійний був незвичайно культурною й доброю людиною й через те тішився загальною симпатією і пошаною. Треба було подивляти, як гідно й зі стоїцизмом вмів Він нести ті удари, яких щадило Йому життя в останніх роках в большевицьких часах. Своє звання виконував сумлінно, все готовий служити хворим і бідним, тому Його смерть викликала загальний жаль.
Покійний залишив дружину і двоє дорослих дітей: дочку, заміжню зі лікарем в Бучачі п. Гамерським і сина, інженера аґрономії.
Вічна Йому Пам'ять! 