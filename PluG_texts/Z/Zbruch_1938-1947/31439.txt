У Львові відкрито ЗАГС

В добре обладнаних кімнатах Центрального району по вул. Сикстуській багатолюдно. Тут почав працювати орган запису актів громадянського стану. Він провадить реєстрацію народжень, одружень, смертей і розводів.
У великій прийомній найбільше молодих пар. Це ті, що бажають одружитись. Вони веселі, бо знають, що радянські закони не ставлять одруженню труднощів, які існували раніше. Матеріальні перешкоди, які нерідко були причиною нещастя молодих людей, тепер назавжди зникли.
За часів панської Польщі батьки часто не давали своїм дітям згоди на одруження, керуючись власними господарськими інтересами. Були також випадки, що батьки змушували своїх дітей силою на одруження. Все це приводило до сімейних трагедій і ганебних вчинків, якими потім займалися суди. Подібній практиці буржуазного світу покладено край. Одруження за радянської влади стало вільним, радісним і щасливим. Щодня бюро ЗАГС Центрального району відвідують десятки трудящих. Тут немає ніяких присяг і всього церемоніалу, який був законною вимогою при одруженню в панській Польщі. Всі без огляду на національну чи релігійну приналежність мають вільні права на одруження.
Вільним є також за радянськими законами розвод подружжя. Раніше одруження могло припинитись лише в наслідок смерті одного з подруж. Такі були закони, на які спиралося державне право про одруження. Радянські закони дають повну свободу одруженню і розводу.
Крім бюро ЗАГС в Центральному районі, для кращого обслуговування трудящих на околицях міста буде організовано бюро ЗАГС в Червоноармійському і Шевченківському районах. По селах акти громадянського стану реєструватимуть селянські комітети, які вже одержали потрібні інструкції. 