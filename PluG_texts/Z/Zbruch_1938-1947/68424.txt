◦ ◦ ◦ ◦

Стягнення з обігу сталевих 10-грошівок до 1-ого серпня 1942. На основі розпорядження Генерального Губернатора тратять вибиті Емісійним Банком 50-грошові монети з днем 1-им серпня ц. р. свою вартість. Сталеві 50-грошові монети будуть приймати по тім терміні до 30-го вересня до заплати і виміни тільки у Відділах Емісійного Банку, в публичних приватних банках та ощадних касах, а також в інших кредитових інститутах, які Директор Емісійного Банку уповажнить до співдіяння при приниманні тих монет.
Тризуб—Дністер. Сьогодні, в неділю, в год. 6.30 вечором відбудуться на площі УЦК на Стрийському (доїзд трамваями ч. 10) мистецькі футбольні змагання між Тризубом і Дністром (Самбір). Обі дружини виступлять у найкращих складах.
Ланка легкої атлетики. Фахова ланка легкої атлетики подає до загального відома, що Краєві Легкоатлетичні Змагання (Першенства) відбудуться у Львові в днях 15-го і 16-го серпня 1942 року. Програма цих першенств передбачує усі роди легкоатлетичних конкуренцій для жінок і чоловіків.
До Краєвих Легкоатлетичних Першенств будуть допущені лише змагуни, яким Референтура Тіловиховання затвердила змагові карти. Тому клюби повинні припильнувати власне полагодження усіх формальностей щодо реєстрації змагунів, щоб пізніше не наразитися на прикрість, якщо якогось змагуна не допуститься до змагань. При цьому зазначується, що змагуни, які при іншій нагоді одержали в 1942 році від Референтури Тіловиховання ВОнМіР УЦК затвердження змагових карт, більше реєструватися не потребують.
Окружні легкоатлетичні першенства. Згідно з пляном Праці мають Реферати Тіловиховання РОнМіР Українських Окружних Комітетів зорганізувати в липні 1942 року Окружні легкоатлетичні Першенства згідно з тою самою програмою, що її фахова ланка Легкої атлетики усталила для внутрішньо-клюбових змагань УСК чи УТК. Справа Окружних Легкоатлетичних Першенств є дуже важна, бо є підготовкою і провіркою сил до Краєвих Першенств, тому так Окружні Референти Тіловиховання, як і Проводи Клюбів повинні присвятити їм належну увагу. Окружні Референти Тіловиховання усталять реченці цих змагань та подадуть їх до відома Референтурі Тіловиховання Відділу Опіки над Молоддю і Родиною УЦК.
Колегія абстинентів при УЦК. Львів, 11 липня. В неділю, 5 ц. м. відбулися сходини Абстинентської Колегії Відділу Культурної Праці У.Ц.К. Сходини відкрив керманич Відділу мгр. М. Кушнір, намічуючи напрямні протиалькогольної акції в рамах УЦК та його низових клітин. Опісля промовляв відомий абстинентський діяч проф. Ю. Каменецький, референт абстинентської акції Відділу Культурної Праці УЦК Н. Никифорчин, лікарі: др. Б. Олесницький і др. Р. Осінчук (з гігієнічного погляду), організатор священиків-абстинентів о. О. Годунько, мгр. Я. Дзиндра, мгр. Я. Чума та мгр. А. Антонович і інші. Керманич Відділу Культурної Праці заповів підготову протиалькогольної літератури та протиалькогольної вистави. Він закінчив сходини, висловлюючи надію, що Колегія Абстинентів знайде нові методи протиалькогольної акції, пристосовані до нових умовин. 