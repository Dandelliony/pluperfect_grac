— Ревізії й арештування в Яворові. — Припинюють масово діяльність читалень „Просвіти". — Український ресторан у Парижі. — Польські студенти пропаґують антисемітизм по українських селах. — За комуністичну діяльність. —  Большевики вивозять золото і плятину

— Большевицьке військо знову перейшло манджурський кордон. Домеї повідомляє: Совітський відділ, зложений з 30-ох піхотинців і 20-ох кіннотчиків перейшов манджурський кордон коло Сіянопаліну та загнався на 1 км. у глибину Манджурії. Манджурська військова стежа змусила більшевиків вернутися за кордон.
— Конфіската „Діла“. Вчорашнє „Діло“ (ч. 161) підпало конфіскаті за першу вістку на першій сторінці про Чижиків.
— Нарешті дозвіл на 10 садків. Копичинецьке староство дозволило нарешті по двомісячних заходах членів Ради Повітового Союзу Кружків „Р.Ш." у Копичинцях на 10 садків „Р.Ш.“ в таких місцевостях: Копичинці-Баворівщина, Копичинці-Калинівщина, Хоростків, Гусятин, Чабарівка, Васильківці, Чорнокінці Великі, Чорнокінці Малі, Гадинківці, Кривеньке. Не дало дозволу на ведення садків у 17-ох селах. Зате у копичинецькому повіті є аж 34 польські півоселі, що їх веде здебільша „Т.Ш.Л.“ У „громадських" садках учать провідниці польки, які не вміють української мови і кажуть українським дітям молитися по польськи.
— Ревізії й арештування в Яворові. Від кількох днів поліція переводить масові ревізії й арештування у Яворові та Яворівщині. Минулої суботи поліція арештувала Михайла Чопика, службовика Кооперативного Союзу, минулого понеділка 25. ц. м. арештувала Мирона Кулинича, Остапа Линду, теж службовиків Союзу Кооператив, Степана Линду, службовика „Просвіти“, Михайла Завадку дириґента Філії "Просвіти“.
— Припинюють масово діяльність читалень „Просвіти". Рішенням з 21. ц. м. староство припинило діяльність усіх читалень „Просвіти“ в окрузі суду в Миколаєві н. Дн. тому, що — мовляв — члени читалень брали участь в поході на Зелені Свята. З тих самих мотивів припинило теж діяльність чит[алень] "Просвіти“ і кружка „Р.Ш.“ в Миколаєві н. Дн. і читальняну домівку запечатала влада. Всі читальні „Просвіти“ і кружок „Р.Ш.“ внесли відклик до станиславівського воєвідства.
— Український ресторан у Парижі. У Парижі відкрили при рю Жіт-лє-Клєр, VI. (метро Сан Мішель), у самому центрі Парижа, кооперативний ресторан „Україна“. Саля удекорована в українському стилі. Кухня подає українські і француські страви. Потребу такого ресторану в Парижі вже давно відчували. Дотеперішні спроби створити приватні українські ресторани, були звичайно доривочні.
— Зразок „католицької толєранції“ і джентельменства. Польський відділ Католицької Акції у Стрию уладив з початком липня ц. р. більшу прогульку до Ченстохови, Познаня, Ґнєзна, Ґдині і Варшави. З прогулькою виїхало 9. ц. м. зі Стрия понад 400 осіб, між ними двох українських священників, кількох інтеліґентів зі Стрия та Калуша з найближчими та кількох українських міщан і селян. По приїзді до Ченстохови наші священники хотіли відправити богослуження. Якеж було здивування молодого священника о. М.Ліщинського, якому оо. Павліни не хотіли дозволити правити богослуження, хоч показав їм документ у латинській мові Гр.-Кат. Митрополичого Ординаріяту зі Львова на доказ, що може всюди правити Службу Божу. Щойно на інтервенцію кс. Свежавського, польського катехита і провідника прогульки зі Стрия, оо. Павліни дозволили відправити Службу Божу в нашім обряді перед чудотворним образом Богоматері. Пізніше оо. Павліни були вдоволені, бо наша Служба Божа дуже подобалася полякам, які приїхали з прогулькою зі Шлеська, Виленщини і Познанщини. Польські ченці і черниці та священники уважливо приглядалися нашій Службі Божій, що її по черзі відправляли оба наші священники о. М.Ліщинський та о. Торуняк. Зате по дорозі з Ченстохови до Познаня трапився нашим прогульковцям уже куди прикріший інцидент, що його викликав польський студент зі Стрия. Сам звук української мови, що нею заговорила донька до свого батька в купе вистарчив, щоб вивести польського студента католика з рівноваги. Він накинувся у присутности багатьох подорожніх з такими лайливими словами на панну Залєську: „ти гайдамачко", „ти хамко" і т. п. По такій поглядовій лєкції „толєранції і товариської культури супроти молоденької панни закокурічений польський студент загрозив, що викине її з поїзду зате лише, що вона розмовляє з батьком по українськи. Одначе відійшов — як непишний — тоді, як в обороні доньки станув батько та старенька їмость, що їхала в тім-же купе. Щож, нема кому дивуватися,бо польські католицькі студенти загально відомі зі своєї толєранції, культури і лицарськости супроти жінок.
— Польські студенти пропаґують антисемітизм по українських селах. Заходом „Зєдноченя полякуф Зємі Червєньскєй“ роз'їхалось по Галичині з початком липня ц. р. майже 110 польських студентів нібито з відчитами на освітні теми. На які це теми — не важко здогадатися. Рубець відслони відхилило львівське „Слово Народове“ з 25. ц. м., яке повідомляє, що по селах Березівщини їздить трьох польських студентів-медиків з одною студенткою і замість освіти ширять програмові гасла ОНР та виголошують відчити на тему боротьби з жидами. З такими відчитами виступали польськ і студенти в українському дуже свідомому селі Володжі та сусідніх наших селах. „С.Н.“ запевняє, що ідеольоґія ОНР у Березівщині не матиме прихильників. Добре знати і запамятати собі, яку то „місію" виконують польські студенти.
— За комуністичну діяльність. У вівторок, 26. ц. м., другого дня розправи зізнавали далі підсудні у великому комуністичному процесі, що відбувається перед трибуналом окружного суду. Підсудні не признаються до вини, заперечують приналежність до К.П.3.У. Підсудних боронять адвокати: д-р Лятошинський (поляк), д-р Аксер, д-р Ляндав і д-р Ґельб, д-р Старосольський і д-р Скибінський.
— Джемборі латвійських пластунів. Минулої суботи відкрито національне джемборі латвійських пластунів у надморській місцевости Лєлюп під Риґою. На цей з’їзд прибуло багато делєґацій пластунів зза кордону.
— Большевики вивозять золото і плятину. На шляху Москва-Риґа-Стокгольм відновили летунську комунікацію, але літаками на цій лінії їздить дуже мало пасажирів. За те літаки з Москви привозять золото, плятину. Минулої неділі большевицький літак привіз транспорт діямантів ваги 3 кґ. і 700 ґрамів, вартости 10 міліонів фунтів штерлінґів. У Стокгольмі забрав цю посилку літак, що відлетів до Брюселі.
— Величаве богослуження у православній церкві у Москві. Минулої неділі відправлено в найгарнішій з незамкнених ще православних церков Трьох Святих у Москві заупокійне богослуження за душу померлої румунської королеви Марії. Богослуження відправлено зовсім явно і з великим блеском, невиданим у Москві від часів большевицької революції тому, що большевицький уряд на запит румунського посла в Москві не заборонив богослуження. Тому теж церква, до якої ходили звичайно лише старики і бідаки, які не боялися репресій за явне визнавання христіянської реліґії, заповнилася минулої неділі дипльоматами і військовими атташе в ґалевих одностроях. Між членами дипльоматичного корпусу був теж присутній директор протоколу в комісаріяті закордонних справ Барков. Одночасно в Москві звертають увагу, що цей жест чемности супроти Румунії не є однозначний зі зміною становища большевицького уряду супроти православної церкви. Найкращий доказ це завзята кампанія большевицької преси, яка домагається енерґійної репресійної акції супроти священників всіх віроісповідань, бо, мовляв, вони є "аґентами міжнароднього фашизму“.