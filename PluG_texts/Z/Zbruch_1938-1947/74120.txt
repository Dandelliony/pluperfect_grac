Веселий Львів

Відкриття Театрального Джазу у Львові
Львів, 7 грудня.
Про потребу легкого театрику у Львові всі однозгідні та й мені теж доводилось уже про це писати. І завжди, при кожному новому почині (а їх було вже кілька) — побоююсь. Легкий театр, театр-кабарет вимагає спеціяльних акторів та, передусім, завжди нових текстів як від літераторів, так від композиторів. У нас покищо невелика традиція в цій ділянці. Ніде правди діти, що таку легкість і в авторів, і виконавців, і навіть у публики виробляє легке каварняне життя, а в нас і в цій ділянці невелика традиція.
Та найбільше переконливо промовляє мистецький провід театру, що його обняв артист Сергій Дубровський. Попередні почини створення такого театру розбивались завжди на недостачі мистецького проводу. І нарешті він є! Може й дещо за "важкий" цей знаменитий драматичний актор на конферансієра, але публика сміється з його дотепів. А це в театрі розваги найважніше! Коби лише наші літератори захотіли теж трохи попрацювати та помогли створити тексти (можна б виготовити теж скечі). Зрештою театр не є виключно веселий. Так бодай ясно із першої програми, хоч і дали їй назву "Веселого Львова". Виступ оперної співачки А. Слоневської, яка відспівала арію Сегеділлі з опери "Кармен" (по українськи), одну італійську арію та дві пісні Шумана і Гріга (по німецьки), був справді концертний. Оркестра, що виповнює майже всю програму, зіграна, хоч і коротко співпрацює зі собою 13 її членів. Між ними навіть добрі виконавці-солісти (саксофоніст виступає самостійно та ще й із Шуманом). Балет молодий, приємний. Танці, укладу балетмайстрів Е. Віґілева та Вєжинського, ефектовні. Публика оплескувала гаряче "Три ритми" та "Танок апашів". Цікава композиція укладу композитора Я. Барнича з виступом орхестри, балету та ревелерсів. Ревелерси О. Курочка, хоч дещо у зміненому виді, мають уже свою традицію. Був час, що вони єдині "тримали" програму колишнього театрику. Декорації В. Ласовського ориґінальні. Ціла програма йде зорганізовано, конферансієр веде її живо і справно, а, найважніше, публіка, якої справді заля й помістити не може, має приємну та культурну розвагу. Є надія, що театр буде гарно розвиватися.
Т. 