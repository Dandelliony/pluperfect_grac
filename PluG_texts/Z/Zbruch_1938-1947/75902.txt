Невідрадне явище

Львів, січень 1943 р.
Серед нашого громадянства можна помітити невідрадне явище — погоню за політичною сензацією*), при якій затрачується зрозуміння й охота для позитивної громадянської праці, зате твориться дуже догідне підложжя для ворожої пропаґанди залякування.
Правда, той хворобливий прояв має кінець-кінців здорову основу — вроджене нашому народові живе зацікавлення публічними справами, яке є саме по собі гарним проявом інтелєктуального рівня суспільности. Добре, що наші люди не замикають свого горизонту дрібними буденними справами, важкою боротьбою за хліб насущний, що так близько цікавляться долею свого народу. Біда лише, що те зацікавлення стає своєрідною самоціллю, що при ньому реальне життя та реальна громадянська праця стають "суєтою суєт".
Подібно зацікавлення гарним письменством — явище само по собі здорове, як довго людина вміє зберегти його y "гарному кутку" своєї душі, у четвертому вимірі інтимних, естетичних зацікавлень. Біда, коли хто зачинає глядіти крізь літературну призму на реальне життя, ще гірше, коли намагається нагнути те життя до літературних ідеалів. "Страждання молодого Вертера" — цінний літературний твір, але він став прокляттям кількох поколінь доби романтизму, які гляділи на світ очима героя "молодого Вертера", які взяли до життя вертерівський підхід.
Життя є тривкою цінністю і тому деструктивним є кожний світогляд, кожна філософічна і навіть релігійна система, яка з тим не рахується. Европейська раса завдячує свою життєздатність у великому ступені христіянству, яке, дарма, що "його царство не з цього світу", змушує людину до позитивної постави до туземного життя. Зате браманська релігія, при своїх цікавих філософічних засновках, припечатала долю індуського народу, викликуючи в нього тугу за нірваною та втечу від життєвих змагань.
Мусимо вважати, щоб і наші політичні зацікавлення не вбивали у нас зацікавлення практичним громадянським життям, не викликували втечі в нірвану політичного мрійництву. Коли скінчиться ця війна? Що буде після неї? Який буде лад Европи? Яка доля европейських народів? Питання цікаві, ними варто займатися... принайменше людині, яка має до того відповідну підготову та яка слідкує за сучасною політичною і міжнародньою літературою; бо лиш на такій площині, не при каварняному столику, можна знайти поважну і правдоподібну відповідь на такі питання.
Що буде? Одинока поважна відповідь на це питання: Не знаємо. Але одне знаємо: Нині можемо і мусимо виконати деякі завдання, які всеодно необхідні, без огляду на те, що майбутнє нам не принесло б, яка доля нас не чекала б.
Отже треба зберігати субстанцію народу — тому необхідно робити якнайбільший вклад праці та матеріяльних засобів у суспільну опіку. Треба берегти народнього духа, організувати культурну працю. Треба приготовляти основно кадри фахівців, вихісновуючи високе й фахове шкільництво та всі нагоди до практичного придбання знання. Треба якнайкраще розбудувати нашу організацію. Робити те все, творити об'єктивні тривкі ціннощі, які ніколи не втратять вартости, яких недостачу нарід завжди відчуває, які виявляються необхідними завжди — без огляду на те, як виглядатиме наше майбутнє. І саме такі тривкі ціннощі творять наші громадянські організації під проводом Українського Центрального Комітету.
Б. Галіт. 