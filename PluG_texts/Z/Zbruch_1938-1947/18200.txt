Смерть визначного славянознавця.

Проф. д-р Мілош Вайнґарт.
(Від власного кореспондента).
Прага, 13. січня 1939.
По тяжкій утраті, що її зазнала чеська література із смертю Карла Чапека, чеська культура мусить записати до свого щоденника нову велику втрату — смерть Мілоша Вайнґарта, звичайного професора порівняльного славянського мовознавства та старої церковно-славянської мови Карлового університету у Празі. Коли з Чапеком чеська література втратила великого письменника й мислителя, то з Вайнґартом чеська наука, особливо славістика, втратили не тільки видатного вченого, але й першорядного орґанізатора, що покликав до життя й вів цілу низку важливих наукових установ, які з його смертю або розвиватимуться повільнішим темпом або зовсім припиняться.
Як і Чапек, народився Вайнґарт р. 1890, отже стояв щойно в 49-ому році життя. Вже як студент празького чеського університету звернув на себе увагу працями з історії старославянської мови ("До нинішнього стану дослідів старослав. мови", 1912) та з історії болгарсього богомільства ("Початки богомільства, першого реформаційного руху серед славян", 1913). За ними пішли праці: "Болгари і Царгород перед тисячеліттям" (1915), "Про словник чеської мови" (1916), "Розвиток чеської мови" (1918), "Огляд болгарського письменства" (1919), "Прага в поезії Ярослава Врхліцкого" (1917), "Бар-Кохба" Врхліцкого (1920).
Покликаний на звичайного професора новооснованого університету Коменского у Братиславі, він поширив свої студії на словацьку мову й на взаємні відносини між нею та чеською новою, згодом і на інші славянські мови. Головними працями з цих ділянок були: "Про чехословацькі взаємини" (1921), "Ідейне тло творів Чамбела" (1922), "Невідомі поезії Чамбела" (1922), "Про славянську єдність" (1922), "Про суть славянської фільольоґії" (1924), "Сто книг славістових" (1924). До цієї доби належать тож дві монументальні праці: "Византійські хроніки в церковно-славянському письменстві" (2 томи, 1922—23) і "Добровського Інстітуціонес" (2 томи, 1923, 1925). В останньому творі він ближче підійшов і до старо-української літератури, з якої особливо виділив Мелетія Смотрицького та його граматику як вихідні точки для праці Добровського.
Від кінця 1926. року Вайнґарт вів у Карловім університеті в Празі семінар старо-славянської мови і славянського мовознавства та лінґвістичний відділ просемінара славянської фільольоґії. За цих 12 років він порушує всі без вийнятку актуальні питання славянської фільольоґії та лінґвістики. Для прикладу назвемо: "Мануальник Григорія Куйбіди" (1926), "Славянська взаємність" (1926), "Політичні й соціяльні елєменти в старшій історії славянських літературних мов" (1928), "Славянська фільольоґія в чехословацькому письменстві" (1931), "Звукова культура чеської мови" (1932), "Нинішній стан дослідів над церковно-слав. мовою й літературою" (1934), "Перша чесько-церковнослов. леґєнда про св. Вацлава" (1934), "Масарикове славянство та слав. фільольоґія" (1935), "підручник старославянської мови" (2 томи, 1937—38) з додатком особливого тому текстів.
Коли в останньому десятилітті Прага стала світовим осередком славянських студій, то це сталось у першій мірі завдяки орґанізаційному хистові та невтомній праці Вайнґарта.
Перед історією чеської мови Вайнґарт заслужився головно тим, що вказав на її далеко старше походження, ніж досі вважали, і навязав її безпосередньо до епохи церковно-славянської та візантійської. У своїх загальних славинських концепціях він був уніоністом і волів бачити більші одноцілі комплекси, нпр. чехословацький або східно-славянський, проте — це не заважало йому шанувати і протилежні змагання, нпр. словацькі чи українські. В українській справі Вайнґарт теоретично займав становище більш-менш "неділиме", але у своїм семинарі, у своїх публікаціях та в своїм "Товаристві славянських мовних студій" він раз-у-раз викладав справу також з українського становища і давав слово також прихильникам української окремішности. Як професор і дуже впливова людина в університетських справах, він, правда, давав дорогу "своїм" і не допускав до університетських позицій "чужих", але це вже була одна з його улюблених засад, що "чехи все можуть зробити самі" й чужих учителів не потребують. Часом і великі люди мають малі слабощі.
Чеська славістика довго відчуватиме цю втрату, м. ін. ще й тому, що Вайнґарт був людиною світовою, він чудово говорив по французьки та по німецьки, мав першорядні міжнародні звязки і неабиякий дипльоматичний хист. Серед українців, що студіювали останніми роками у Празі, певно також знайдуться його учні, які приймуть вістку про його смерть із щирим жалем.
М. Г. 