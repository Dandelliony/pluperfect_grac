Першенство Львова в дошкільній праці

Львів, 10 жовтня.
В історії українського дошкільного виховання Львів має свою окрему піонірською працею заслужену сторінку. Вже 40 років тому назад з ініціятиви "Т-ва Українська Захоронка" засновано перші у Львові та його передмістях дитячі захоронки, що своєю  зорганізованою опікою та матеріяльною допомогою охоплювали в першій мірі бідних дітей дошкільного віку. Неоцінену заслугу в кладенні тривких основ під дальшу розбудову українського дошкільного виховання має перший голова Т-ва, бл. п. Др. Степан Федак і невеличкий гурт його співпрацівників. Довгі роки захоронки сповняли намічене своїми творцями перш усього харитативне завдання.
Та з ростом подій у педагогічному світі і з новим оформленням громадянської думки прийшли теж і нові, ширше закреслені погляди на справу виховання дитини в її ранньому віці, що поставили цей період часу як найважніший в життю людини. Нові теорії і кличі, що в інших державах вже находили переможних реалізаторів були теж предметом хвилюючих міркувань проводу Т-ва Українська Захоронка, в першу чергу довголітної голови Тва п. Софії Ракової, яка усіх зусиль докладала до того, щоб захоронки не були виключно притулком для бідних дітей, але щоб стали осередками виховної праці над наймолодшим українським поколінням. У висліді відкрито широко двері львівських захоронок і наче пущено струм нового, свіжого повітря! Поруч гуманних почувань, які передусім керували працею в захоронках, видвигнено виховання дитини, як майбутнього члена суспільности, співтворця судьби народу. Праця росла, виповнювалася щораз тугішим змістом, поширювався, зразу ще несміливо накреслений, її новий шлях.
Нові умови життя у воєнному часі не тільки не припинили живо розгорнутої праці в захоронках, а навпаки її ще більше посилили, вони пішли в допомогу батькам, працюючим цілу днину поза хатою, які радо повіряють опіку над своїми малими дітьми кваліфікованим виховницям дит. садків. З приходом німців створено на терені Львова 17 постійних дитячих садків (давніше захоронок), що до них ходить 1240 дітей. Виховний і технічний персонал числом 85 осіб несе відвічальність за справне виконання цієї великої, у подробицях складної праці. Німецька влада через свойого представника, керманича Відділу Міської Суспільної Опіки, великого приятеля дітвори, п. Ґрунерта, справжньою батьківською опікою оточує львівські дитячі садки, заосмотрюючи їх харчами, паливом та грошевими постійними субвенціями.
Всі дитячі садки у Львові мають відповідне приміщення, пристосоване до потреб дітей, зразкове обладнання, різнородне методичне приладдя, багато фабричних і саморібних іграшок, дитячу літературу, тощо. Що весь цей коштовний інвентар не пропав у часі воєнної метушні, як це у більшості сталося в дит. садках на провінції, то в першу чергу заслуга п. інспектор М. Ганущакової, яка при допомозі своїх найближчих співробітників зуміла впору опанувати ситуацію хаосу, який настав у перших днях німецько-большевицької війни на терені дит. садків, зберегти ціле їх рухоме майно та вже з днем 1. серпня мин. року пустити працю в садках на нормальні рейки.
Від 1 квітня 1942 р. переняв всі львівські дитсадки під свою безпосередню опіку й удержання Український Комітет Львів-місто. І тут найшли дит. садки зрозуміння й теплу прихильність для своїх завдань і дотеперішньої праці. Новий "батько", голова Комітету п. Осип Голінатий не тільки турбується матеріяльним забезпеченням дит. садків, тією сьогодні в містах дуже важкою проблємою, але він щиро цікавиться життям дітей в садках, відвідує часто "малий нарід" в його "дошкільному краю".
Діти у всіх львівських садках мають постійну лікарську опіку, двократне денне харчування, погідний час у більшості проводять на вільному повітрю, холоднішою порою, також і в зимі, ходять на проходи у міські городи, а часом найбільш рухливими вулицями міста.
Там спостерігають вони прецікаві явища природи, довкільний світ з його щоденним життям, зазнайомлюються з правилами вуличного руху. Вражіння таких прогулянок, це невичерпне джерело запитань і тем до гутірок, вільних драматичних ігор, дитячих малюнків і інших родів ручних зайнять. В оцій дитячій творчості відзеркалюється усе духове життя дитини, її зацікавлення, ступінь умового розвитку, ці дуже важні прояви дитячої психіки, що в дошкільному вихованню є вирішними покажчиками для індивідуального до неї підходу. Та все ж "твердий порядок дня" обовязує в садку: всі діти мусять підчинитися однаково деяким чинностям головно гіґієнічного характеру. В числі різних видів оздоровних зайнять, має в садку своє видне місце денний сон. На нього непризвичаєні до цього діти реаґують зразу сильним, часами впертим, спротивом. Та поволі сонна атмосфера, від часу до часу позначена тонким дитячим хропінням, приводить малого порушника садкових правил до просторої спальні, де на нього жде мяким коциком прикритий лежачок, а на білій подушочці румяними щічками приязно всміхається коліровими нитками вишите яблучко. Це образковий монограм в кожної дитини інший. Його вона найде на свойому ручнику, на серветці, на мішочку на взуття та на поличці, де складає свої речі.
Діти сплять і не знають, що "тета" сидить похилена біля столика і тільки інколи підводить голову, надслухуючи, як котре з них у сні ворухнеться. Очевидно, діти не знають і не відчувають, що цілоденні їх заняття в садку є обдумані і за пляном упорядковані, що тета саме тепер користає з тиші і приготовляє на наступні дні казочки, вірші, пісні, ігри, підшукує вже матеріял для відсвяткування з дітьми історичних роковин. Так, виховна праця в дит. садках вимагає куди більше щоденних приготувань, як праця зі старшими шкільними дітьми.
Для покращання цієї праці зорганізовано з ініціятиви Українського Центрального Комітету у Львові Дошкільну Колєґію, яка об'єднує організаційну, методичну й видавничу комісії. Ділом Колєґії було влаштування "Вистави Дитячої Творчости й Приладдя зайнять" у Львові, яка зустрілася з признанням зацікавлених цією справою громадян і та прихильною оцінкою знавців у пресі. Під цю пору Колєґія опрацьовує тимчасовий статут, програми та матеріяли для постійних дитячих садків в цілому краю, підготовляє на жовтень з'їзд дошкільних референток при Українських Комітетах з метою зазнайомитися з цьогочасним станом українського дошкільництва та спільно намітити шляхи його дальшого розвитку. Колєґія робить старання заснувати в новоприлучених до Великого Львова селах постійні дит. садки, які користатимуть з усіх приділів, які мають львівські садки.
З теренової праці виявляється, що ідея дошкільного виховання стає серед нашого громадянства щораз більше популярна, що дитячі садки є життєвою необхідністю деяких його кол, що відношення Українських Комітетів до дитячих садків у більшості щире, дбайливе, як батьків до наймолодшої дитини, якій присвячують багато уваги і не щадять матеріяльних засобів для зростання її фізичних і духових сил. Тому треба надіятися, що стан наших садків і рівень їх виховної праці з року на рік буде кращати та що нова українська людина, якої тверді основи характеру кладеться в дошкільному вихованню, відповість вимогам недалекої майбутності.
П. 