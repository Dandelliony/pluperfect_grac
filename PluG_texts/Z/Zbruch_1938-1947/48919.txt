Конкретний приклад

На марґінесі статтей про науку, молодь і політику.
Берлін, березень 1941.
В останніх часах на сторінках "Краківських Вістей" появилося чимало статтей про молодь та підхід до проблєми науки й політики. Автори цих статтей, як можна догадатися з їхнього змісту і тону, — старші громадяни, зажурені долею нашого доросту й будуччини нашої інтеліґенції, висловлювали острах, чи припадком в українській молоді не зароджується легковажний підхід до проблєми політики, який впливає на занедбання істотного завдання молоді — науки. Не підлягає сумнівам, що джерелом цих статтей стали деякі неприємні явища, про які так часто доходять чутки з усіх сторін. З другого ж боку старше громадянство, яке готове жертвенно піддержати невеликі ряди української студентської молоді, поважно зацікавлене в тому, щоб вказати нашій молоді єдиний правильний шлях, подиктований розумовими й актуально-політичними моментами.
Ніхто — бодай досі — зпоміж кругів нашої молоді не старався відповісти авторам цих статтей власними думками на сторінках українських пресових орґанів, які з певністю радо відступили б місце на таку цікаву дискусію, чи це доказ незацікавлення нашого студентства й молоді взагалі опінією старшого громадянства про неї? Чи може деякі кола студентства (напевне не ціле ідейне студентство!) цікавляться лише виказами пожертв на допомоговий фонд? Деяке іґнорування голосу старших чи врешті — хоч як воно важко сказати це прилюдно — брак якогось оборонного арґументу, спричинений — на жаль — таки дійсно небажаними явищами серед молоді; так тої, яка спричинює ці явища, як і тої, що поневолі мусить обмежитися до ролі обсерватора?!
На жаль, повторюємо, трапляються і надалі події, які кидають прикре світло на сучасний стан ментальности деяких ґруп української молоді, доказуючи правдивість побоювань і обоснованість також старшого громадянства. Найновіший конкретний того приклад — події серед нашого студентства в Берліні, цьому центральному місті Великої Німеччини, звідки — здавалось би — повинен промінювати добрий приклад і зразкова заохота до жертвенности на цілі нашої академічної молоді. Не радо встряваємо в цю справу. Маємо тут, в Берліні, сотні інших тем, які лежать з обсягу зацікавлення нашого і наших читачів. Одначе не можемо мовчки переходити попри деякі явища, про які повинно громадянство знати.
В наслідок воєнних подій і відомих обставин опинилися в Берліні майже дві сотні українського студентства. Зрозуміло, більшість нашої академічної молоді хотіла здисципліновано вписатися в члени істнуючої тут ще зперед війни української студентської орґанізації. На жаль, в цій орґанізації істнували й обовязували, не вважаючи на змінені обставини, ще надалі незмінні канони певного окресленого (й типового для передвоєнних закордонних осередків) характеру. Управа орґанізації не приймала всіх зголошень; з другого ж боку виявилося, що допускала в члени особи, які не могли вилєґітимуватись високошкільним індексом. Справа опинилася перед авторитетною й авторитарною німецькою установою, яка наказала перевести зміни; коли ж провід української орґанізації їх не виконав — назначила їй комісаря-українця. Справа стала неприємна й викликала несмак та тихий спротив більшости цього нашого студентства, яке незавсіди має час на люксус "політикувати" та яке не завсіди має стипендію, але яке переважно, щоб запрацювати на студії і прожиття, носить ґазети, працює в малих бюрах, по фабриках і ресторанах. Здавалося, що рішення нім. влади буде виконане й положить край непорозумінням. Де там! Ґрупка українських молодих людей рішила "поставити на свому"! Цілком так, як давніші польські студенти. Комісар-українець натрапив на рішучий спротив управи товариства. Німецька влада — зрозуміло — мала цілої тої справи досить і в чемній формі наказала орґанізації українського студентства розвязатись, що й наступило.
Так, більше-менше, виглядає ця берлінська, скажім найделікатніше, справа без дат, характеристик і персоналій. Можна би на її тему писати цілі фейлєтони. Опінія німців була більш реальна. "Ukrainische Studenten treiben zu viel Politik"— українські студенти займаються забагато політикою — сказав нам один з урядовців одної німецької академічної установи в розмові на цю тему...
Витягаємо висновки: було б кривдою для більшости поважного українського студентського загалу в Берліні, коли б старше громадянство розчарувалося до своєї молоді так сильно, щоб це мало відбитися на фінансових впливах до допомогового фонду. Але буде слушно, якщо старше громадянство жадатиме від молоді частіше індексу, ніж політичних деклямацій, більше зложених іспитів, ніж виголошених фраз про боротьбу без горизонтів і про проводи без вміння слухати. Українське студентство Берліна, пригноблене в своїй більшости діями, що їх спричинили одиниці, вже горнеться разом і шукає якоїсь концепції полагодити непорозуміння і направити відносини між собою. Одначе треба цей конкретний, неприємний приклад, вказувати, як доказ нашої власної вини за те, що нас не завсіди шанують так, як би ми цього хотіли. Дуже прикро, що вину за це несе саме українська молодь. 