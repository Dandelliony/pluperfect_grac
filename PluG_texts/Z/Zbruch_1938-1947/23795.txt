◦ ◦ ◦ ◦ ◦ ◦ ◦ ◦ ◦ ◦

Збаламучені українці у французькому концентраційному таборі. З переходом до Франції частини червоних військ з Еспанії, французька влада зорґанізувала в місті Сен-Сипрієн у департаменті Східні Піринеї концентраційний табор для цих військових частин. У цьому таборі інтерновано теж сотню ім. Шевченка, що складалась з українців з Франції та Арґентини і з білорусинів. Українців є 52, білорусинів 38. У таборі — пише закордонна преса — перебувають такі українці з Франції: Сташко Іван, Кринько Олександер, Ткач Іван, Данильчик Нестор, Яцентюк Федір, Семенчук Маркіян, Гавриленко Антін, Гикавий Федір, Паньковець Дмитро, Грицай Микола, Литвин Степан, Самаґала Микола, Чанас Михайло, Фільц Іван, Саленко Олександер, Удуд Дмитро, Дудка Микола, Явний Микола, Савчук Іван, Бєлаш Степан, Новицький Іван, Ґорончак Микола, Шумський Осип, Прийма Ярослав, Мартинюк Федір, Лихочвор Іван, Качор Микола, Сиридяк Олекса, Череп Петро, Зубрицький Іван, Явний Іван, Вавринов Іван, Касперик Василь, Малий Григорій, Хмарник Осип, Заставний Андрій, Вачко Михайло, Вондарчук Володислав, Леончук Кирило, Продиус Микола, Соснюк Микола, Кізій Петро і Дорош Василь; інші з Арґентини. Інтерновані — пишуть закордонні часописи — нарікають на відсутність українських часописів і книжок. Сильно теж бідують, бо не мають грошевих засобів.
Збудували два нові „доми людові". Минулої неділі 18. ц. м. кс. Турек в асисті оо. Францішканів посвятив "дом людови" в польській кольонії "Поддембово" в Гаях к. Львова. Згаданий "дом людови" збудували польські товариства та орґанізації при підтримці секретаріяту порозуміння ПСО і комітету "дару народовего" ТШЛ. зі Львова. З ініціятивою будови "дому людового" в Гаях виступив Пов. Виділ ТШЛ. у Львові восени 1938. р. по вбивстві поліціянта та поштової уряднички Просьнякової. По богослуженні у Глуховичах і зложенні вінків на могилі Просьнякової вирушив похід до згаданої оселі польських кольоністів у Гаях, де відбулось посвячення дому. У посвяченні взяли участь представники влади зі старостою Замечніком, полк. Кайзером, дир. Бачинським та радн. Пакошом на чолі. Представники влади виголосили відповідні промови. Польське громадянство — кінчить свою вістку ПАТ — повинно звернути увагу на цю частину львівського повіту: на Гаї, Чижиків, Глуховичі, Миклашів, Опарів, де вже прокинувся польський дух; треба лиш його підтримувати, підбадьорювати та закріплювати. — В селі Біщу, пов. Бережани орґанізація працівників ПКО збудувала зразковий "дом людови", що його передадуть до вжитку польських орґанізацій восени ц. р. 