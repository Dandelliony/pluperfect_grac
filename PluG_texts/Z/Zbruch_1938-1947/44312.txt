Чудова подорож

Розповіді делегатів, що перебували під час жовтневих свят в Києві
Два тижні в квітучій столиці Української Радянської Соціалістичної Республіки — Києві гостювала велика група трудящих Львівської області. За цей час представники робітників, селян, трудової інтелігенції визволеного краю побували в колгоспах і на підприємствах Київщини, в музеях і культурних закладах різних міст і сіл, на Жовтневому параді в столиці, зустрілися з керівником більшовиків України Микитою Сергійовичем Хрущовим, з членами ЦК КП(б)У та уряду.
Вчора делегація повернулася у Львів. На нараді в обкомі КП(б)У делегати поділилися своїми враженнями.
— Найбільше я придивлявся до життя колгоспів, — сказав селянин Андрій Пастернак (с. Великі Мости). — Куркулі в нашому селі розпускали чутки, нібито в колгоспах селяни живуть погано. Тепер я переконався наскільки підлими були ці брехні. В колгоспах ім. Леніна, "Більшовик" та інших я бачив казкові багатства. Всі колгоспники живуть справді заможно, культурно, радісно. Я прикладу всіх зусиль до того, щоб організувати колгосп у своєму селі.
Ніколи не забуду зустрічей з товаришем Хрущовим. Простими словами, як найближчий наш товариш і друг, говорив з нами Микита Сергійович, вчив, як треба зараз працювати.
Свою промову тов. Пастернак закінчує словами:
— Хай живе Йосиф Віссаріонович Сталін!
Всі присутні влаштували овацію в честь любимого вождя.
Делегат із села Підберізці, Винниківського району, тов. Дзюбик Данило докладно розповідає про парад військ у Києві в день ХХІІІ роковин Великої Жовтневої соціалістичної революції.
Ми бачили всі роди військ, всі види могутнього озброєння нашої армії. Хороша наша армія, їй є чим воювати! — говорить тов. Дзюбик.
— Не менш захоплювалися ми баченим у колгоспах Шполянського, Київського та інших районів, — продовжує він. — Колгосп "Велетень" має 4000 гектарів землі. Таких корів і коней, які є в цьому колгоспі, мені ще не доводилося бачити. Крім того, що є великі громадські тваринницькі ферми, кожен колгоспник має свою власну корову, свині, кури... Повернувшись додому, я розповім правду про все, що бачив, своїм сусідам, знайомим, землякам. Думаю, що і в нашому селі скоро буде колгосп, і ми заживемо щасливим, заможним життям.
Дуже цікавим був виступ голови колгоспу ім. Першого травня, Немирівського району, тов. Дудяка.
На нараді виступили секретар обкому КП(б)У тов. Грищук і голова облвиконкому тов. Тимченко. 