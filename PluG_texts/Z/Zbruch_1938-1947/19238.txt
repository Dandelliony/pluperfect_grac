Приписи не забороняють громадянам уживати рідної мови.

У своїй промові, виголошеній на засіданні повного сойну 15-го лютого ц. р. в дискусії над буджетом міністерства комунікації, посол д-р Степан Біляк ствердив між іншим:
"Залізничі службовики відмовляються полагоджувати справи громадянам, які вживають своєї рідної української мови, передовсім залізничі касієри заявляють просто, що не розуміють української мови, відмовляються продавати українським пасажирам залізничі білєти, при чому часто зневажають українських пасажирів та їх національність, говорячи, що не розуміють "баранячої" чи китайської мови. Ясно, що при цій нагоді доходить до прикрих інцидентів, які спричинюють непотрібні подразнення сторін та витворюють прикру атмосферу. Така поведінка державних службовиків, передовсім залізничих касієрів, суперечна з виразними правними приписами. І так, мовний закон з 31 липня 1924. р. ПОЗ. 724 в арт. 7 постановляє між іншим: "При устній розмові з населенням передовсім при залізничих білєтових касах та при віконцях почтових урядів слід відповідно до потреби та можливости допустити рідну мову місцевого непольського населення". §6. дотичною виконавчого розпорядку з 24. вересня 1924. і 1. січня 1925 р. поз. 59 постановляє: "Залізничі службовики та службовики почтових, телєґрафічних і телєфонічних урядів на просторі воєвідства львівського, тернопільського, станиславівського, волинського і поліського в устній розмові з населенням, передовсім при почтових віконцях і залізничих касах повинні комунікуватися з місцевим няселенням руською мовою відповідно до потреби і можливости".
Ці приписи не лише не забороняють громадянам вживати рідної мови, але навіть доручають державним службовикам при названих тут обставинах уживати як висловлюється закон — руської, тобто української мови в розмові з місцевим непольським населенням". 