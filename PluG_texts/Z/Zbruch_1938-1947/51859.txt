Врахувати помилки тактичних навчань

Розмова з головою Львівської обласної ради Тсоавіахіму полковником В. К. Рощиненком
Перші військовізовані тактичні навчання тсоавіахімівців Львівського сільського району показали високу дисципліну членів Тсоавіахіму і активістів оборонної роботи, їх прагнення до оволодіння технікою військової справи і бути готовими до оборони нашої великої соціалістичної батьківщини. Близько 1.200 учасників тактичних навчань у важких умовах гористої місцевості, перемагаючи труднощі рельєфу, протягом ночі і дня готувалися і діяли в багатьох випадках правильно і по-військовому організовано.
Учасники навчань — це люди здебільшого ті, що не служили в Червоній Армії, ще не мають досвіду військової натренованості. Але вони, прагнучи до знань, швидко орієнтувалися, чітко виконували накази командирів.
Самий факт навчань безперечно корисна справа, яку роблять керівники райпарткому, райвиконкому і райради Тсоавіахіму. Але треба сказати, що керівники навчань припустили ряд істотних помилок, які знеоцінюють загальну оцінку навчання. Насамперед, командування не врахувало труднощів місцевості і не вжило заходів до того, щоб кожний взвод або рій окопувалися. Лопат не було. Сподівалися здебільше на чагарники, лісок, мовляв, цього досить, щоб маскуватися і бути небаченим для "противника". Забули командири вказівку народного комісара оборони, Героя і маршала Радянського Союзу С. К. Тимошенка про те, що кожне бойове навчання треба максимально наблизити до умов справжнього бою, бо саме це фізично загартовує людей, готує їх до великих труднощів, до несподіванок, якими повне бойове життя.
Командири оборони і наступу припускали багато помилок саме тоді, коли потрібна була чіткість в подачі команд і організованість в просуванні вперед. Бійці по землі просувалися вперед, добре маскувалися, і таким чином добилися певних наслідків в укріпленні окремих позицій. Але в більшості ці позиції помічав противник.
Військовізовані тактичні навчання Львівського сільського району, які вперше проводяться в нашій області, безперечно заслуговують на всіляке наслідування. Треба використати літній час для того, щоб охопити тактичними навчаннями всіх членів Тсоавіахіму і активістів оборонної роботи.
Великі і відповідальні завдання стоять перед районними радами Тсоавіахіму. З дня у день треба тренувати людей, привчати їх перемагати труднощі. Для цього, насамперед, необхідно подбати про такі дуже важливі і потрібні речі на війні, як лопата, гвинтівка, нехай бутафорська, але ж, щоб учасник навчань звикав до тих речей.
Розбір навчань зайвий раз підтвердив ту думку, що в райрадах Тсоавіахіму є ще люди, які також стали на шлях полегшення умов, в яких проходить навчання.
Незабаром у Львові відбудуться великі тактичні навчання по боротьбі з парашутними десантами. Помилок, які були припущені в Львівському районі, треба будьщо уникнути. Навчання треба наблизити до умов справжнього бою. 