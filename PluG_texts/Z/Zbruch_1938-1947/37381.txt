◦ ◦ ◦ ◦ ◦ ◦ ◦

Повідомлення союзників
ЛОНДОН, 29. (ТАРС). Всі англійські газети опублікували вчора на видному місці заяву, зроблену авторитетними лондонськими колами, в якій вказується, що ситуація на Західному фронті для англо-французських військ стала ще більш серйозною, і що, можливо, союзні війська знову трохи відступили в районі Менена.
ПАРИЖ, 29, (ТАРС). Вчора ввечері в Парижі офіціально повідомлялась: "Рішення, прийняте бельгійським королем, дозволило противникові посилити свій натиск на півночі, де з попередньою рішучістю б'ються французські і англійські війська. Бої на ріці Соммі розвиваються сприятливо для нас. Наша авіація бомбардувала авіаційні площадки і колони військ противника".
В сьогоднішньому ранковому комюніке говориться. "Деякі відомості дозволяють твердити, що під час боїв, які відбувались вчора і сьогодні вночі, німці зазнали винятково тяжких втрат. На ріках Сомма і Ен успішно проведені місцеві дії".
ЛОНДОН, 29. (ТАРС). Агентство Рейтер повідомляє, що вчора вдень німецькі літаки на південно-східному побережжі Англії бомбардували судна, які знаходились поблизу берега.
Міністерство авіації повідомляє, що вчора ескадрильї англійських бомбардувальників середніх розмірів безперервно бомбили дороги і залізничні лінії в районах розташування німецьких армій. В ніч на 27 травня ескадрильї важких бомбардувальників атакували воєнні об'єкти в Дюссельдорфі, Дюісбургу, Дортмунді, Гамбургу, Бремені і Кельні. Всі англійські літаки повернулись на свої бази. 22 ворожих літаки знищені або дістали пошкодження.
ЛОНДОН, 29. (ТАРС). Англійське морське міністерство повідомляє, що в результаті дій ворожих літаків було потоплено 2 англійських траулери "Мельбурн" і "Кейп Пассаро".
Зведення командування німецької армії
БЕРЛІН, 29. (ТАРС). Німецьке інформаційне бюро передає таке зведення ставки верховного головнокомандувача озброєними силами Німеччини: "Доля французських армій, розташованих в Артуа, вирішена. Їх опір у районі на південь від Лілля зламаний. Англійська армія затиснута в районах Дісмюд, Армантьєр, Байлель, Берг і на захід від Дюнкерка. B результаті зосереджених атак німецької армії війська союзників ідуть назустріч своїй загибелі. В північній Фландрії німецькими військами взяті Брюгге і Остенде. Німецькі частини досягли Дісмюда. В районі ріки Ізер, каналу Ізер і на північ від міста Іпр противник чинить ще запеклий опір. Німецькі війська взяли місто Лілль. Наступаючи з заходу, німецькі частини взяли місто Армантьеєр. Бої ідуть коло Байлель. На схід від Касселя прорвана французська прикордонна укріплена зона, яку противник змушений був обороняти перевернутим фронтом. Німецькі війська досягли бельгійського кордону. В районі Вормгаудта ідуть бої. Німецька авіація бомбардувала 28 травня відступаючі колони противника, що складаються з різних родів військ, розігнала скупчення військ і танків. Під час ройової розвідки над бельгійсько-французським побережжям і Ла-Маншем німецькі літаки скинули бомби на 3 есмінці, 2 транспортних судна і 2 вантажних судна. Всі кораблі дістали тяжкі пошкодження. В центральній частині Північного моря німецькі літаки потопили підводний човен противника. Німецькі торпедні катери, не зважаючи на несприятливу погоду, потопили в районі Ньєпорта великий есмінець противника, який намагався втекти в напрямі англійського побережжя.
На південному фронті були відбиті атаки піхоти і танків противника. Загальні втрати авіації противника становлять за 28 травня 24 літаки, з них 16 літаків були збиті в повітряних боях, 8 збиті зенітною артилерією. Три німецьких літаки не повернулись на свої бази. Загальне число літаків, збитих зенітною артилерією за час з 16 травня 265. Число літаків, збитих зенітною артилерією з 10 травня, становить 607. Крім цього, німецька артилерія за цей же період знищила 101 танк противника.
В Норвегії противник, підтриманий численними воєнними кораблями, висадив десант в районі залізниці, по якій перевозиться руда, і вдерся в Нарвік. Німецькі літаки зробили наліт на розташовані в цьому районі військово-морські сили противника. Один великий воєнний корабель був тяжко пошкоджений і загорівся. Крім того дістали тяжкі пошкодження 3 крейсери, 1 есмінець і 1 транспортне судно противника. Війська, висаджені на берег в районі Анкенеса, зазнали посиленого бомбардування".
БЕРЛІН, 29. (ТАРС). Німецьке інформаційне бюро передає, що після капітуляції бельгійських військ вчора ранком англійські частини в районі Діксмюд обстріляли з кулеметів бельгійський батальйон, який готувався покинути фронт. Убито кілька сотень бельгійців.
Сполучення між Римом і Парижем
РИМ, 28. (ТАРС). Припинено залізничне сполучення між Римом і Парижем по території Швейцарії через Сімплонський тунель.
Дії англійської авіації
ЛОНДОН, 28. (ТАРС). Агентство Рейтер передає по радіо комюніке міністерства авіації, в якому говориться, що вчора англійські військово-повітряні сили успішно провели широкі операції проти позицій противника на побережжі Франції і Бельгії. В результаті дій англійської бомбардувальної авіації в ряді місць були знищені німецькі батареї і транспорти, а також піддані кулеметному обстрілові і розігнані німецькі частини. В ніч на 28 травня з'єднання важких бомбардувальників зробили напади на німецькі комунікації в Бельгії і Голландії, а також в рейнській області Німеччини. Як говориться в комюніке, протягом учорашнього дня в результаті успішних операцій англійської винищувальної авіації було знищено 50 німецьких літаків. Крім цього було серйозно пошкоджено німецьких літаків. 