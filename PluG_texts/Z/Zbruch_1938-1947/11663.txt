Смерть провідника словаків.

У вівторок, 16. ц[ього] м[ісяця] вечором, помер у Братиславі на обостороннє запалення легенів довголітній пробудник словацькою народу та невтомний борець за самоуправу Словаччини о. Андрій Глінка.
Покійник, уроджений в 1864. р. як селянська дитина, з трудом та серед недостач покінчив ґімназію та духовну семінарію. У 1889. р. був висвячений, а в кілька літ потім став парохом Ружомберка, з яким звязане його ціле душпастерське життя. На арену політичного життя покійник виступив у 1896. р. і від того менту, повних 40 років, історія національного й політичного відродження Словаччини звязана з іменем покійника. В 1905. році дав він почин для заснування Словацької Людової Партії. Діяльність цієї  партії та її провідника, о. Глінки, що йшла в напрямі національного пробудження затурканого довгим мадярським пануванням словацького народу, накликала на голову покійника гострі репресії. Мадярські можновладці не  вжахнулись навіть перед кровавою масакрою в 1906. р., у часі словацьких зборів у містечку Чернові кинулись мадярські жандарми силою розганяти  учасників. Протести зібраних дали сумне жниво — 8 вбитих словаків. О. Глінку з місця арештували як головного бунтаря і всадили на 33 місяці до вязниці у Сеґедині. Одначе цим не покінчилась справа для Глінкн; мадярська по духові й переконанням церковна єрархія припинила його у виконуванні душпастирських обовязків. Завдяки шумові, що піднесли з цього приводу славянські політичні кола і наслідком успішної пропаґанди американських словаків, словацька мартирольоґія стала гомінкою в Европі, а імя о. Глінки широко відоме. Сам о. Глінка, вийшовши з тюрми, поїхав до Риму й досяг привернення йому прав пароха. За час світової війни стояв о. Глінка під поліційним доглядом і строгою цензурою мадярської адміністрації; точка політичної акції словаків переноситься поза межі краю, і головними речниками її стають американські словаки.
Щойно після війни й після розпаду наддунайської монархії, словаки дістають можливість леґальної праці в самому краю. 19. грудня 1919. р. збираються у містечку Жіліні словацькі діячі на великий конґрес; проводить йому о. Глінка. Відновили на тому конґресі Словацьку Людову Партію та її пресовий орґан „Словак" і обміркували новостворене положення словацького нараду. У звязку з т. зв. пітсбургським договором конґрес ставить на чергу дня здійсння самоуправи Словаччини. Таке домагання підносить о. Глінка також у своїй першій промові в чеськім соймі в січні 1919. р. Розлам серед словаків на сторонників о. Глінки — автономістів  і сторонників праського централізму заохочує уряд Чехословаччини проходити байдуже над настирливими словацькими вимогами у справі самоуправи. Словацька Людова Партія порішила вислати о. Глінку до Парижа, добиватись справедливости для словаків перед Мировою Конференцією. О. Глінка виїздить майже потайки, а дорога його на Париж повела через Варшаву. Тут стрінувся він з тодішнім начальником держави марш[алом] Пілсудським і дістав не тільки пашпорт на виїзд до Парижа, але й маршруту для дальшої словацької акції за автономією. У Франції Глінці не повезло: на інтервенцію чехословацького уряду мусів він покинути Париж і вернувся до краю, де був зараз заарештований.
Праським урядовим колам діяльність о. Глінки сильно пішла на нерви. Вони зробили спробу притягти словаків до співпраці в уряді, обіцюючи одночасно, що небавком наступить також здійснення самоуправи в Словаччині. Але співучасть двох членів Словацької Людової Партії у празькому уряді скоро скінчилася. О. Глінка відкликав обох членів з уряду, виступив з урядової коаліції і повів ще завзятішу кампанію за автономією Словаччини, яка триває безперестанно до нині.
Покійник відходить зі світу, здається, якраз напередодні здійснення автономічних змагань словаків і у хвилині, коли перебудова чехословацької республики є актуальним питанням дня.
Відношення покійника і його партії до українців, що їх влучено до території Словаччини, було, на жаль, таке саме як словацьких централістів і йшло в напрямі пословачення українців Пряшівщини. З того приводу між словаками-глінківцями й українцями Закарпаття ніколи не було ближчих і тепліших взаємин. Скільки і чи причинився до цього невідрадного українсько-словацького недовірливого сусідства також покійник, — годі обговорювати над свіжою могилою. Удекорований ордером відродження Польщі сходить він зі світа одними оплаканий, другими ненавиджений, але всіми шанований як патріот свого народу, як неустрашний борець і як людина великого гарту і завзяття.