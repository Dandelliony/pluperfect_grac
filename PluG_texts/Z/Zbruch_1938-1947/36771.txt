Відкриття української школи у Кракові

Дня 16. травня ц. р. відкрито у Кракові першу українську державну народню школу. Це й стало своєрідним радісним святом для українців. Свято почалося богослуженням в парохіяльній гр-католицькій церкві. Прибула на богослуження численно шкільна молодь, під проводом своїх учителів. Прибули батьки і представник німецької шкільної влади. По богослуженню виголосив о. парох д-р Хрущ гарячу промову до дітвори, в якій представив, яке щастя стрінуло нашу молодь, що не буде вже вчитися більше в чужій мові, слухати наруг над національним іменням і висказав радість батьків, яким рідна школа допоможе виховати молодь. Вкінці висказав подяку німецькій владі.
Опісля перейшли всі до шкільного будинку, що находиться при вул. Ґродзькій ч. 60. Там відбулося святочне відкриття школи. О. д-р Хрущ посвятив льокаль, після чого голова т-ва "Просвіта" в Кракові радн. Міськевич привитав гостей, переповів коротко історію заходів за отворенням школи і подякував передусім проф. д-р Зілинському і проф. Форостині.
Від Допомогового Комітету промовляв д-р Володимир Загайкевич. Його прегарна — змістом і формою — промова запала глибоко в серця не тільки дітвори, але і батьків. Склав він поклін невмірущому духові української нації, який серед всяких обставин змагає до освіти і поступу. Діти добре затямлять слова бесідника, що виростати треба українцем і жити для Батьківщини. Треба бути українцем в кожній хвилині свого життя, в долі і недолі.
В дальших точках програми прийшли до голосу діти, які гарно деклямували і співали. Закінчено свято відспіванням національного гимну.
Школа відкрила покищо 4-кляси, міститься в гарному будинку при плянтах. Коли всі українці Кракова впишуть своїх дітей, можна буде поширити школу. Покищо не всі ще українці виповнили цей основний обовязок! 