Наслідки літературного конкурсу. — Зв'язок двох біохімічних лабораторій

Наслідки літературного конкурсу
15 жовтня було оголошено Львівською організацією Спілки радянських письменників України і редакціями газет "Вільна Україна", "Червоний штандар" та "Ленінська молодь" закритий літературний конкурс. На конкурс надійшло 155 творів, з них 80 поезій і 75 новел. Українською мовою подано 51 твір, польською 85, єврейською 14, російською 4 і іншими 1. В конкурсі приймали участь кваліфіковані автори і початківці — робітники, колгоспники, студенти, червоноармійці, учні.
Розглянувши подані на конкурс твори, жюрі вирішило перших премій по прозовим і поетичним творам не присуджувати, бо подані матеріали не задовольняють вимог і умов оголошеного конкурсу. Через це жюрі знайшло можливим утворити дві других премії по поезії, по 700 крб. кожна, дві других по прозі 1000 крб. кожна, одну третю — 500 крб., — всього п'ять премій.
Жюрі преміювало другою премією автора вірша українською мовою "Галло", підписаний девізом "Сень Блим", автора вірша єврейською мовою "Прибуття", підписаний девізом "Штемпель". З прозових творів жюрі преміювало другими преміями авторів оповідань українською мовою "Микита Гриців", підписане девізом "Смерека" і "Трахтори", підписане девізом "Свій". Третя премія надана авторові оповідання польською мовою "Яблука", підписане девізом "Тлум". Одночасно жюрі відзначило єврейською мовою поезії "Весна в містечку", девіз "Агіге" і "Ботвін" — без девізу. Рекомендовано до друку вірш "Лист", підписаний девізом "Комсомолка".
Після преміювання творів, жюрі розкрило конверти з девізами. Автор вірша "Галло" — девіз "Сень Блим" — український радянський поет Андрій Волощак. Автор вірша "Прибуття" — девіз "Штемпель" — єврейський поет Герш Вебер. Автор оповідання "Микита Гриців" — девіз "Смерека" —- український письменник Максим Брилинський, автор оповідання "Трахтори" —- девіз "Свій" — український радянський письменник Іван Керницький, автор оповідання "Яблука" — девіз "Тлум" — польський письменник Володимир Слободнік. Зв'язок двох біохімічних лабораторій
У Львові перебував видатний радянський вчений керівник біохімічної лабораторії Всесоюзного інституту експериментальної медицини професор Браунштейн. Як відомо, у Львові є біохімічна лабораторія, якою керує відомий вчений професор Парнас. Напрямок наукової роботи цих двох лабораторій однаковий.
Довгий час вчені лише листовно могли обмінюватись своїми думками, дослідами тощо. Особисто один одного вони не знали, і тільки після встановлення радянської влади у Львові вченим стало можливо ближче ознайомитись з роботою керованими ними лабораторіями.
Приїзд професора Браунштейна до Львова є відвітним візитом на відвідування професором Парнасом Москви, де останній поділився своїми науковими працями та ознайомився з роботою московської лабораторії.
З нагоди перебування проф. Браунштейна відбулось наукове засідання секції фізіологів, фармакологів та біохіміків Львова. На цьому засіданні професор Браунштейн зробив реферат про нові дані в області обміну амінокислот.
Наукова праця його в області біохімії відома в усьому світі. Львівські біохіміки тепло вітали свого гостя — радянського вченого, вони дякували йому за те, що він їх ознайомив з новими досягненнями в області біохімії.
Тісний живий зв'язок двох лабораторій, що ними керують відомі вчені професори Браунштейн і Парнас, сприятиме дальшому розвитку науки про біохімію.
З. Вінер 