◦ ◦ ◦ ◦ ◦ ◦ ◦ ◦ ◦ ◦

Роковини вибуху світової війни — святом німецької армії.
БЕРЛІН, 27. 7. ПАТ. Канц. Гітлєр видав розпорядок, що день 2. серпня як 25-ті роковини вибуху світової війни та день 27. серпня — як роковини битви під Таненберґом буде святом німецької армії.
Голяндський парлямент проти нового уряду.
ГАҐА, 27. 7. ПАТ. Голяндський парлямент висловив нині заяву недовіри для нового уряду прем. Коляйна, що її зголосила проурядова католицька партія. За заявою недовіря голосувало 55 послів, проти 27 голосів. Проти нового уряду прем. Коляйна, який створив його щойно перед 4 днями по тритижневій крізі, голосували: католики, соціялдемократи, незалежні демократи і христіянські демократи.
Розпорядки проти національних меншин у Румунії.
БУКАРЕШТ. 27. 7. ПАТ. Румунський уряд видав декрет, що зміняє закон про громадянство. Декрет передбачує втрату громадянства осіб, які втікли закордон перед військовою службою. Крім того міністерство справедливости підготовляє багато розпорядків, на основі яких покарають деяке число членів національних меншин за ворожу поставу підчас мобілізації з часу останньої міжнародньої крізи.
Підготова до спису населення у протектораті Чехії та Моравії.
МОРАВСЬКА ОСТРАВА, 27. 7. ПАТ. Державний статистичний уряд почав підготовну працю над переведенням загального спису населення у Протектораті Чехії і Моравії, що відбудеться в березні 1940 р. Тоді переведуть теж одночасно спис усіх господарських підприємств.
Польська влада відібрала дебіт німецьким часописам.
В останньому часі на основі розпорядку влади стратили у Польщі дебіт такі німецькі часописи: віденські — "Ноєс Вінер Таґблят" і "Іллюстрірте Кронен-Цайтунґ" та берлінські — "Дойтше Альґемайне Цайтунґ", "Фольксвіллє" і кельнська "Кельніше Цайтунґ".
Несподівана візита румунського короля в Туреччині.
СТАМБУЛ, 27. 7. ПАТ. Румунський король Карло, підчас своєї подорожі яхтом "Лючя Фабуль" по Чорнім та Еґейськім Морі, приїхав нині до Стамбулу, де буде два дні. Король обговорить з президентом Інону та міністром закордонних справ Сараджоґлю міжнародне положення. До Стамбулу приїхав нині з Венеції теж воєвода Михайло.
Смерть б. австрійського міністра в самоходовій катастрофі.
ВІДЕНЬ, 27. 7. ПАТ. Останній міністр закордонних справ у кабінеті Сайс Інкварта д-р Вільгельм Вольф згинув у четвер передполуднем у самоходовій катастрофі. Д-р Вольф їхав автом зі свого помешкання в Льосдорф до Відня. В околиці Сант Пельтен авто завернуло нагло вбік, тому що трісла опока на переднім колі, і впало з придорожного насипу. В катастрофі згинув теж шофер. Останній міністр закордонних справ б. Австрії був товаришем Шушніґа і належав до христіянсько-суспільної партії, з якої перейшов до націонал-соціялістів. Підчас теперішнього режіму не займав ніякого становища. 