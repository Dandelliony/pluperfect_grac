◦ ◦ ◦ ◦ ◦

Уряд Праці. Коли німці перейняли владу в Галичині, зорганізовано чотири Уряди Праці: у Львові, Станіславові, Тернополі і Дрогобичі, які з черги створили мережу своїх відділів. Головне завдання Уряду Праці — це успішне і справедливе посередництво в праці. Хто зголошується до цього уряду, може бути певний, що одержить працю, відповідну до своїх кваліфікацій. Крім цього, та установа дбає про виживлення і одіж робітників, піклується жінками і нелітними дітьми, а теж перевіряє справу винагороди робітників. Уряд Праці, як інші урядові чинники, відомі того, що теперішня заробітна платня не відповідає цінам, які панують у потайній торгівлі, і тому стараються цей стан речі направити. З другої сторони населення повинно зрозуміти, що всі ці недомагання — це наслідки війни. Пригадуємо, що всі безробітні робітники умові чи фізичні, мусять обов’язково зголоситися і зареєструватися в Уряді Праці при вул. Дверніцького 15, бо в іншому випадку не можуть дістати для себе відповідної праці.
Львівські кооперативи. Центральний Союз Українських Промислових Кооператив об'єднує 17 кооператив, які працюють в харчовій промисловості. Ці кооперативи мають 65 варстатів і затрудняють около 700 робітників. Та не всі ці варстати тепер працюють. Це залежить передовсім від сировини, яку не завжди можна здобути. А все ж таки, ці кооперативи зуміли наладнати свою продукцію, яка має своє значіння для організації господарського життя Львова. Досі випродуковано 30 тон підміни кави, яку можна купити на основі т. зв. "Безугшайн", а крім того вироби тієї кави передають до вжитку їдальням та буфетам для бідного населення. Крім того випродуковано 15 тон мармоляди, 1.000 гл. овочевих соків, 3 тони гірчиці, 12 тон штучного меду, 1.000 гл. підміни чаю, заквашено 5 тон огірків. Після ремонту фабричних машин зачнеться продукція макарону.
Кооператива "Взуття". Кооператива приміщена при вул. Трибунальській 16. Заснована в 1940 р. під назвою "Парижська Комуна". Вона тепер переіменована на кооперативу "Взуття". Займається виготовлюванням нового і направою старого взуття. Під теперішню пору праця тієї кооперативи обмежується покищо до направи взутя. Робітні цієї кооперативи розміщені в різних частинах міста, а саме: Костюшки 6, Кохановського 16, Львівських Дітей 16, Трибунальській 16, Вулецьхій 34, Городецькій 165. В кооперативі працює 50 робітників.
Українські промислові і ремісничі союзи. Більшість промислових і ремісничих робітників є зорганізована в кооперативах, які належать до Центрального Союзу Українських Промислових Кооператив. Цей Союз об'єднує 117 кооператив, що діляться на 6 різних відділів промислу: 1) металевого і хемічного, 2) харчевого, 3) шкіряного, 4) деревного, 5) текстильного та 6) відділу всіх інших типів кооператив. Майно цих кооператив є приватне, бо вони існують завдяки приватним членським уділам. Союз має завдання: 1) організувати, забезпечити і наладнати львівські і провінціональні, промислові та ремісничі кооперативи; 2) перебудувати ці кооперативи з метою якнайкращого забезпечення цивільного населення і війська; 3) забезпечити ці кооперативи сировиною і влекшити збут готових продуктів; 4) давати технічну і фахову допомогу; 5) перевірювати їх працю. На майбутнє ставить Союз своїм завданням: 1) охопити всі ремісничі і промислові кооперативи в краю, 2) зреорганізувати всі кооперативи на новий лад, зокрема ті, які були переведені на большевицьку систему праці, 3) планово розбудувати і збільшити продукцію, 4) вишколити кадри ремісничої молоді.
Де можна напитися кави. У Львові є декілька кооперативних підприємств, в яких можна за невеличку ціну напитися гарячої кави та з'їсти кусок хліба чи чогось іншого. Ці їдальні приміщені при вул. Галицькій 15, пл. Марійська 6, Академічна 3, Зибликевича 34, Кочановського 3, Софії 5, Снопківська 15, Бєльовського 6, Голуховських 5, Краківська 34, Сикстуська 35, Йосафата 12, Трибунальська 4, пл. Стрілецька 12 а, Токажевського 7 і 46.
Львівські пральні. Львівські пральні у Львові, зорганізовані в "Об'єднання механічних пралень Львова" при вул. Головінського 14. Це об'єднання обіймає 8 пралень. Найбільша з них військова "Стелля", під час війни пошкоджена, не працює, 7 інших виконують працю нормально, 2 з них призначені для прання військового білля, 2 призначені для потреб цивільного населення і 2 інші, спеціяльно улаштовані, призначені для т. зв. негайних робіт "експрес". Крім того працює ще одна фарбярня. "Об'єднання пралень" має в місті 12 відділів, розміщених у різних дільницях, де приймають білля від населення.
Мельдункові справи. У Львові плянується новий перепис населення. Тому домоуправи і власники домів одержать до виповнення зголошеневі (мельдункові) картки. Відрізки мельдункових карток, перевірені поліцією, будуть повернені всім мешканцям і служитимуть, як тимчасові особисті виказки. Згодом будуть видавані постійні особисті легітимації (виказки). 