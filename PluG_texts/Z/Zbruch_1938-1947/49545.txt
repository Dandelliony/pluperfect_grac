З олівцем по магазинах

Львів має вдосталь продуктів харчування. Всі державні і кооперативі магазини переповнені — є різного сорту і якості крупа, м'ясо, овочі, риба, ковбаси тощо. Одно тільки не гаразд: кидається в вічі, що не скрізь коло цих продуктів є дбайливі і уважні господарі.
Довелося днями побувати в магазині №2 Укрм'ясомолзбуту. Магазин, як магазин: вітрина добре і любовно обладнана, продуктів є досить, а найнеобхіднішої чистоти тут бракує. При вході в магазин у вас одразу ж голова закрутиться від затхлого повітря. З'ясовується, що тут лежить м'ясо, яке вже почало розкладатися. Обурливий факт. Просто працівника магазину, а також завідуючого це не обходить. Вони торгують, їх діло продати... Так уже заведено.
В минулому році райхарчоторги придбали доброї квашеної капусти і огірків. А подивіться, як зберігаються ці овочі. Стоїть в магазині №15 Сталінського райхарчоторгу велика бочка капусти і помідорів. Стоїть і псується, бо господарі магазину не подбали про збереження. Чому ж, скажемо, не закрити бочки, як це роблять дбайливі господарки в себе дома. Мало того, що псується продукт, ігнорується тут і санітарія. В бочку падає бруд, пилюга, інша нечисть. Або візьміть магазин №39 того ж райхарчоторгу. Тут стоять порозкривані мішки з крупою, тут же і бочки з оселедцями. Все в одній купі, відпускає один продавець. Таких фактів можна навести багато.
Здається, що не зовсім по-господарському, та й з точки зору санітарії теж не гаразд, що вітрини в продовольчих магазинах роблять не з бутафорії, як в інших великих містах Радянського Союзу, а з продуктів, які потім пускають у продаж.
Пора б вижити до кінця цю невластиву радянській торгівлі практику.
П. Васильєв. 