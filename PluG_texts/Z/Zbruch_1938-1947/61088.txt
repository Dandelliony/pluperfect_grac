◦ ◦ ◦ ◦ ◦

Конкурс на світлини Львова. Управа міста Львова проголосила новий конкурс на світлини Львова. Осінню відбувся вже один подібний конкурс під гаслом "Львів в осінньому сонці", що приніс багатий світлинний матеріял. Гаслом теперішнього конкурсу є "Львів у снігу". На цьому конкурсі передбачено 15 премій, з яких перша є 200 зл. та 5 останніх по 25 зол. Світлини треба віддавати у замкненій куверті в ратуші, І. пов., 29 кімната до 1 лютого ц. р. Премії визначить спеціяльно покликана комісія.
Організація власників реальностей. Українські власники реальностей у Львові починають організовану діяльність. По двох роках припинення організаційного життя під час большевицького панування. Союз українських власників реальностей почав своє нове існування. В неділю, 18 січня 1942 р. в домівці Українського Краєвого Комітету, Паркова 10, відбудуться Загальні Збори Союзу українських власників реальностей у Львові, під час яких полагоджені будуть усі важливі організаційні питання.
Приділ і видача будівельних матеріялів належала донедавна до Бауштофцентралє Галіцієн (Централі Будівельних Матеріялів, Галичина). Сьогодні ця інституція сталася приватною фірмою, яка сповняє функцію гуртівника (Гроссгендлер) і має назву Баушгоф Лємберг (Будівельний Матеріял, Львів). Перед тим займалася вона видаванням карт запотребування (Бецугшайн) на всілякі будівельні матеріяли для організацій, підприємств і т. п. Тепер ця інституція є посереднім звеном у видаванні приділів будівельних матеріялів між відборцем, з Абтайлюнг Віртшафт (Відділ Господарки), Поліцайштрассе 20 (к. Ягайлонська). Щоб одержати приділ будівельного матеріялу, слід скласти прохання до бюра фірми Баушгоф Лємберг, вул. Романовича 10. Звідси відсилають їх до Відділу Господарки (Абтайлюнг Віртшафт). Після полагодження фірма безпосередньо видає їх відборцям. Тут теж складається оплати разом з затвердженою законом доплатою, признаною гуртівникам. До будівельних матеріялів належать: цегла, цемент, вапно, гіпс з вийнятком дерева, на яке видає карти запотребування Абтайлюнг Форстен (Лісовий Відділ) та заліза, яким розпоряджає Абтайлюнг Віртшафт (Відділ Господарки).
Посмертна згадка. У Львові помер у 71-ому році життя емер. радник, довголітній голова львівського спортово-руханкового товариства "Сокола-Батька" і організатор молоді Альфред Будзиновський. Похорон відбувся на Личаківському цвинтарі. В. Й. П.
Новорічні побажання Губернатора д-ра Ляша для Митрополита графа Шептицького Львів, дня 14 січня 1942. З нагоди українського Нового Року сьогодні передполуднем з доручення Губернатора д-ра Ляша Керівник Відділу д-р Бауер в приявності Керівників Відділів полк. Бізанца і Райша, передав Митрополитові греко-католицької Церкви, Архиєпископові графові Шептицькому найкращі новорічні побажання. Під час оживленого обміну думками, заторкнено у розмові багато актуальних питань. Мило врадуваний цими відвідинами Митрополит, подякував представникам Губернатора за їхні Новорічні побажання. 