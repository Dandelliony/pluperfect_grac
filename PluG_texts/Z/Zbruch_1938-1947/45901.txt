◦ ◦ ◦ ◦ ◦ ◦ ◦

Продовольче становище в Європі
ВІШІ, 2. (ТАРС). Цими днями в газеті "Евр" була опублікована стаття Деа з спрямованими по адресу уряду Віші обвинуваченнями в тому, що він створив у Парижі і парижському районі винятково тяжкі умови продовольчого постачання і що неокупована зона постачається краще. При цьому автор статті заявив, що уряд Петена робить це навмисне, бажаючи викликати в Парижі заворушення, які окупаційні війська змушені були б придушувати.
Цей виступ Деа зустрів у відповідь різкі статті двох газет, що виходять у неокупованій зоні, — "Таю" і "Аксьон Франсез". "Таю" заявляє, що уряд Петена ввів однакові норми споживання для обох зон. Тільки транспортні утруднення можуть порушити порядок, установлений урядом Петена.
ХЕЛЬСІНКІ, 2. (ТАРС). Газета "Уусі Суомі" в номері від 31 грудня пише, що надходження на ринок пшениці в другій половині грудня дуже скоротилося. Млини одержували в грудні пшеницю, завезену в листопаді. Одночасно скоротилося надходження в продаж жита, і тепер на ринку жито фактично не продається. Газета також повідомляє, що після різдвяних свят у Хельсінкі спостерігається недостача м'яса.
СТОКГОЛЬМ, 2. (ТАРС). Кореспондент газети "Стокгольме Екстраблад" повідомляє з Осло: "Останнім часом продовольче становище Норвегії дуже погіршилося. Правда, в країні є запаси риби, але вона не може замінити хліб, недостача якого починає відчуватися всюди. З багатьох міст повідомляють, що бідніше населення харчуються хлібом з домішкою деревної кори. Власті дають населенню поради, які сорти кори найкраще додавати до борошна і як готувати для цього кору. В хліб домішують також борошно з моху".
БЄЛГРАД, 2. (ТАРС). Рада міністрів Югославії ухвалила рішення про зміну і доповнення закону про державне мито, згідно з яким, починаючи з 1 січня 1941 року, підвищується державне мито на цукор, цукор-пісок, кофе, пиво, вино та інші продукти і товари.
Воєнні дії в Китаї
В Південному Китаї. За останній час в Південному Китаї відмічається концентрація великих японських сил. За деякими даними, в районі Кантона зосереджено 70—80 тисяч військ. Гадають, що японське командування готується до нового великого наступу в провінції Гуандун. В ряді пунктів на південь і південний захід Кантона японські війська намагались просунутися вперед, але були відкинуті.
В Центральному Китаї. В результаті активних дій китайських частин в зоні Бейпін-Ханькоуської залізниці, в провінції Хубей, рух поїздів і телеграфне сполучення між станціями Сіньян і Хуаюань перерване.
В Північному Китаї. Основні бої відбувались в південній частині провінції Шаньсі на ділянці Чанцзи—Міньсян. Японці почали ряд каральних операцій, але зазнали великих втрат, не добившись бажаних результатів.
Виступ Петена
КЛЕРМОНТ-ФЕРРАН, 2. (ТАРС). Як повідомляє агентство Гавас, 31 грудня ввечері Петен виступив з промовою по радіо. Петен сказав, що 1941 рік буде трудним роком, проте він повинен стати "роком відбудування Франції". Петен відмітив, що війна і блокада все більше утруднюють постачання країни. Він звернувся з закликом до винахідливості французів і радив їм самим знайти способи поповнення своїх запасів продовольства. Далі Петен сказав: 1941 рік повинен бути роком наполегливої праці. Треба, щоб французські селяни добули з землі все, що вона може дати. Робітники не повинні, заявив Петен, впадати в одчай, але їх доля буде тяжкою. Наші запаси сировини вичерпуються... Можливо, що деякі підприємства зовсім припинять роботу.
Німецька газета про втрати Англії на морі
БЕРЛІН, 2. (ТАРС) За повідомленням німецької газети "Дейче Альгемейне Цейтунг", від початку війни втрати англійського морського флоту становлять понад 6 млн. брутто-регістрових тонн. Покликаючись далі то офіціальні дані англійського адміралтейства, газета наводить такі цифри втрат англійського воєнно-морського флоту за весь час війни: 1 лінкор, 2 авіаносці, 3 крейсери, 37 есмінців, 23 підводних човни, 3 конвойних судна, 7 мінних тральщиків, 14 допоміжних крейсерів, 87 озброєних риболовних суден, 4 сторожових і 24 різних допоміжних судна.
Зведення італьянського командування
РИМ, 2. (ТАРС). Агентство Стефані передає зведення італійського командування: "В прикордонному районі Кіренаіки відмічається активність артилерії і патрульних загонів на фронті Бардії. Авіація противника зробила нальоти на наші аеродроми в Кіренаіці. Є незначні руїни; жертв нема. Збитий один літак противника. Італьянські літаки бомбардували механізовані частини і укріплення противника. Всі наші літаки повернулись на бази.
На грецькому фронті відбувались дії місцевого характеру. В Східній Африці відмічається діяльність розвідувальних загонів і артилерії".
Воєнні дії в Албанії
АФІНИ, 2. (ТАРС). Як офіціально повідомляється, в результаті нальотів італьянської авіації з 29 листопада по 28 грудня в Греції вбиті серед цивільного населення 88 і поранені 296 чоловік. Зруйновані 60 будинків. Понад 100 будинків сильно пошкоджені.
АФІНИ, 2. (ТАРС). За повідомленням газети "Катіміріні", греки продовжують просуватися від Хімари до Балони. Противник концентрує свою головну увагу на обороні порту. На правому флангу фронту італьянці почали використовувати лижні війська.
НЬЮ-ЙОРК, 2. (ТАРС). Як передає американська преса, представник грецького уряду заявив, що, не зважаючи на сильні контратаки італьянських військ, грекам вдалося зайняти важливі укріплені позиції в горах навколо Клісури. Захоплено 12 гармат, 15 кулеметів і багато інших воєнних матеріалів. На прибережній дорозі, на південь від Валони, грецькі війська відбили атаку італьянських танків. На північному фронті грецькими військами зайняті нові висоти. 