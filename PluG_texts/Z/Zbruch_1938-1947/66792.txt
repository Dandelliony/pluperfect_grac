◦ ◦ ◦ ◦

Українські радіопередачі. Завтра, в середу, 3 червня, в часі від год. 10.30 до 11-ої Львівська Радіовисильня передає концерт української камерної музики у виконанні інструментального трія. У програмі фортепіянне тріо а-моль Василя Барвінського. — Післязавтра, в четвер, 4 червня, в тому самому часі виступ вокального квартету під керуванням Осипа Курочка. Склад квартету: Осип Курочко, Володимир Листопад, Мирон Лозинський і Микола Мартинець. В передачі бере участь теж співачка п. Люба Німців.
Доповідь. У середу 3. ц. м. відбудеться в Українському Літературно-мистецькому Клюбі як секції Культ.-освітнього відділу УЦК при вул. 29 червня 10, заходом Спілки Праці Українських Письменників доповідь мгр. Володимира Шаяна "Основна сила творчости Тараса Шевченка". Початок год. 7-ма вечором. Правління Клюбу запрошує членів і прихильників мистецтва.
Концерти хору В. Осташевського. Концертами, що відбудуться заходом Краєвого Концертного Бюра, в суботу 6 червня й неділю 7 червня ц. р., 8-ма вечором, в залі Інституту Народної Творчости у Львові, францішканська 7, започатковує свої виступи відновлений чоловічий хор під проводом Василя Осташевського. Хор складається з 27 осіб і виступав у народних одностроях. У репертуарі українські народні пісні укладу: Лисенка, Стеценка, Леонтовича, Кошиця, Ф. Колесси й інших українських композиторів. Білєти в ціні 2—8 зл. продає Краєве Концертне Бюро, Львів, Францішканська 7, тел. 232-23.
Реєструватись у крамницях "Маслосоюзу". "Маслосоюз" повідомляє, що з сьогоднішнім днем розпочалась згідно з розпорядком Уряду Прохарчування реєстрація покупців на місяць червень. На доручення цього ж Уряду видаватимуть товари (масло, молоко, яйця) тільки зареєстрованим особам. З цієї причини треба обов'язково зареєструватися в одній із крамниць "Маслосоюзу" до 6 червня. Видача товарів відбуватисьме за чергою переведеної реєстрації. Незареєстровані у відповідних крамницях "Маслосоюзу" не мають права одержати товарів. Виказ вулиць, прикріплених до поодиноких крамниць "Маслосоюзу", приміщений за вітринами крамниць.
Змагання за першенство. Дністер — Гарбарня 2:2 (0:1). ДНІСТЕР: Пик. Ленчицький, Капко, Ільчишин, Дониш, Щедний, Кульчицький, Коцан, Глухий, Мирослав, Ванівський, Глухий Вол. (запасний Коблянський). ГАРБАРНЯ: Зуб, Русин, Козяр, Мисак, Скарбек, Заячківський, Урбанський, Новак, Козак, Дмитрів, Кутний (запасний Зауличний).
Всі ворожили перемогу Гарбарні, хоч і не дуже легку, одначе Дністер виявився суперником куди грізнішим, бо хоч Гарбарня була без сумніву дружиною кращою, то Дністер міг зовсім легко вивезти зі Львова дві точки, а не тільки одну. Гарбарня була дружиною кращою під технічним оглядом, але її грачі губилися в гіперкомбінаціях і не видно було такого запалу до гри, як напр. підчас змагань з Україною. Дністер, крім великої амбіції, виявив ще також добру фізичну кондицію. Його найкраща частина — це залога і в деякій мірі поміч, зокрема лівий помічник. Напад слабший, хоч незвичайно грізний у пробоях. Зате стрілова диспозиція самбірських напасників погана. Найгрізнішим стрільцем був Коцан, який стрілив теж двоє воріт.
Спершу Дністер грає з тремою. Гарбарня натискає, але залога самбірців не допускає напасників до стрілу. Згодом Дністер отрясається з переваги, але його офензивні акції ще дуже кволі, зокрема напасники не використовують дуже добрих ситуацій. Перші ворота падуть аж у 24 хв. коли Козак стріляє попри воротаря, який непотрібно вибіг, до порожніх воріт. Не зважаючи на зусилля обох дружин, при чому більше ініціятиви мала все таки Гарбарня, вислід залишається до половини без змін.
По зміні Дністер змінює грачів у нападі і ця зміна виходить йому на користь. бо вже по 9 хвилинах Коцан стріляє ворота і вирівнює. Дві хвилини пізніше той сам грач здобуває для Дністра другі ворота з карного копу. Цей стан триває при нервовій грі Гарбарні, яка всіма силами намагається вирівняти, до 31 хв., коли Новакові вдається перейняти подачу правого крайника на голову і вирівняти. Тепер Дністер, який почав був вести оборонну гру, починає знов атакувати. Також і Гарбарня намагається здобути перемогу, але не зважаючи на зусилля її напасників, які вже грають краще, це їй не вдається. Остаточно змагання кінчаються нерішеним вислідом, хоч назагал Гарбарня була краща. Суддя п. Скрегота. — Публики к. 1000. 