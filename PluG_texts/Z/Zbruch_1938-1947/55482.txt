Український Театр м. Львова.

Украдене щастя — драма з сільського життя на 5 дій Івана Франка
Чужого глядача і навіть сьогоднішнього українського дещо може вражати у цій Франковій п'єсі. Тому, дивлячись на "Украдене щастя" треба пам'ятати, що дія відбувається коло 1870-го року в підгірському селі. Дослідники Франкової творчости ствердили, що сюжетом до твору послужила Франкові справжня подія. Та для нас цікавіше те, що користуючись тією подією як сюжетом, Франко дав нам у своєму творі не тільки вірну але й цікаву картину тогочасного галицького села, яка послужила чудовим тлом для драми.
Драма... Як дуже важко з'ясувати, хто вкрав чиє щастя у цій трагічній історії села Незванич. Можна б багато сперечатися про те, кого вважати позитивним типом як і про те, хто тут найбільше завинив, якщо про якунебудь вину тут взагалі можна говорити. Це клаптик життя, такого справжнього життя, в якому пульсує кров і в якому людські пристрасті не притишені любов'ю до свого ближнього, але навпаки, розбурхані егоїзмом, що намагається ущасливити себе — хочби тільки на хвилину і коштом чужого щастя. У цьому клаптику життя Франко кинув яскраве світло на три цікаві типи, що виступають як головні особи драми.
Ганна Задорожна у самій появі та інтерпретації п. Лужницької повністю виправдувала ту рідко бачену палкість почування, з якого колишній її коханий, Михайло Гурман, намагається вирвати її з рук нелюбого чоловіка. Пан Сорока створив цікавий тип добродушної людини, що прожила б у спокійній праці все життя, якби доля не кинула її у чорторий людських пристрастей. Михайло Гурман п. Геляса — зразок людини, що вміє бути послідовна у тому, щоб "відікрасти своє щастя". Всі три ролі витримані на високому рівні. Досконалою парою сусідів були п. Паздрій, як Олекса Бабич, і п. Сердюкова, як його жінка, Настя. Неодин справжній війт позавидував би п. Рубчакові його вигляду й "урядування". П. Яковлів, як звичайно, дуже добрий. Молодиці, хлопці і дівчата творили мальовниче тло для трагедії трьох людей. Постанова дир. Стадника дуже дбайлива.
об. 