◦ ◦ ◦ ◦ ◦ ◦ ◦

Повідомлення союзників
ЛОНДОН, 2. (ТАРС). Міністерство авіації повідомляє, що вчора англійська авіація продовжувала боротьбу з ворожою, прикриваючи вантаження англійських військ на кораблі в Дюнкерку і бомбардуючи комунікації противника. Збито 40 і знищено або серйозно пошкоджено 33 ворожих літаки. 13 англійських пропали без вісті.
Агентство Рейтер передає, що вчора, крім Ліона, німецькі літаки бомбардували інші міста південно-східної Франції.
ПАРИЖ, 2. (ТАРС). Агентство Гавас повідомляє, що в багатьох секторах на фронті Сомма — Ен намічається перехід (може, тимчасовий) до позиційної війни, хоч сторони проводять місцеві операції, що виходять за рамки навіть великих вилазок.
Зокрема, на Соммі, в районі Ам'єна і в районі гирла Сомми французи перейшли на північний берег ріки і в результаті боїв зайняли підступи до Абвіля. Тут же відбувся великий бій, в якому німецькі війська зазнали тяжких втрат. Кількість військовополонених досягає кількох сот чоловік.
Захоплено багато протитанкової зброї, грузовиків і обозів з боєприпасами.
ПАРИЖ, 2. (ТАРС). Вчора ввечері офіціально повідомлялось: "На півночі наші війська успішно ставлять опір знов початим атакам противника і продовжують прикривати вантаження союзних військ на судна. На фронті Сомми відмічається значна активність обох сторін. На півночі Франції вдень 31 травня наша авіація бомбардувала скупчення і колони військ противника. Вдень 1 червня в долині ріки Рони наші винищувальні літаки збили багато німецьких літаків".
ПАРИЖ, 2. (ТАРС). Сьогодні ранком офіціально повідомлялось: "В районі Дюнкерка ми поставили енергійний опір невпинним атакам противника. Наші війська стримали всі німецькі атаки. Вчора вдень і вночі тривала евакуація союзних військ, не зважаючи на бомбардування противника.
На Соммі противник безуспішно намагався зробити кілька вилазок. На решті ділянок фронту відмічається активність артилерії".
Німецькі повідомлення
БЕРЛІН, 2. (ТАРС). Верховне командування німецької армії повідомляє, що вчора рештки розбитого англійського експедиційного корпусу намагались на дрібних суднах переправитись на кораблі, що стоять на рейді коло Дюнкерка. Німецька авіація потопила 3 воєнних кораблі і 8 транспортів противника з загальним тоннажем коло 40 тис. тонн; 4 воєнних кораблі і 15 пароплавів пошкоджені. Збито 40 англійських винищувачів.
БЕРЛІН, 2. (ТАРС). Інформаційне бюро повідомляє, що за відомостями, які надійшли досі, до 31 травня німецькою зенітною артилерією було збито на ворожій території або над нею 627 літаків, знищено 206 ворожих танків, потоплено 2 воєнних кораблі і серйозно пошкоджено 11 інших суден. В зазначене число знищених ворожих літаків не входять ті, які були збиті німецькою зенітною артилерією над територією Німеччини, Данії і Норвегії.
БЕРЛІН, 2. (ТАРС). Німецьке інформаційне бюро передало вчора повідомлення про становище на фронтах до початку 10-го місяця війни на заході: "Перехід до 10-го місяця війни характеризується закінченням боїв у Фландрії і Артуа, результат яких говорить про завершення першої фази великого німецького наступу на заході. Французські війська, що залишились на півночі, не можуть більше розглядатися як бойові з'єднання. Англійські експедиційні війська скористувались несприятливою льотною погодою в минулі дні і в значній частині зуміли навантажитись на судна що, проте, не обійшлось для них без великих втрат як людьми, так і зброєю і воєнним спорядженням. Німецькі наземні частини успішно атакували решту англійських військ, спрямувавши свої удари по обидві сторони Дюнкерка і зламали впертий опір противника. Німецька авіація, не зважаючи на несприятливі метеорологічні умови, підтримувала дії наземних військ, бомбардувавши війська союзників, що навантажувались на судна в Дюнкерку.
На південному фронті французи знову зробили марну спробу танкової атаки. Ця атака мала місце в районі нижньої течії Сомми, поблизу Абвіля, без участі піхоти. Противник, що вдержувався на південному фронті поблизу Ле Шен, на каналі Арденн між Маасом і Ен, тепер відкинутий за канал. І в цьому районі фронт не є нерухомим.
Німецька група військ в районі Нарвіка, не зважаючи на сильні атаки противника, вдержала вчора свої позиції. Бої за Нарвік провадяться вже протягом майже двох місяців, при чому ні англійцям, ні французам досі не вдалося заволодіти підступами до шведських рудників.
На початку 10-го місяця війни можна зробити такий висновок: німецька армія, починаючи від Нарвіка до Абвіля, по побережжю Північного моря і проток, і звідти до швейцарського кордону, займає сприятливі позиції, що забезпечують німецькому командуванню можливість дальшого розвитку операцій".
Подробиці евакуації англійських військ з Фландрії
ЛОНДОН, 2. (ТАРС). За повідомленням "Дейлі Телеграф енд Морнінг Пост", число евакуйованих з Фландрії становить 75 процентів, а за відомостями "Дейлі Експресс" — 80 процентів усього числа англійських солдатів, що знаходились на північному сході Франції. Ті, які повернулися, підкреслюють, що німецька авіація діє безперервно вдень і вночі. Головним засобом оборони військ, що евакуюються, є могутня вогнева заслона зенітної артилерії воєнних кораблів, які розташувались напівколом коло гавані. Англійським і французським солдатам доводиться, як правило, добиратися вплав до суден, що стоять в гавані.
Багато солдатів, поранених за останній час, не могло бути евакуйовано, і вони залишені у Франції. Лікарі і санітари лишились разом з ними.
"Таймс" пише, що втрати англійських військ під час евакуації невеликі. 