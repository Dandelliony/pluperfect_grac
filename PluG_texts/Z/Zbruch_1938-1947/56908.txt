Наші потреби на полі загально-освітнього шкільництва

Львів, 2 жовтня.
Коли наша народна творчість займає одно з перших місць у світі, то під оглядом поширення шкільної освіти належимо до відсталих країн.
Причина цього сумного явища є те, що по наших селах раніше були тільки нижче зорганізовані школи, до того переважно польські або утраквістичні так, що серед їх абсольвентів часто вже по кількох роках по шкільній науці являвся поворотний анальфабетизм внаслідок науки в чужій мові.
Вижче зорганізовані народні і середні школи були тільки по містах і поза нечисленними виїмками були теж польські, а доступ до них був для нашої, переважно сільської, молоді з господарських і національних причин утруднений. Нашому спролетаризованому селянству було не під силу удержати дитину в місті, а коли селянство з самопожертвою на це рішалося, часто його діти не находили місця в школі.
За часів большевицького режиму повстали у нас численні неповні (І—VII кл.) і повні середні школи (І-Х кл.) з українською мовою навчання і то не лише по містах та селах; повстали гуртожитки для замісцевої молоді, то ж фреквенція в наших школах значно зросла.
Усунувши большевизм з виховання і зі школи, все ж чисельно цей стан шкільництва треба б конче вдержати, а навіть ще і поширити шкільну сітку, щоб вже раз на все зліквідувати у нас анальфабетизм та побільшити ряди нашої інтелігенції, і так сильно в останніх роках проріджені; треба використати шкільні домівки й устаткування існуючих шкіл та гуртожитків; треба теж, щоб усі учителі, які позбавлені варстату праці, розбіглися по різних установах, шукаючи зайняття і хліба, вернулися до вчительського звання; треба також уладжувати заочні курси для дошколення і перешколення цих учителів, які не мають повної фахової освіти.
З цим в'яжеться потреба скорого урухомлення учительських семинарів, педагогічних інститутів і філософічного виділу університету для побільшення учительських кадрів. Ці школи мають теж своє приміщення, устаткування і добірні учительські сили, то ж їх урухомлення не стрінеться з труднощами. Те саме можна сказати про гуртожитки, які мають приміщення й устаткування, а до ведення кухні певне причиниться обильними жертвами наше патріотичне селянство, а в першій лінії безпосередньо в цьому заінтересовані батьки молоді, бо в нашому селі є великий гін до науки.
Якщо йде про організацію шкільництва, тут є дві справи до вирішення і полагодження: перша — це стабільні програми навчання, друга — зложення перехідної програми в той спосіб, щоб молодь, яка при большевицькій реорганізації шкіл була завернена до нижчих кляс, могла цю втрату надолужити і в нормальному часі школу покінчити.
Вкінці згадати теж треба про дуже важну справу підручників, яких недостача у нас була завжди. Тут треба вложити багато праці, щоб придбати оригінальні підручники, примінені до наших потреб і життя, і доповнити ними те, що в нас вже є і до наших шкіл пригодиться.
Усі ці справи були вже предметом основних нарад наших чільних педагогів, отже треба використати їх досвід і працю та остаточно оформити висліди їх труду і придбати для них апробату міродатних чинників, а справа нашого загально-освітнього нижчого і середнього шкільництва буде поставлена у нас так, як цього вимагає добро нашої молоді, майбутнього нашого народу.
Д. Коренець. 