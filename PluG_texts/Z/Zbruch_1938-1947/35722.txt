◦ ◦ ◦ ◦ ◦ ◦ ◦

Спростування ТАРС
Японське агентство "Домен Цусін" передає 28 квітня повідомлення, що нібито радянський повпред в Китаї — Панюшкін вручив Чан Кай-Ші "категоричне застереження проти можливих наслідків заходів, вжитих чунцінським урядом у зв'язку з відносинами між комуністами і Гомінданом", і давав йому поради, скільки і яких секретарів і службовців китайський уряд повинен підібрати в штат новопризначеного китайського посла в СРСР і т. п.
ТАРС уповноважений заявити, що все це повідомлення не містить ні одного слова правди і є не більше, як брудною провокаційною вигадкою "Домей Цусін".
Німецькі повідомлення
БЕРЛІН, 29. (ТАРС). Інформбюро передає зведення верховного командування німецької армії:
"Операції в Норвегії тривають планомірно. Захоплено ще 6 батарей з 24 гарматами з усім спорядженням і боєприпасами.
Німецькими військами зайнятий завод вибухових речовин.
Коло побережжя середньої Норвегії двом англійським крейсерам заподіяні пошкодження. Заподіяні також пошкодження 11 транспортним пароплавам загальним тоннажем у 50 тис. тонн, у результаті деякі транспорти пішли на дно. В районі Лесьякопа були знищені 3 ворожі літаки".
БЕРЛІН, 28. (ТАРС). Німецьке інформаційне бюро повідомляє, що в районі на південь і на схід від Домбоса німецька авіація бомбардувала і обстріляла з кулеметів рухомі колони противника. Раптовність нападу застала ворога зненацька і він зазнав серйозних втрат. Німецькі частини взяли велике число полонених. В Корсі знищений склад з боєприпасами.
В районі Ставангера захоплено 267 кулеметів, понад 10 тис. гвинтівок з кількома міліонами патронів, багато гранатометів і іншого воєнного спорядження. Німецькі війська, які просуваються з Осло в північному і північно-західному напрямі, захопили нові території.
Англійські повідомлення
ЛОНДОН, 28. (ТАРС). Англійське міністерство інформації передає, що німецькі війська знову почали сильну атаку проти англо-французських військ в районі Домбоса. Атака була відбита, причому противник зазнав значних втрат.
ЛОНДОН, 29. (ТАРС). Агентство Рейтер повідомляє, що німці укріплюються в районі Рероса, маючи намір перетворити його в центр для своїх операцій в центральній Норвегії. На північ від Тронгейма французські війська мали сутичку з німецькими частинами, які намагалися наблизитись до Бангзанда, в 15 кілометрах від Намсоса.
Агентство повідомляє, що німецькі війська зайняли Восс, який знаходиться в 40 милях на схід від Бергена.
Виступ англійського Міністра авіації Хора
ЛОНДОН, 28. (ТАРС). Агентство Рейтер передає, що вчора з промовою по радіо виступив міністр авіації Хор. Він заперечував справжність документів, про публікацію яких німецьким урядом повідомив вчора Ріббентроп.
Спинившись на ході війни, Хор заявив, що "війна вступила в нову напружену фазу". "Ворог безжалісно провадитиме війну, він не дасть нам ніякої пощади, — сказав Хор. Проте ми не поступимось перед ворогом ні в енергії, ні в умінні, ані в рішучості". Далі Хор відмітив, що армії союзників ставлять перед собою завдання ліквідувати німецький контроль над норвежськими морськими портами і авіаційними базами. "Це завдання не може бути завершене в один день, без великих жертв і непохитної рішучості. Хор вказав, що німці одержали значні переваги в Норвегії. Щоб витіснити німців, буде використаний англійський флот, французська армія і англійська авіація. Німці, — сказав Хор, — все ще мають зброю, яку вони можуть ефективно використати. Тепер їх перевага в повітрі спрямована проти наших позицій на норвежському побережжі і наших комунікацій. Ми ведемо цю повітряну війну в надзвичайно невигідних умовах. Німці мають бази, ми ні. Німецькі літаки піднімаються в повітря на норвежській території, а наші літаки повинні покрити 300 миль над відкритим морем, щоб досягти місця бою". За словами Хора, англійська авіація заподіяла значних руїн німецьким базам в Ставангері, Крістіанзанді, Ольборгу, Осло, Тронгеймі і Вестерланді.
Англійське спростування з приводу заяви Ріббентропа
ЛОНДОН, 28. (ТАРС). Рейтер передає спростування англійського військового міністерства з приводу заяви Ріббентропа про те, що німецькі війська недавно захопили в полон штаб англійської піхотної бригади і виявили багато документів, а також план зайняття Норвегії англійцями. "Англійське військове міністерство заявляє, що в ході воєнних операцій у Норвегії ні один штаб будьякої англійської військової частини або ж будьякий офіцер штабу не був захоплений в полон".
Рейтер передає також офіціальну заяву, зроблену вчора в Лондоні з приводу промови Ріббентропа.
В заяві вказується, що англійський і французський уряди нібито мали на увазі обмежитися установкою мінних полів у норвежських територіальних водах і не мали наміру здійснити висадку військ у Норвегії. В заяві говориться далі, що Англія і Франція нібито відмовились від здійснення свого плану посилки військ у Фінляндію, після того, як Норвегія і Швеція відмовились пропустити війська союзників через свою територію. Далі в заяві твердиться, що ніби Німеччина відправила свої експедиційні війська в Норвегію за кілька днів до того, як союзниками були встановлені міни. 