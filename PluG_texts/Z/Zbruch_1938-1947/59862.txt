◦ ◦ ◦ ◦ ◦

Знову нові війни на Сході
Амбасадори СДА і Вел. Британії одержали в Токіо відповідні письма
Берлін, 10 грудня. В Токіо передано сьогодні амбасадорам СДА і Великої Британії, а також послам Канади і Австралії формальне виповідження війни Японією. Представник японського закордонного уряду, який передав виповідження, зізвав дипломатів ворожих держав перервати зовсім свою дипломатичну і консульську діяльність. Одночасно запевнено приналежних людей до згаданих націй, що на основі міжнародного права будуть пороблені всі потрібні заходи для їх особистої безпеки. Це відноситься також до всіх інших громадян тих країн.
Цісар подав до відома японському народові виповідження війни Англії та Сполученим Державам Америки. Японський парламент скликано на спеціяльне засідання, яке зачнеться 15-го грудня і триватиме через два дні. Міжтим повідомляється далі, що японський міністр закордонних справ, Того, сьогодні вночі зараз після 12-ої години японського часу мав розмову з американським амбасадором Грю, який передав йому особисте повідомлення Рузвельта для імператора. Міністр закордонних справ, Того, поїхав швидко до палати імператора, щоб йому передати письмо Рузвельта. Під час другої розмови сьогодні ранком амбасадор СДА Грю одержав зараз від міністра закордонних справ, Того, японську відповідь для СДА. Міжтим тайна державна рада в прияві імператора згодилася на виповідження війни Англії та СДА. Кабінет зійшовся опісля на друге спеціяльне засідання в палаті імператора. На основі повідомлень з японської головної кватири заіснував уже воєнний стан між Японією і англійськими та американськими збройними силами на Тихому океані від понеділка ранком о 6-ій годині, японського часу. Наслідком різниці часу між Німеччиною і Японією це відповідає за німецьким рахунком часу часові з неділі вечором о 22-ій годині.
Нові війни під натиском СДА
Токіо, 10 грудня. Під натиском англійсько-американських воєнних злочинців, Голландські Індії виповіли Японії війну. Також Костаріка видала Японії війну під натиском Вашінгтону і Лондону. Костаріка лежить в Середущій Америці. В дальшій черзі спонукана була також Нікарагуа під натиском Англії та Америки виповісти Японії війну. І ця держава лежить теж у Середущій Америці.
Нові війни вибухають під натиском СДА й Англії
Токіо, 10 грудня. Англійську концесію в Тієнтсіні зайняли японські війська. Всі важливі пункти підлягають контролі японських одиниць.
Перші воєнні кроки Японії
Токіо, 10 грудня. Про перші воєнні кроки між японськими і американсько-англійськими збройними силами наспіли досі такі повідомлення: Заатаковано бази СДА на Гавайських островах і проведено дуже успішні повітряні атаки на англійську базу Сінгапур. Дальші налети авіяції були скеровані на острови СДА Вейк і Джуем. Японський флот захопив у Шангаю одну англійську канонірку. Японці перехопили одну американську канонірку на ріці Янгтсе. Ці повідомлення подала японська цісарська головна кватира воєнно-морського флоту. Армійський відділ цісарської головної кватири повідомив, що вже розпочалася атака на англійську коронну колонію Гонг-Конг. Японська армія і військово-морський флот провели несподівано висадку на англійському Маляйському півострові.
Зайняття Сіяму, Шангаю і Тієнтсіну
Токіо, 10 грудня. У розвитку бойових дій на Далекому Сході японська армія зайняла три важливі райони, а саме: Сіям, Шангай і Тієнтсін. Відділи японського воєнно-морського флоту і наземних військ увійшли вже до Сіяму, щоб, згідно з порозумінням японського та сіямського урядів, окупувати Сіям, який хоче таким чином здобути при допомозі Японії повну незалежність, звільняючись від англійських впливів. Згідно з одержаними повідомленнями, англійські війська, які увійшли до Сіяму від сторони Бірми, були звідсіль виперті японськими військами.
Одночасно зайняли японці англійські дільниці в Гонг-Конгу, а зокрема Маляйський півострів. Японська авіяція бомбардувала Сінгапур та Філіппінські острови. Під час налету на ці острови збито в повітряних боях 90 літаків. Запеклого бомбардування зазнала теж головна кватира американської армії на Філіппінах.
Згідно з непотвердженими ще досі вістками, затоплено в районі Гонолюлю один американський авіяносець, крім того затоплено також один виловлювач мін — "Пінгвін".
Імператор до японців
Токіо, 10 грудня. З нагоди виповідження війни Японією Сполученим Державам Америки та Англії, імператор звернувся з закликом до японської нації. Він говорив, що принципом Японії було завжди вдержувати між націями приязнь, щоб таким чином причинитися для добра всіх країн. Проти своєї волі мусіла Японія витягнути свій меч для оборони перед СДА і Англією. В своєму заклику вказує імператор на нестерпні акти насильства плутократії, скеровані проти Японії. Між тим загострили вони політичні і господарські відносини, щоб приневолити Японію до упокорення. В інтересі своєї національної і господарської екзистенції Японія примушена вхопити за зброю. Заклик імператора каже вкінці, що Японія хоче і переведе успішно завдання в дусі своїх предків, щоб забезпечити у Східній Азії тривалий мир і зберегти славу імперії. 