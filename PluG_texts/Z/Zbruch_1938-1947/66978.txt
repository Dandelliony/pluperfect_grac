Вистава чотирьох малярів

Велика мистецька подія у Львові
Львів, 7 червня. Вистава чотирьох найкращих українських малярів останнього часу: Павла Ковжуна, Олекси Новаківського, Петра Холодного та Івана Труша є справжньою мистецькою подією у Львові. Наше громадянство пам'ятає ще добре вистави цих мистців з-перед війни. Та тепер їх творчість уявляє собою завішений образ. Для Павла Ковжуна — це навіть посмертна вистава, якої не дозволила в 1939-ому році влаштувати війна. Те саме можна сказати про Івана Труша, бо не всі мали змогу оглядати його посмертну виставу за совєтських часів. З цього погляду вистава — це навіть потреба хвилини.
Та воно ще не все. Всі чотири мистці репрезентують найкращі досягнення українського образотворчого мистецтва від 1890-их до 1930-их років, а вистава їх творів характеризує етап розвою українського малярства цих років. І тому буде вона справжньою насолодою, справжньою гордістю. І тому організатори вистави присвятили їй стільки уваги та труду. Вже й те, що на виставі репрезентовані чотири мистці, які за життя були самостійно всесторонні, оригінальні та творчо багаті й ніколи разом не виставляли, має свою вимову. На виставі зібрано поверх 300 образів, що показують всі найкращі, знайдені у Львові, твори цих майстрів. Головно це речі з приватних збірок і колекцій. Лише 10 відсотків усіх виставлених експонатів позичено в Українському Національному Музею. Решта — це власність Ексц. Митрополита, єпископа д-ра й. Сліпого, рідні всіх чотирьох малярів, дир. К. Трохименка, м-ра М. Луцького, м-ра М. Терлецького, п. Ю. Глушевського та інших громадян-любителів мистецтва. Приємно підкреслити факт, що в нас уже теж громадяни з виробленим мистецьким смаком, що не лише люблять, але цінять і колекціонують мистецькі твори. А приватні збірки дуже часто забезпечують твори мистецтва перед утратою.
Нелегку роботу мали організатори вистави з ред. Св. Гординським у проводі. (У склад організаційного комітету входили ще мистці: В. Баляс, М. Ліщинський, Гр. Смольський і А. Яблонський). Зібрати розкинуті по приватних збірках образи, ще й у таких трудних щодо справ транспорту умовах — це важка справа. Багато уваги присвячено мистецькому розміщенню образів. Від першої залі графік Павла Ковжуна — від темних красок усяких вінєток, карикатур, тощо, через інші кімнати з образами Петра Холодного та Івана Труша, аж до найяркіших кольорів у творах Олекси Новаківського — вистава творить обдуману цілість.
Творчість Павла Ковжуна характеризує на виставі тільки графіка. Тут понад 150 експонатів. Багато місця займають політичні карикатури, передусім протибольшевицького змісту, призначені для гумористичного станиславівського журналу п. и. "Їжак" (1920—22). Підчас совєтського пакування рідня Покійного переховувала їх "на стриху" та й вони дещо знищені. Тут так: вимовні карикатури, як "Большевицька писанка", "Український дуб" і інші. Тут теж карикатура пок. Миколи Голубця. Крім карикатур бачимо книжкові графіки, окладки, заставки, ініціяли, грамоти, мистецькі запрошення, килими, екслібріси, марки, відзнаки та інше. Багато речей цього мистця пропало і в останніх роках. Залю прикрашує портрет П. Ковжуна роботи Василя Крижанівського.
У наступній просторій залі образи Петра Холодного. На видному місці різьба П. Холодного роботи різьбара А. Коверка, а дальше такі відомі образи, як "Казка" (зі збірки дир. К. Трохименка; образ знищений трохи кулею підчас останніх воєнних дій), "Ой, у полі жито" (зі збірки м-ра М. Луцького). "Нотр Дам у Парижі" (власність м-ра М. Терлецького), портрети полк. Д. Вітовського, ген. Сальського, от. Ю. Тютюнника, ген. Юнакова, ген. Сінклера, нариси до Волоської церкви у Львові та інше. В усіх образах Холодного слідна любов мистця до порядку та спокою, до майже лінеарного рисунку та слідний великий і корисний вплив візантійського мистецтва. Гарно могли б доповнити цю виставу роботи Холодного у Волоській церкві та в Духовній Академії.
Образи І. Труша характеризують розвій мистця від Мюнхенської школи, замітної брунатно-темними кольорами (переважно в портретах), через імпресіонізм до ясних кольорів і дозрілого спокою (в пейзажах). Між портретами тут портрет Митрополита графа А. Шептицького, Кардинала Сембратовича, дружини (два) та автопортрет. Бачимо золотоверхий Михайлівський Собор, (який сьогодні уже знищений), краєвиди на Дніпрі під Києвом, з Криму, Італії та Єгипту, цілий цикль із Гуцульщини (гагілки, похорон, Йордан, трембітарі, тощо). Дібрані образи творять справді імпозантне враження.
Творчість О. Новаківського представлена на виставі неповно. Багато образів мистця пропало в Москві, між іншими славна "Моя Муза". Та й ті, що є на виставі характеризують мистця, як вибухового експресіоніста (яскраві кольори), закоханого у символи та візії. Бачимо портрет Ексц. Митрополита (власність Єпископа д-ра Сліпого), автопортрет, портрет Голубовського, кілька "Юрів" цвіти, відому "Алегорію Науки та Мистецтва" й інші.
У загальному вистава робить надзвичайне враження. Обширні виставові залі Спілки Українських Образотворчих Мистців відновлені та гарно підготовлені під виставу. Образи зібрані з великим накладом труду та з увагою до цих визначних наших мистців. Сама підготова вистави тривала понад два місяці. Багато часу присвятив їй муж довір'я Спілки д-р І. Івансць, який і є побудником пожвавленої праці у Спілці. Спілка Мистців працює дальше над підготовою Вистави теперішних українських мистців та задумує відкрити галерію-сальон українського малярства. Вона з успіхом продовжує традицію Асоціяції Незалежних Українських Мистців, що до війни влаштувала була аж 13 мистецьких вистав, і веде справжню акцію за щораз більший розвій українського мистецтва та популяризації його в нашому громадянстві.
(от.). 