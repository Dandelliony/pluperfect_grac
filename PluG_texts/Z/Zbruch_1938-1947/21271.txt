Як було в Крушельниці.

Інтерпеляція посла д-ра п. Лисяка.
На пленарному засіданні сойму 8-го ц. м. маршал Маковський приняв до булави — як ми вже повідомляли — велику інтерпеляцію поc. д-ра Лисяка до міністра внутрішніх справ у справі подій, що мали місце 16. лютого ц. р. в громаді Крушельниці, стрийського повіту. Посол-інтерпелянт поїхав на місце випадків і на підставі зібраного особисто матеріялу в такий спосіб висвітлює їх хід (цитуємо буквально за текстом інтерпеляції):
"15 лютого 1939 р. уладив гурт молоді в Крушельниці у приватнім домі Павла Яворського, якого звуть Чебиком, вечерниці. На вечерниці прийшли два хлопці з сусіднього села Корчина — Осип Яцкович і Микола Лопатич, брати Корчинські. Після вечерниць, що скінчилися під вечір, на тлі залицяння обох прибулих хлопців до дівчини Анни Яворської повстала бійка, підчас якої обох згаданих хлопців корчинська молодь потурбувала. Обома потурбованими заопікувалася ця сама дівчина, що за неї виникла бійка, а хтось з приявних пішов до Корчина повідомити родину потурбованих про їхню пригоду. Селяни Крушельниці, зрозуміло, нічого про цю подію не знали, бо вона скоїлася під вечір серед одного гурту молоді, тим більше, що хати в Крушельниці від себе далеко віддалені. На вістку про побиття Корчинських їхній батько Микола Яцкович Корчинський, не провіривши причин колотнечі, негайно вночі пішов до недалекого Синевідська Вижнього і там повідомив капітана М. Міхайлішина, коменданта маневрового відділу полевої артилєрії, який там перебуває, будьто би українські хлопці з Крушельниці побили двох польських громадян — заґродових шляхтичів, отже надав приватній події характер національно-політичний. Капітан Міхайлішин заалярмував негайно свій відділ і, не провіривши дійсного ходу подій, видав наказ маршу до Крушельниці. Відділ у силі майже 100 озброєних вояків бігом подався до Крушельниці і прибув до неї перед 6. год. рано, коли село вставало, а селяни, нічого не відаючи і не передбачуючи, починали свою працю, або спішили на залізничку, щоб виїхати на лісові роботи у Майдані. Капітан Міхайлішін окружив ціле село згаданим відділом війська, яке на його приказ малими групами витягало поодиноких хлопців і старших господарів у білизні й босих з хат та гнали їх прикладами крісів через село. В селі счинився крик, голосіння і паніка. Ціла акція тривала до год 9. рано. Підчас тієї акції побили до крови майже 40 хлопців і господарів. Між ними потерпіли важкі рани Микола Качур (постріл у голову), Гринь Коціба (зломане ребро), Юрко Чулевич, Петро Праник (5 ран у голову), Антін Лазоревич, Семен Мельник, що перебуває в Стрию в шпиталі, Юрко Ільків (тамже), Кость Яворський. Крім того побили ще 12 господарів і хлопців. Важко ранених оглянув лікар зі Сколього д-р Врецьона, що в кожному випадку списав протокол лікарських оглядин".
Далі посол-інтерпелянт описує напад вояків на гурт людей, що очікували на залізничці та на місцевого пароха о. Осипа Вицівського, який нічого про подію в селі не знав, а якого командант відділу зневажив, образивши його духовну гідність. Візита напасників у селі повторилася — як точно описує посол — ще двічі і кінчилася погрозами, мовляв, з села не залишиться камінь на камені.
Характеристичне явище, закінчує свою інтерпеляцію посол, що підчас моєї особистої інтервенції у цій справі у п. стрийського старости м-ра М. Стефаніцького відповіли мені, що п. староста нічого не знав і що я є першим його інформатором у цій справі. Це вияснення не відповідало правді, бо в селі інформували посла, що вже 18. лютого перебував у Крушельниці відділ поліції зі Стрия, що переводив слідство.
Інтерпелянт запитує міністра внутрішніх справ, чи покарає виновників подій і чи видасть розпорядок, щоб такі історії на майбутне не повторялися. 