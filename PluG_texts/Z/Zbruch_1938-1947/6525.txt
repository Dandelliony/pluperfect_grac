Заперечення поголосок про недугу Митрополита.

Саме на Великодні Свята появились поголоски про важкий стан здоровля Митрополита Шептицького. Яке джерело тих поголосок і хто їх пустив — невідомо, але напевне той перший, хто цю поголоску пустив до польської преси, не звертався за інформаціями безпосередньо до митрополичої палати у Львові ані до яких небудь авторитетних українських кол: це теж надзвичайно характеристичне, який брак почуття відповідальности мають деякі людці, що не цураються легкодушно словом і пером порушувати найважніших справ! Вістка про недугу Митрополита та її загрозливий стан появилася у краківському полудневому щоденнику „Темпо Дня“ (видавництво „ІКЦ") і за ним повторили її і деякі інші часописи. Вона заалярмувала українське громадянство та деякі польські кола і члени нашої Редакції були підчас свят просто засипувані запитами, що є на ділі. Можемо з найбільшою приємністю поділитися вісткою, що поголоски про недугу Й[ого] Е[ксцеленції]. Кир Андрея ВИССАНІ З ПАЛЬЦЯ. Митрополит був присутній на Воскресній Утрені у великодню суботу у св. Юрі, а вчора і нині, користаючи з хвилин гарної погоди, фотель Митрополита, до якого він прикований вже від літ, вивозили до саду біля палати. Митрополит читав ту вістку про свою здогадну недугу і жартував з її приводу. Стан здоровля Митрополита від кількох місяців не тільки не погіршився, але й поправився: Митрополит теж інтенсивно працює та дивує всіх, що Його відвідують, живістю ума і всесторонніми зацікавленнями. 