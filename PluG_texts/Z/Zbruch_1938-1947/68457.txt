◦ ◦ ◦ ◦

Українські радіопередачі. В середу, 16 липня ц. р. в часі від год. 10.30—11 ранку передаватиме Львівська Радіовисильня авдицію української лірики. У програмі: пісні та інструментальні твори. Виконавці: Іван Барвінський (віольончеля), Ніна Шевченко (сопран) і Володимир Баранський (бас). — У четвер, 16 липня, в тому самому часі, передається концерт українських народних жартівливих пісень у виконанні Ірини Мартинець-Туркевичевої (сопран), Василя Чайківського (баритон) і Романа Савицького (фортепіян). — У п'ятницю, 17 липня, в часі від год. 10.30—11 ранку виступ бандуристів Ю. Сінгалевича, З. Штокалка, та В. Юркевича. У передачі братиме участь співачка Марія Сабат-Свірська. У програмі українська народна музика. При фортепіяні: Роман Сімович.
Контроля дорожок. Контрольні Інспектори з Господарської Групи "Шляховий Рух, Спедиція і Склади" у Львові постійно провірюють, чи власники дорожок мають потрібні документи, тобто реєстраційний листок і виказку. Провірка відбувається на місцях постою дорожок. Кожний постій має визначеного свого наставника з-поміж дорожкарів, що відповідальний за порядок, точність і зберігання приписів та змін у тому комунікаційному апараті. Він складає щоденно звіти інспекторові Групи Шляховий Рух. Ця Група дбає про дорожкарів і видає місячні приділи сіна й вівса для коней. Вона допильновує теж, щоб дорожки мали естетичний вигляд і щоб надавалися до вжитку. Контрольні Інспектори вислухують просьб дорожкарів і по змозі ідуть їм назустріч.
Обмеження для філятелістів. Вслід за девізовим розпорядком для Генерал-губернаторства з 15 листопада 1939 р. видано розпорядок, яким забороняється продавати й набувати, як теж виставляти на показ невживані і стемпльовані поштові марки всякого роду як поодиноких, так в збірках, або пачках таких країв і видань: Єгипет, Австралія, Британська Індія, Британські посілості, кольонії, протекторати й мандати, Коста-Ріка, Домініканська республіка, Французькі кольонії. Велика Британія, Гватемаля, Гаїті, Гондурас, Ірак, Канада, Куба, Нова Зеляндія, Нікарагуа, Панама, Філіпіни, Південна Африка разом з південно-західною Африкою, Судан, СССР, Танну-Тува, З'єдинені Держави Америки; крім того це відноситься також до всіх видань т. зв. еміграційних урядів у Лондоні, як нпр. т. зв. польські морські поштові марки (1942 року). Ця заборона відноситься лиш до промислової торгівлі поштовими значками. Подрібні інформації можна найти в 46 ч. Денника Розпорядків для Генорад-губернаторства. 