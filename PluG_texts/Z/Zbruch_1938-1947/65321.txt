Ювілей Миколи Лисенка у Львові

Святочні Академії в залі Оперного Театру
Львів, 27 квітня.
24-го та 25-го квітня ц. р. музикальна українська громада міста Львова, масово зібрана в залі Оперного Театру, переживала небуденні, хвилини піднеслого святочного настрою: це лунали із естради звуки музики нашого Миколи Лисенка у соті роковини з дня народження Композитора, музики "щирої, голосної та правдивої, як Господа слово".
У програмі обох Академій були зразки усіх жанрів Його багатої творчости, за вийнятком оперної: сольоспіви, фортепіянні твори, хорові твори а сарella, симфонічна увертюра до опери "Різдвяна ніч" та симфонічна кантата-ораторія "Радуйся, ниво". Святочне вступне слово виголосив д-р В. Витвицький, який поклав головну вагу на національно-політичне значення Лисенка в еволюції нашого культурного відродження, менше на чисто музичну Сильвету Композитора. Можна б мати застереження і проти тенденції прелегента надто різкого відмежування творчости Лисенка від музичної традиції України, зокрема проти відгородження Лисенка від давніших появ українського національного музичного генія, таких, якими, наприклад, являються безперечно (селянські сини) Бортнянський і Березовський. Та, не зважаючи на це, реферат, обдуманий і сконструований зручно та виголошений чітко, зробив помітне враження.
Як перша точка програми була виконана увертюра до "Різдвяної Ночі" оркестром Львівського Оперного Театру під орудою п. Л. Туркевича. Хоч цей твір — як відомо — належить своєю тематикою, як і фактурою до менше оригінальних творів Композитора, то проте виконавці зложили у виконання його чимало старання та пієтизму так, що твір зробив належне враження і зразу ж увів у святочний, гарний настрій приявних.
Виконавцями Лисенкових сольоспівів були відомі артисти: п. Дометій Йоха та п. Марія Сабат-Свірська. Артист-співак міри Д. Йохи давав гарантію гідного репрезентування Лисенкової музи і не завів теж і тим разом надій слухачів... "Огні горять", серенада Яреми із "Гайдамаків": "У гаю, гаю", як і невміруще "Мені однаково" у його виконанні нагадали нам пам'ятні, мистецькі креації тих творів незабутніх: Менцінського та Мишуги, хоча й відбігали нераз значно від тамтих у подробицях і нюансах виконання. П. М. Сабат-Свірська була на висоті завдання, виконуючи три ніжного, ліричного покрою пісні — вельми пригожі до її жанру, з мистецькою мірою в експресії. Фортепіянний супровід вів дискретно, та високо по-мистецьки, справді в Лисенківському дусі д-р. В. Барвінський.
Піяніст п. Роман Савицький явившим Лисенковим репертуаром: він виконав Баркаролю е.moll, два номери із "Сюїти" g-moll, Прелюд і Скерцо та відому "Шумку-думку", чи т. зв. ІІ-у українську рапсодію. Хоча виконання всієї програми піяністом було бездоганне, навіть блискуче, то все ж таки здається нам, що питомі вальори п. Р. Савицького у вдумчивім і плястичнім фразуванні виявились найкраще не у Лістівського покрою Рапсодії, але в високо оригінальній Баркаролі та у Прелюді і Скерцо із Сюїти, писаної на античних зразках.
Хорових виступів було три: один чоловічого та два мішаного хору. Чоловічий гурт "Сурма", хоч і в невеликому числі (несповна 30 осіб), виконав із запалом грімку, бойову пісню "Гей, це дивуйтесь" (може трохи надто одностайне під ритмічним оглядом). Зате безсмертне "На прю" із такими значними засобами технічного і змістового опанування, що належало до найкращих виконань цього твору за нашої пам’яти і викликало незвичайно сильне враження.
Прекрасний 1-ий вінок "Веснянок" був виконаний хором "Бояна" під орудою п. Едварда Козака зовсім поправно і мав гарні моменти (зразково виконана сольова партія п. С. Гаврищук і ін.), але загальний план виконання цього, такого змінчивого під оглядом ритміки, темпа та настрою, твору був переведений чомусь надто несміливо і не всюди доходив до високої мистецької лінії.
Вершком концерту була чудова симфонічна кантата в 5-и частинах "Радуйся, ниво", присвячена Львівському Боянові, повна — раз стихійної сили у хорових — раз містичної екстази у сольових частинах — виконана злученими хорами "Бояна" та Львівського Оперного Театру в супроводі оркестри під орудою оперного диригента п. Льва Туркевича. Сольові, вокальні партії виконали: п. І. Туркевич-Мартинцева (сопран), С. Гаврищук (альт), Й. Поляків (тенор) і І. Романовський (бас) і вив'язались із свого нелегкого завдання якнайкраще. На окрему увагу заслугують: дзвінкий і гнучкий ліричний сопран І. Туркевич-Мартинцевої у сольовому квартеті 2-ої частини і сольовій партії 3-ої частини, відтак непорочного тембра альт С. Гаврищук та дужий спокійний бає І. Романовського у квартеті. Сольову партію тенора у квартеті та у сольовій 4 частині твору обняв в останній хвилині п. Й. Поляків, "рятуючи критичну ситуацію" з причини недиспозиції д-ра В. Тисяка, і виконав її зовсім прилично, хоч і признати треба, що суто ліричний тембр голосу співака не конче відповідав наскрізь драматично закроєній, ораторійній партії, ще й до того на тлі туго заложеної оркестрової палітри. Злучені хори, як мішані, так і жіночі, були вишколені під ритмічним і тональним оглядом бездоганно і цілість під справною та досвідченою рукою диригента була справді імпозантною та під мистецьким оглядом високоякісною продукцією, гідною 100-их роковин Великого Композитора.
Українська публика виходила з концертів одушевлена та в піднесеному настрою, а Ювілейний Комітет може мати щире та радісне почуття вдатно сповненого почесного культурного обов'язку, який доводилось сповняти у так важких життєвих умовинах.
Д-р Ст. Людкевич 