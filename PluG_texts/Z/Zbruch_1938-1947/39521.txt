◦ ◦ ◦ ◦ ◦ ◦ ◦

Англо-німецька війна
Зведення верховного командування німецької армії
БЕРЛІН, 24. (ТАРС). Німецьке інформаційне бюро передає таке зведення верховного командування німецької армії:
"Командир підводного човна повідомив про потоплення ряду торгових озброєних суден загальною місткістю в 14 тис. регістрових брутто-тонн. Судна йшли під посиленим конвоєм.
В наслідок несприятливих метеорологічних умов діяльність авіації була незначною. В південній Англії німецькі літаки бомбардували залізничні і шосейні шляхи, а також склади постачання.
Під час збройної розвідки над Ла-Маншем і вздовж англійського південного побережжя німецькі бомбардувальники потопили два сторожових судна і один мінний тральщик противника. Ще один корабель пошкоджений.
В північному морі німецькі бойові літаки потопили підводний човен противника. В ніч на 24 липня англійські літаки скинули бомби в різних місцевостях північної і західної Німеччини. Бомби заподіяли незначної шкоди. Німецькі винищувачі збили два англійських літаки, один англійський літак був збитий німецькою зенітною артилерією. Один німецький літак не повернувся на свою базу".
БЕРЛІН, 25. (ТАРС). Німецьке інформаційне бюро передає таке зведення верховного командування німецької армії:
"Коло південного побережжя Англії потоплений на південь від Портленда великий англійський озброєний торговий пароплав тоннажем в 10 тис. тонн. Не зважаючи на несприятливі метеорологічні умови, з’єднання німецьких бойових літаків оперували над Ла-Маншем і східним побережжям Англії. Вони бомбардували заводи, розташовані в південно-західній Англії і Шотландії. Як уже повідомлялось, під час цих операцій був потоплений караван суден в складі п'яти торгових пароплавів загальною тоннажністю в 17 тисяч тонн. Крім того, три інших торгових пароплави дістали такі серйозні пошкодження, що треба вважати їх вибулими з ладу. Німецька авіація бомбардувала, крім того, авіаційні заводи Віккерса, коло Уейбріджа, де були знищені чотири ворожих літаки, що знаходились на аеродромі заводу. Бомбардовані були також промислові підприємства коло Грейт, Ярмаут і Глазго. Під час нападів на каравани англійських суден відбулись запеклі повітряні бої між німецькими і англійськими винищувачами. Було збито 6 англійських літаків.
В ніч на 25 липня ворожі літаки знову літали над територією північної Німеччини. Бомбардування не заподіяли ніякої шкоди.
Втрати противника за останній день становлять 10 літаків. Німецька авіація втратила 6 літаків".
Англійські повідомлення
ЛОНДОН, 25. (ТАРС). В опублікованому вчора комюніке англійського міністерства авіації говориться, що в ніч на 24 липня англійські літаки зробили наліт на Німеччину і піддали бомбардуванню авіаційні заводи в Гота, Касселі і Венцендорфі, нафтосховища в Гамбургу і Гельзенкірхені, а також залізничні комунікації, товарні склади, зенітні батареї і 12 аеродромів у Німеччині і Голландії. Ворожий винищувач, який намагався вступити в бій з англійським бомбардувальником, збитий. Не повернувся на свою базу один англійський літак.
Авіація берегової оборони атакувала сторожеві судна в Дюнкерку, збила ворожий літаючий човен недалеко від північно-східного побережжя Шотландії і піддала бомбардуванню нафторезервуари в Флюшінгу і доки в Амстердамі. Всього протягом вчорашнього дня англійськими винищувачами і зенітною артилєрією збито 12 літаків противника. Англійська авіація втратила два винищувачі.
В комюніке англійського міністерства внутрішніх справ і внутрішньої безпеки говориться, що вчора коло 100 німецьких літаків зробили наліт на Англію. Літаки скинули бомби на одне з міст у південно-східній частині Англії, завдавши незначної шкоди. Є жертви. Вчора вранці німецький літак скинув бомби на південно-західному побережжі Шотландії. Заподіяна незначна шкода. Крім того, ворожі літаки намагалися напасти на караван суден, що йшли під конвоєм.
Англійське морське міністерство опублікувало вчора ввечері повідомлення, в якому говориться, що вчора рано вранці англійська морська авіація скинула торпеди на ворожі судна. Одна тордеда влучила в німецький воєнний корабель типу "Кенігін Луізе".
В іншому повідомленні міністерства говориться, що під час несення патрульної служби в Ла-Манші, англійський торпедний катер помітив 6 торпедних катерів противника. Торпедний катер вступив у бій з противником і вивів з ладу прожектор на одному з німецьких катерів. Гадають, що на іншому катері було поранено кілька чоловік. Решта ворожих торпедних катерів зникла.
ЛОНДОН, 25. (ТАРС). Агентство Рейтер передає опубліковану вчора англійським міністерством авіації заяву, в якій спростовуються повідомлення про наліт англійської авіації на французькі аеродроми в Сірії, який нібито відбувся.
Повідомлення французького уряду
(Повідомлення лондонського радіо) Французський уряд повідомив про притягнення до суду винних у поразці Франції у війні: колишнього прем'єра Даладьє, Дельбоса і Манделя. (Даладьє недавно повернувся з Марокко). До суду притягається також ряд колишніх міністрів, що емігрували з Франції і обвинувачені в дезертирстві. Опублікований також урядовий указ про позбавлення французького громадянства всіх, хто емігрував з Франції, і про конфіскацію належного їм майна.
Виступ французського міністра внутрішніх справ
БЕРЛІН, 25. (ТАРС). Німецьке інформаційне бюро передає повідомлення з Женеви про те, що французський міністр внутрішніх справ Марке виголосив по радіо промову. На початку свого виступу Марке відмітив, що справжньою причиною розгрому є слабість політичного, економічного і соціального режиму Франції. Тепер Франція опинилась серед руїн ліберальної парламентської системи. Настане година розплати за воєнні і політичні помилки. Але раніше треба подумати про відбудування. На неокупованій території все ще знаходиться 1,5 міліона бельгійських і 4 міліони французьких біженців. Уряд вважає своїм основним завданням повернення цих біженців на батьківщину. В Європі буде встановлений новий порядок. Франція пристосується до цього порядку.
Німецькі відгуки на промову Галіфакса
БЕРЛІН, 24. (ТАРС). Німецьке інформаційне бюро передає відгуки в Німеччині на промову Галіфакса. "Жереб кинутий" — такий висновок, зроблений політичними колами Німеччини з промови англійського міністра закордонних справ лорда Галіфакса, що передавалась 22 липня по радіо. В цих колах підкреслюють: "Ми додержуємо тієї думки, що промова Галіфакса — це рішуча негативна відповідь на промову Гітлера. Гітлер не загрожував, а зробив висновки з політичної обстановки. Майбутнє покаже, про що йде мова, про загрози, чи про висновки. Лорд Галіфакс думає, що він може і повинен спиратися на деякі спостереження державних діячів, з яких, за його твердженням, він зробив висновок, що інші країни і континенти оцінюють рішення лорда Галіфакса, як історично мудре. Але не можна дозволяти лордові Галіфаксу судити самому про себе. Історія покаже, хто був правий. Вона покаже, чи правильно було ставити розв'язання питань англійської політики в залежність від розумних спорів і філософських тонкостей, від релігійних переконань і від побажань, висловлених в промовах інших державних діячів. Щодо Німеччини, то вона більше не буде дискутувати в зв'язку з твердженням і заявами Гітлера. З промови Галіфакса Німеччина зробила висновок, що англійський уряд, а, отже, і англійський народ сказали своє "ні". На це "ні" є тільки одна відповідь і вона буде дана не в писаній формі і не словами". 