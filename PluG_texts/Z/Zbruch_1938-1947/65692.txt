Українець — українцеві!

Львів, 6 травня. Труднощі воєнного часу накопичують безліч малих, дрібних справ, що попри них в буденному життю проходимо може й байдуже, а може іноді і звертаємо на них увагу, але так собі мимоходом, радше як принагідний обсерватор. Їх, тих малих справ так багато, що вони й не емоціонують уже людей. Наші почуття стали до тієї міри отупілі, що тільки події великої ваги викликують зацікавлення, що тільки такі події, що давали б посмак справжньої сензації, цікавлять пересічного громадянина. А всі ті малі справи в порівнянні з усім тим, що довкруги нас діється, сходять на задній план, зводяться до дрібних життєвих епізодів, які швидко проминають, які забуваються і якими, мовляв, шкода займатися, і при власних, немалих клопотах зайве самим клопотатися.
І підхід до життя в нашому громадянстві набрав з одного боку стільки познак зацікавлення тільки подіями великого масштабу, що можуть вирішувати долю й майбутне цілих держав і народів, а з другого боку в нашому підході до життя так різко стали виступати познаки егоїзму, що годі над цими справами не призадуматися глибше, щоб не знайти причини такого явища та ліку на нього.
Причина проста. Про неї ми вже згадали на вступі. Це воєнне лихоліття, яке завжди перемінює людей, другою причиною — це два роки большевицького володіння, які приневолили і навчили людей жити вузьким, замкненим у собі колісцем, яке реагує на прояви зовнішнього громадського життя тільки тоді, коли воно стає безпосередньо загрозливим для нього. Іноді таке замкнене колісце — це одна людина, що поза собою не бачить і не хоче нікого бачити ні знати.
З такими хворобливими явищами воєнних часів треба рішуче боротися. Треба боротися тим більше, що всі ті дрібні на перший погляд справи являються під цю пору чи не найважливішими з погляду національного самозбереження, і що саме вони складаються на всі ті великі справи, що їх громадянин хоче скрізь і всюди шукати, не добачуючи їх у буденному житті, довкола себе. А таких справ незвичайно багато. Просто їх така безліч, що всім, які нарікають, що важко їм виявити надмір енергії, що безпродуктивно марнуються, було б праці аж забагато.
Згадати б хочби про справи, зв'язані з цьогорічними засівами. Воєнні дії, потім осіння стихія, при тому не такий то й великий врожай спричинили те, що тепер на весну, коли найважливішим гаслом стає "ніодного незасіяного клаптика поля" не всюди селяни можуть вив'язатися зі своїх обов'язків. Торкається це особливо бідніших, малоземельних селян. Одним нестає дечого, іншим немає чим поля обробити, бо большевики забрали коні і т. д. Яке ж велике поле до попису можуть мати священики, вчителі, свідоміші селяни, молодь, щоб відповідно і вміло зорганізували б хліборобську взаємодопомогу. Багатший може допомогти біднішому насінням, худобою, а то й робочою силою, коли такої немає. Адже прекрасна народна пословиця "громада по нитці і бідному сорочка" може дати якнайглибше застосування саме цього року.
А справа переселення потребуючим дітей не дає хіба величезного поля до виявлення своєї енергії і патріотизму? Чи справа приймання сиріт за своїх дітей та виховання їх на повновартних громадян, не заслуговує на те, щоб її зробити справою національної чести? Чи вишукування і допомога нуждарям-українцям, що непомітно для нас пропадають і нидіють у завулках більших міст, не заслуговує теж на якнайбільший вияв енергії і праці. Чи допомога студентству — це не є одно з найважливіших вияв енергії і праці? Чи організування самоосвіти і праця в культурно-освітніх товариствах для добра "меншого брата" не є наказом хвилини? Чи наближення інтелігенції до селянських мас і її найбільше злиття в праці не принесе якнайкращих користей?
"Українець — українцеві" — це не пусте гасло плакатних оголошень і газетних статтей. Воно мусить стати життєвою проблемою, яку слід реалізувати послідовно і витревало на кожному кроці. Не можна проходити байдуже попри життя, не прислухуючися до його недоліків, болячок і хиб і не простягнути руки з допомогою для брата, який такої допомоги потребує. Іноді одне добре слово, добра порада вистачить і за матеріяльну допомогу. Не може бути українця, байдуже, чи мешканця села чи міста, якому недоля, злидні, або безпорадність і безпомічність земляка були б байдужі. Допомагаймо один одному, бо допомагаючи собі взаємно закріплюємо не тільки в нас почуття національної солідарности, але й витворюємо найкращий лік на такі національні хвороби — явище воєнних часів, як знеохота, зневіра і почуття меншевартности. 