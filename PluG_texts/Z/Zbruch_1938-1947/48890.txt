"Кошик ласощів"

Відкриття сезону Львівського державного театру мініатюр
Понад півроку Львівський державний театр мініатюр подорожував по Радянському Союзу, демонструючи своє мистецтво в крупніших центрах багатьох республік. Скрізь спектаклі театру користувалися великим художнім успіхом.
Тривала творча подорож дала можливість колективу театру набагато розширити свій кругозір, краще відчути бурхливий темп життя народів Радянського Союзу.
Якщо в минулих програмах на сцені театру мініатюр здебільшого створювалися чужі і незрозумілі новому радянському глядачеві образи "європейського репертуару", то тепер Львівський театр мініатюр перевів свою творчість на зовсім інші рейки.
Нова програма — "Кошик ласощів", поставлена художнім керівником театру Конрадом Томом, є по суті творчим звітом колективу перед широкою громадськістю міста Львова, першою рішучою спробою перебудувати свою роботу так, щоб сонячне сьогодні країни соціалізму знайшло яскравий відбиток в творчості театру. До деякої міри театрові це вдалося.
Взяти хоч би хороший твір В. Шлейгеля, своєрідну казку в дійсності — "Маринка". Автор вдало використав невеличку замітку в пресі про те, як виникла нова залізнична станція Маринка. В далекій одинокій будці жив колійний обхідник з своєю донькою Маринкою. Повз будку щодня з гуркотом мчали поїзди. А дівчинці доводилося ходити в школу за кілька кілометрів пішки. Якось взимку дівчинку в дорозі застигла метелиця і її ледве врятували від загибелі. Про це дізналися в Москві. Спеціальною телеграмою нарком шляхів наказав, щоб експреси далекого слідування двічі в день зупинялися біля польової будки, щоб дочка обхідника могла їздити до школи.
Цю зворушливу історію, яка характеризує батьківське піклування партії і уряду про радянських дітей, дуже тепло і сердечно розповів артист С. Бєльський.
Тонкою сатирою пройнята пісенька "Вихідний" — того ж автора, ефектно виконана артисткою І. Ружинською.
"Вихідний" — зразок доброякісного матеріалу на побутові теми, які звичайно повинні знаходити місце в програмах театру. Друга річ того ж плану — "Хатня робітниця" — В. Горіна зачіплює характерний штрих сучасного побуту. Величезні можливості для жінок вибирати собі будьяку спеціальність призвели до гострого дефіциту хатніх робітниць. Мініатюра змальовує в дуже дотепній формі тип такої хатньої робітниці, недоступної і гордої, яка ладна перетворити господиню в свою... служницю! Номер цей міг бути дуже цікавим, злободенним, але досить безбарвна гра артисток К. Бєльської та Є. Зарембянки знизили його дохідливість.
Серед репертуару побутового плану пальму першості треба віддати комічному монологу "Моя дружина — управдом" М. Сондека, блискуче прочитаному видатним артистом Л. Лявінським. Це зразок повного злиття високої літературної форми твору з майстерністю виконання.
Невичерпне джерело тем для мініатюр — спорт. В "Кошику ласощів" є єдиний номер спортивної тематики — "Муха не пройде" — монолог про хвалька-футболіста, в талановитому і цікавому щодо акторських деталей, виконанні артиста Ф. Енде.
Дуже добре, що театр намагається використати в своєму репертуарі львівський фактаж. Один з творів побудований на місцевих фактах "Моментальний знімок" — С. Міхалкова, насичений гострими комедійними ситуаціями, розповідає про численних львівських мандрівних фотографів — "моменталістів". У виконанні Бєльського, Енде та Керсена твір мав у глядача заслужений успіх.
Як завжди глядач тепло сприймав одну з популярніших артисток театру Я. Анджеєвську.
Успіхові програми безперечно сприяв невеликий, але культурний оркестр на чолі з Л. Філіпом, а також тонке оригінальне оформлення винахідливого ху дожника Маріяна Айля.
Частина номерів "Кошика ласощів", на жаль, знижує загальне приємне враження від цікавої і барвистої програми. Наприклад, виступ виконавця жанрових пісень артистки С. Терне пройшов досить блідо. Пісеньки "Прогул", "Про кохання нічого не кажи", "Розкуйовджене волосся" прозвучали надто рівнодушно, нещиро. З кількох показаних театралізованих анекдотів окремі потрапили в програму очевидно випадково, бо жодної цінності не мають ("На трамвайній зупинці", "Розмова про лікарів"). Абсолютно беззмістовний і малохудожній хореографічний номер "Ніч і день" (артистка Є. Зарембянка).
Звичайно, ці окремі недоробки театр має всі можливості виправити на ходу. Загалом же нові починання колективу Львівського державного театру мініатюр, "Кошик ласощів" знайдуть щирий прийом у глядача.
К. Днєпров. 