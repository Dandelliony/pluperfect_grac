Правне унормування ненімецького судівництва в Галичині

Одним із важливіших завдань державної адміністрації в розбудові правного порядку суспільного життя є зорганізування судівництва, із завданням стояти на сторожі правного ладу в краю. Тому німецька влада по введенні цивільної управи в Галичині, зразу приступила до його організації. Серед перших розпорядків, виданих для Галичини, появляється і "розпорядок з дня 1 серпня 1941 про відбудову виміру справедливости в Галичині", яким введено в Галичині засаду паралєльного судівництва, а саме німецьке судівництво та ненімецьке судівництво. У виконанні постанов цього розпорядку зорганізовано насамперед німецьке судівництво, якого організацію сперто на засадничих розпорядках, давніше виданих для Ген. Губернії про німецьке судівництво. Згідно з цими розпорядками створено німецькі суди та німецькі вищі суди, яких завданням здійснювати правосуддя в усіх справах, що торкають німецьких громадян та осіб німецької народности. Крім того створено спеціяльні суди для розсуду тяжчих та важливіших карних дій.
Правосуддя для ненімців в Галичині мали здійснювати окремі ненімецькі суди, яких організацію застережено "в розпорядку про відбудову виміру справедливости" пізнішому унормуванні. Щоправда, життя вимагало того, що ненімецькі суди в Галичині вже від кількох місяців розпочали свою діяльність, але брак було їм того нового правного оформлення, достосованого до потреб витвореної дійстности: І щойно в "Деннику Розпорядків для ГГ." (в ч. 90) з дня 30. X. 1942 появився "Розпорядок про ненімецьке судівництво в Галичині та перевід правосуддя в частинах колишньої радянської території", що нормує всеціло ненімецьке судівництво враз із адвокатурою та нотаріятом. На основі цього розпорядку ненімецьке судівництво, адвокатуру та нотаріят у Галичині слід виконувати згідно із обовязуючим у дні 31. 8. 1939 законами й розпорядками, що нормували організацію судів та судову процедуру, зі змінами, введеними німецькою владою у цій ділянці. Між іншим правосуддя здійснюють городські суди, окружні суди та апеляційний суд у Львові — ціле ненімецьке судівництво враз із адвокатурою й нотаріятом підлягає безпосередньому службовому наглядові губернатора области. (Відділові Судівництва). Урядовою мовою в ненімецькому судівництві є українська мова. Польська мова допущена в письмах і на розправах тільки тоді, коли в окрузі даного городського суду щонайменше 1/5 часть населення є польської племінної приналежности.
Друга частина вище назначеного розпорядку займається правосуддям, здійснюваним в Галичині радянськими судовими владами в часі совітського панування та його відношенням й правними наслідками. Щодо того то видані постанови німецької влади усувають вповні усі форми того правосуддя — з правного життя, відмовляючи правним діям чи рішенням совітської судової влади якої небуть сили. А саме, якщо іде про карні справи, то радянські вироки, видані в Галичині не мають ніякої правної сили, а карні поступування, заведені радянською владою не продовжуються.
Зате можна на зарядження німецької обвинувальної влади — виконати правосильні вироки, які видано в Галичині перед включенням Галичини до Радянського Союзу, або дальше вести карні поступування, що їх заведено перед включенням Галичини до Радянського Союзу перед польською судовою владою чи завести нові поступування з приводу карних дій, які вчинено в Галичині перед 1 серпня 1942, а за які зовсім або недостатньо покарано.
У цивільних справах не можна продовжувати поступувань, що їх заведено перед судами польської держави, або судами Радянського Союзу.
Не можна теж вести екзекуції на основі титулів, що їх видали радянські суди або вчинили радянські нотарі — а рішення радянських судів не остають на перешкоді поновленому судовому доходженні вимоги охопленої рішенням, хіба що вимога зістала вже задовольнена.
Можна зате на основі титулів, що їх видали суди чи нотарі польської держави, вести екзекуцію. Закиди проти вимоги устійненої в титулі, які спираються на змінах правовідносин в наслідок радянського панування, можуть бути доходжені шляхом позову (§767 ц. п. к. ст. 666 поль. ц. п. к.) а при застосуванні ст. 566 поль. ц. п. к. не треба до позову долучати писаного доказу.
М-р Теодор Молодецький. 