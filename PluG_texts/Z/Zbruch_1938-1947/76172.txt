◦ ◦ ◦ ◦

Відкликання імпрез. Розпорядок Ґен.-Ґубернатора Д-ра Франка. По оголошенню Командуванням Німецьких Збройних Сил повідомлення про покінчення геройських боїв 6-тої німецької армії над Волгою Ґенерал-Ґубернатор Д-р Франк зарядив закрити всі театри, кінотеатри, кабарети і подібні льокалі розваги на терені Ґ.-Ґ., а це в часі від четверга, 4-го лютого аж до суботи, 6-го лютого, включно. Не вільно також влаштовувати ніяких публичних імпрез мистецького характеру або імпрез для розваги.
Січень 100 років тому. Публична метеорологічна служба сто років тому стояла у Львові на високому рівні. При Галицькій вулиці стояв барометр 2 сяжні й 5 віденських стіп понад поверхню. Там були приміщені й інші прилади до міряння погоди. Спостереження проголошували на таблиці. Середня температура в січні сто років тому назад при сході сонця була — 1,90°, в год. 2-ій пополудні — 0,24°, в год. 10-ій вечором — 1.75°. Найвища нотована температура досягала + 5,50°, найнижча — 12.8°.
"День Коляди". Шкільна дітвора села Рудники, пов. Снятин, окр. Коломия, в день коляди зібрала 92.40 злотих, а Кружок Жіночої Секції в день коляди зібрав 487.55 злотих на українських полонених. Вся зібрана сума передана до Української Делегатури в Заболотові, пов. Снятин.
Реферат про господарство. Продовження реферату про народне господарство для купців, відбудеться сьогодні, у четвер, 4-го лютого, в домівці при вул. Галицькій 19, ІІ. пов., в год. 18-ій.
Збори гіґієністів. Чергові сходини Українського Медично-Санітарного Об'єднання Праці при УЦК, гуртка гіґієністок-медсестер, з рефератом п. Марти Крамарчук п. н. "Шпитальна адміністрація", відбудуться сьогодні, у четвер, 4 лютого, в год. 6.30 веч. в приміщенні Відділу Суспільної Опіки, Львів, вул. Семінарії ч. 18.
Вдови і сироти по священиках. Управа Вдовичо-Сиротинського Фонду у Львові закликає оцим усі вдови і сироти по священиках Львівської архієпархії, щоб у власному інтересі найдальше до 10-го лютого ц. р. надіслали Управі точні дані, а саме: ім’я і прізвище, місце і рік народження, адресу замешкання, останнє місце душпастирства бл. п. мужа або батька, коротке представлення своїх життєвих відносин. Дальше подати прізвища сиріт і їх дати народження. Зголошення слати негайно на руки о. Миколи Ґалянта, пл. св. Юра ч. 5.
Зголошення в Уряді Праці. Керівники городничих заведень обов'язані зголосити свої підприємства і своїх працівників в Уряді Праці, подаючи одночасно висоту винагороди й умовини праці. Хто того не виконає, буде покараний. 