Зі сойму.

Наради буджетової комісії над прелімінарем міністерства освіти й віроісповідань.
Соймова буджетова комісія радила в четвер над прелімінарем буджету міністерства освіти та віроісповідань. Двогодинний реферат виголосив референт тієї частини буджету пос. д-р Сталь, який обговорюючи відносини між державною владою та духовенством, заявив, що ці відносини між представниками польського католицького духовенства та між орґанами державної влади укладаються чимраз краще. Якщо йде про греко-католицьке духовенство, то його діяльність — говорив референт — стоїть часто в суперечності з обовязуючими законами, не виключаючи конкордату. Доходить до того, що у політичній пристрасті гр.-кат. духовенство поводиться супроти католиків латинського обряду в той спосіб, наче б вони не були членами того самого віроісповідання. Поважні застереження мусить теж викликувати т. зв. місійна акція в східному обряді (в ориґіналі: у візантійсько-славянському обряді).
У дискусії говорив пос. Целевич, який підкреслював невдовільний стан українського шкільництва, зокрема підкреслюючи недостачу високих шкіл та педаґоґічного ліцею.
Пос. Ваґнер говорив про потребу правного унормування обсади католицьких парохій, про адміністрування церковним майном та про уніфікацію калєндаря. Крім того п. Ваґнер говорив про буцімто невідповідну політ. діяльність греко-католицького духовенства та православного і домагався, щоб у спільному інтересі духовенство припинило таку діяльність.
Проти українського духовенства виступав теж пос. Остафін, який покликуючися на конкордат, твердив, що діяльність українського духовенства є ворожа для польської держави. У відповіді послові Целевичеві п. Остафін обурювався на "українську експансію, яка посувається аж до того, що береться винародовлювати польське село та поляків-грекокатоликів". Промовець звертався до міністра із закликом, щоб тим полякам дати змогу дістати реліґійну потіху в рідній мові. Промовець домагався теж анулювання т. зв. "лекс Ґрабскі". На закінчення п. Остафін заквестіонував ще виховні методи деяких українських орґанізацій, як напр. Луги та Соколи.
Пос. Скрипник говорив про низький рівень вселюдних шкіл на Волині, підкреслюючи, що воно мав відємний вплив на розвиток тих земель. Відтак промовець говорив про декрет, який нормує відносини у православній церкві. Той декрет не взяв під увагу в орґанізації православної церкви національного чинника. Тому теж духовенство не виконує своїх завдань якслід, що знову у свою чергу спричинює збільшення сектярства.
Пос. Кшиштонь узасаднював внесок, який змагає до підвищення кредитів на дотації для латинського обряду, заявляючи, що побільшення числа парохій у південно-східних воєвідствах припиниться без сумніву до згідного співжиття обох народів. Крім того пос. Кшиштонь оправдує ще свій другий внесок, щоб у буджеті міністерства віроісповідань та шкільництва вставити 100.000 зол на започаткування будови інтернату для учнів Українського Хліборобського Ліцею в Черниці. При тому промовець одночасно просив, щоб паралельно до українських кляс створити теж польські класи, бо є до них багато зголошень.
Прикінці дискусії пос. Целевич намагався ще відповісти на заміти деяких польських послів, одначе предсідник відібрав йому слово. 