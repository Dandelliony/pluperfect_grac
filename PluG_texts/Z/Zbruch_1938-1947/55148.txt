Віднова "Маслосоюзу"

Поважна економічна інституція в Галичині
"Маслосоюз" — це до німецько-польської війни найбільша кооперативна молочарська організація в Галичині, яка своєю діяльністю охоплювала українські землі під Польщею. Заснована 1907 році, організація могла 1938 р. похвалитися такими успіхами: у 121 молочарні перероблено 73 і пів міліона літрів молока. З цього продано в дрібній розпродажі 8 міліонів літрів повного молока і сметани, а решту перероблено на масло, що дало 3 міл. кілограмів масла. Масло збувалося на внутрішньому ринку, а частину експортовано. В роках 1924— 1938 вироблено 28 міліонів кг. масла, з чого 23 міл. продано на внутрішньому, а 5 міл. кг. на зовнішньому ринку. Більшовики зруйнували "Маслосоюз", як і всю українську кооперацію. Тепер "Маслосоюз" помалу відбудовується. Без Волині обєднує вже 155 молочарень, які мають цілу мережу збірниць молока та сотні тисяч членів доставців молока. Перероблене масло відставляється до централі, яка розподіляє його планово поміж населення. Крім цього централя і відділи провадять міські молочарні і деталічні крамниці, які забезпечують міське населення в молочні продукти. Довкола кожного міста виділений район сіл, які доставляють повне молоко для централі і відділів. У Львові є 30 крамниць "Маслосоюзу", які обслуговують приділені їм вулиці. По відступі більшовиків "Маслосоюз" відразу взявся до відновлення своєї діяльності. В цій роботі має покищо деякі труднощі, незалежні від нього (комунікація, нестабільність цін, час жнив, коли сільське населення консумує багато молока). Але це тимчасові труднощі. Вони скоро минуть, і тоді "Маслосоюз" виявить знову свою організаційну здібність та господарську силу. "Маслосоюз" пригадає нам буйний розквіт української кооперації в недалекому минулому. 