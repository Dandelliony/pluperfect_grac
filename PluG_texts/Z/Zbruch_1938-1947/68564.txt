◦ ◦ ◦ ◦

Творчий вечір у Спілці Українських Образотворчих Мистців. Спілка Праці Українських Образотворчих Мистців перед закриттям вистави творів Труша, Новаківського, Холодного і Ковжуна організує в суботу, 18 липня, в год. 6 веч. в виставових залях Спілки, пл. Марійська 9 — Творчий Вечір, присвячений творчості 4-ьох мистців. Їх характеристиці будуть присвячені окремі синтетичні доповіді. У зв’язку з цим проф. Іл. Свєнціцький прочитає доповідь на тему "Проблема національного мистецтва". На вечір запрошується членів Спілки і прихильників мистецтва.
Українські радіопередачі. Сьогодні, в часі від год. 10.30-11 передає Львівська радіовисильня концерт бандуристів Ю. Сінгалевича, З. Штокалка та В. Юркевича. У передачі братиме також участь співачка Марія Сабат-Свірська. У програмі українська народна музика. При фортепіяні Роман Сімович.
Праця в УОК. Український Окружний Комітет на Львів-місто, Ринок ч. 10/ІІ потребує негайно до бюра при Переходовім Таборі для українців, що їдуть на працю до Райху: 5 людей до обслуги фотоапаратів (найкраще фотоаматорів-механіків) та 5 осіб до порядкування людей. Крім того 40 людей з чітким і скорим письмом для видавання довідок. Подання вносити заопінійовані Делегатурами, чи Мужами довір'я.
Кухня для шкільних дітей. В Городку при вул. Широкій відкрито 1 червня ц. р. кухню для шкільних дітей. Вариться там обіди, з яких користає около 60 дітей денно. Діти, це учні й учениці українських народних шкіл м. Городка і деяких поблизьких сіл. Проєктують, щоб видавати 100 обідів денно. Відкриття тієї кухні викликало признання місцевого громадянства, яке живо заінтересувалося нею. 