Завуальовані дільці

Кулінарна фабрика облптахопрому випускала на ринок напівобскублену птицю — кури, качки, гуси — по підвищених цінах.
Обраховування трудящих тривало кілька місяців. Кілограм гуски першого сорту продавали по 17 карбованців, замість 9 крб. 70 коп. На кожному кілограмові курей першого сорту з споживачів незаконно перебирали по 3 крб. 90 коп., а на кілограмові другого сорту — по 1 крб. 90 коп. Протягом короткого часу фабрика, за рахунок покупців створила "лишки" в сумі, яка перевищує три десятки тисяч карбованців.
Побіжно виявляється вміло завуальована причина незаконних надвишок на продукцію. На фабриці кажуть, що "загубили цінник облторгвідділу на птахопродукти". Тому, мовляв, птицю продавали дорожче. Це наівне пояснення прийшлося по душі завідуючому облторгвідділом тов. Дорощуку, і він м'якосердечно оголосив догану директорові фабрики тов. Козачкеру. Та й тільки. Як бачимо, винуватці численних обраховувань трудящих "поплатились" за свої дії легеньким острахом.
Харчокомбінат тресту ресторанів і кафе під виглядом "полтавської" ковбаси продав 436 кілограмів своїх нестандартних виробів. Встановлено, що кілограм цієї ковбаси треба було продавати по 10 крб. 94 коп., а збували її по 15 крб. 30 коп. Це безсоромне обдурювання споживачів виявили недавно громадські інспектори держторгінсдекції. Складено відповідний акт. А що ж далі? Винуватців свавілля в цінах покищо не знайдено.
Шахраї за прилавком окремих магазинів теж спеціалізувалися на обмірюванні і обраховуванні трудящих. Продавець з винного магазину №56 першого харчоторгу Іта Гастем відпускала вино без контрольної мірки. Таким способом створювала для своєї мети "лишки". Продавець Соломон Райз з магазину №313 на кожному кухлі пива "заробляв" 20 коп. В плодоовочевому ларку, що міститься на площі Ринок, 16, почали обманювати трудящих, що купували кавуни.
Ніщо не зупиняє продавців з крамниць №№172 і 173 в обрахуванні населення під час продажу масла. Про це відомо дирекції другого харчоторгу. В крамниці №26 продавець Ландес спритно обважує покупців, навмисне створюючи при цьому чергу біля прилавка. Так, в крамниці №172 і 173 було обраховано громадян Жолнерчиновича, Шер і інш.
В управлінні торгівлі можна дізнатись, що окремих обраховувачів і дрібних шахраїв оштрафовано на 50—100 карбованців. Однак, це все не більш, як фікція. Штрафи занотовано на папері, так би мовити для "порядку", щоб відвести очі ревізорів й інспектури держторгівлі.
Торгові організації повільно, іноді на диво неохоче, очищаються від шахраїв і злочинців. Десятки поштрафованих навесні і влітку тільки й мали "клопіт", що сходили за викликом до контор харчоторгів для пояснень і розмов.
Л. К-т. 