◦ ◦ ◦ ◦ ◦

Підготовча школа. В понеділок 20-го квітня ц. р. починається наука в однорічній підготовчій школі при Державній Дівочій Ремісничій Школі у Львові, вул. Миколая 16. Школа підготовляє тих дівчат, що не мають покінчених 7-ох кляс народної школи, до ремісничих шкіл усіх типів. Вписи ведуться щоденно від год. 10-ої ДО 16-ої.
Домівка ЛМК відкрита. Починаючи від 15-го квітня ц. р. домівка Літературно-Мистецького Клюбу при Українському Центральному Комітеті у Львові, вул. 29-го Червня (давніше 3-го Травня) ч. 10 відкрита для членів щоденно від год. 10-ої до 22-ої.
Режисерські курси. Інститут Народної Творчости — Відділ Культурної Праці УЦК у Львові, вул. Францішканська 7 улаштовує два режисерські курси, а саме: 1) заочний режисерський курс для тих, що не можуть відірватись від праці, та 2) постійний режисерський курс у Львові з двомісячним планом викладів. Навчання на заочному курсі вестиметься дорогою кореспонденції. Для замісцевих слухачів постійного курсу забезпечене приміщення. Зголошуватись треба до 25-го ц. м. в дирекції інституту.
Пити переварену воду! Як повідомляє Управа міста, Міська Санітарна Стація устійнила, що якість води з центральних водогонів міста Львова часто і сильно погіршилась після направок, що мали усунути шкоди у водопроводах, що їх спричинили морози. Пиття води в деяких обставинах є шкідливе для здоров'я. Тому треба у всіх випадках, коли в будинках будуть переводити якісь направи центральних водогонів, негайно повідомити про це устно або письменно чи телефоном Міську Санітарну Стацію, Львів, Місіонерська площа ч. 2, телефон 224-18, щоб перевести провірку якости води. До часу, аж не прийде повідомлення, що якість води відповідає всім санітарним приписам, в будинках, в яких йде каправа центральних водогонів, вільно пити воду тільки переварену.
Важне для членів Каси Хворих. Трапляється інколи, що пацієнти Каси Хворих зголошуються у лікарів без "поручення до лікаря" (Кранкеншайн). У такому випадку пацієнт має заплатити лікареві гонорар, а формально видану посвідку повинен віддати в Касі Хворих, щоб зачислили в його рахунку. Слід відмітити, що "поручення до лікаря" тратить свою важність після 7 днів від дати його видачі.
Україна — Станиславів (збірна). В неділю матиме львівська спортова публика, якщо не зайдуть непередбачені перешкоди, змогу оглядати збірну Станиславова у зустрічі з Україною. Перемога України над Буйтуром минулої осені у Львові і тепер у Станиславові подразнила спортові амбіції Станиславова і станиславівські спортовці хочуть доказати, що, не зважаючи на большевицьку чистку, в них ще таки залишилися добрі змагуни, тільки вони працюють у різних клюбах. Знаємо вже з передвоєнних часів, що Станиславів мав добрих змагунів, які марнувалися у польських клюбах. Мали теж добрий матеріял українські передміські клюби, які не мали змоги виявити своїх вартостей. Тепер спортовий Львів побачить багато нових змагунів, познайомиться з новими спортовими прізвищами. А що Станиславів був завжди грізним суперником для Львова, то це всі добре пам'ятають. Про час і місце цих змагань повідомимо в одному з наступних чисел нашого часопису. 