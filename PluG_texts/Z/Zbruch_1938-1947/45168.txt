Таланти з народу

Закінчилась перша львівська олімпіада художньої самодіяльності
Протягом трьох днів у Львові відбувалася перша обласна олімпіада художньої самодіяльності, в якій взяло участь 1.331 чоловік. Завоювати першість у цьому змаганні було надзвичайно важко. Лише одних хорових колективів виступало — 17, танцювальних колективів — 18, чотири духових і три симфонічних оркестри, 40 індивідуальних виконавців тощо.
Справа не стільки у кількості колективів одного жанру, скільки в тому, що кожен з учасників олімпіади усвідомив всю відповідальність свого виступу і їхав до Львова захищати честь свого району, чи клубу, у всеозброєнні.
На нашу думку, найголовніше досягнення олімпіади саме і полягає в ретельній підготовці репертуару, відшліфовці кожного номеру, вдумливому підході до оформлення виступу.
Ось на сцені хор села Струтин, Золочівського району. Може учасники цього колективу і поступаються кращим львівським хорам щодо вокальної техніки. Але народні українські пісні хор виконує з такою задушевністю і простотою, що їх творчість доходить до самого серця.
Надзвичайно цінним є те, що колективи і індивідуальні виконавці районів області, у своїй більшості, були дуже серйозними конкурентами міським колективам. В галузі художнього виховання за невеликий час села і районні центри Львівщини домоглися величезних досягнень.
Так, з винятковим успіхом пройшов виступ вокального тріо сестер Душенчуків (Золочівський район). Троє молодих дівчат прекрасно виконують барвисті українські народні пісні, виявляючи тонке розуміння самої суті виконуваного твору. Граціозний, життєрадісний танець "Коломийка" — у виконанні танцювального ансамблю Золочівського райклубу (керівник т. Грицик) — приваблює своєю простотою, справжньою народністю. Саме так танцює гуцульська молодь в карпатських селах.
Камерний скрипковий ансамбль м. Перемишлян під керівництвом Габеля вразив своєю музикальністю, зіграністю і високою мистецькою культурою. Увертюра композитора Зуппе "Поет і селянин" у виконанні ансамбля прозвучала з великою силою. Це — колектив, з якого варто взяти приклад художній самодіяльності м. Львова. Перемишлянський скрипковий ансамбль — переконливий приклад того, як швидко стираються межі між культурою міста і села.
Перша обласна олімпіада показала також дуже цінне прагнення художньої самодіяльності до нових форм і жанрів мистецтва, до створення оригінальних номерів. Зразок цього виступ тов. Вахутинського, який на сопілці виконав складний скрипковий концерт композитора Паганіні у супроводі симфонічного оркестру. Надзвичайний інтерес являє також виступ цілого ансамбля сопілкарів Палацу культури залізничників (керівник тов. Рот). Сопілка, стародавній інструмент українського села, все упевненіше виходить на концертні сцени.
Перша Львівська олімпіада виявила також і чимало недоліків, на які слід звернути якнайсерйознішу увагу. Наприклад, в репертуарі повністю відсутній польський фольклор. Жодної польської пісні, жодного танцю! Є пряма потреба допомогти художній самодіяльності, особливо сільським колективам, в поширенні репертуарів за рахунок нових радянських творів, кращих зразків творчості народів Радянського Союзу.
Прикро і те, що такий важливий жанр мистецтва, як художнє читання, щодо якості був представлений далеко гірше, ніж інші жанри. Зовсім відсутні художньо-фізкультурні і циркові номери. Загалом же, перша обласна олімпіада художньої самодіяльності справила хороше і радісне враження.
Найталановитіші колективи та індивідуальні виконавці одержали премії і нагороди. Перші премії присуджено: ансамблю пісні і танцю Палацу культури залізничників м. Львова (1.000 крб.), хору села Яворова (радіоприймач), хору ветеринарного інституту (800 крб.), камерному ансамблю м. Перемишлян (радіоприймач), оркестру народних інструментів Палацу культури залізничників (600 крб.), танцювальним колективам села Закомаре, Одеського району (радіоприймач), м. Золочева (700 крб.) та Львівської облпромради (700 крб.). З індивідуальних виконавців перші премії одержали сопілкар Вахутинський, бандурист Сінгалевич, керівник ансамблю сопілкарів тов. Рот та сестри Душенчуки.
Ряд колективів, яким присуджені другі і треті премії, одержали радіоприймачі, грошові нагороди і почесні грамоти.
К. Днєпров. 