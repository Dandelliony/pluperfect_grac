Антін Дольницький

У девятдесят-річчя сучасника Ів. Франка, редактора "Друга" і голови кол. "Академіческого Кружка"
Не один десяток років минув уже з того часу, коли то в неурожайну добу галицького суспільно-політичного та культурного життя з'явилися й почали діяти такі кристалізатори тодішньої української духовости в Галичині, як Іван Франко, Михайло Павлик та Михайло Драгоманів — люди, з появою яких почався не лише ріст українства на тому терені, але й почалося також наближення нашої суспільности в бік Заходу, де було джерело нових ідей та думок. Сьогодні можемо сказати, що підвалини до нашого дальшого нового суспільного життя були покладені солідні, а будова починала підводитись у гору. Доба, що її започаткувала ця друга велика "трійця" належить до світлих сторінок історії нашої культури, дуже часто ми, до неї викликаємось, відчуваючи її цілющий подих. Хоча це все наймолодшого покоління — давнина, одняче живуть ще люди, які в цей час своїм талантом, своєю працею поруч Франка, Павлика й Драгоманова багато причинилися до політичного та культурного росту української суспільности в Галичині. Одним з них є Антін Дольницький, кол. редактор "Друга", голова студентського товариства у Львові "Академіческнй Кружок" та пенсіонований радник двору при Найвищому Суді у Відні. Сьогодні, 29 січня Антонові Дольницькому, що проживає у Відні, завершується девятдесятий рік життя. Ювілят почав свою працю в той час, коли в Галичині панувало москвофільство, а студентська молодь всеціло підпала під його вплив, уважаючи москвофільство двигуном інертного галицького суспільства. Це був рік 1870. Велика заслуга А. Дольницького в тому, що він, уже тоді сам студент, будучи редактором "Друга" та головою "Академіческого Кружка" еволюціоновав до народництва, потягаючи за собою і інших студентів. У цей саме час М. Драгоманів посилав до редакції "Друга" свої відомі листи, в яких порушував актуальні питання галицької культури та висловлював у них свій погляд, що галицькі українці повинні звернутися обличчям до Заходу. Між тими, що відповідали Драгоманову був також і А. Дольницький, одначе, хоч він був ще під впливами русофільства, стояв на позиціях народовства та оборонив лиш непорушности галицької мови. Свої народовецькі ідеали він впровадив до повісти "На потемки", яка була написана, як на той час, гарною галицькою мовою. Цю повість він підписав псевдонімом А. Переплис. У ній автор показав студента, представника гурта тодішної молоді, що захоплювалась поступом та новими ідеями. В тому часі А. Дольницький зблизився з І. Франком, М. Павликом, а дещо пізніше з В. Лукичом-Левицьким. А. Дольницький та М. Павлик мали великий вплив на Франка, який ще не дуже добре орієнтувався в тодішних справах, про які велись серед молоді гарячі дискусії. А. Дольницький редагував повість Франка "Петрії і Добущуки", що також свідчить не лише про його добре співжиття з Франком, але й про авторитет, яким він користувався в пізнішого великого Каменяра.
В 1877 р. А. Дольницький покинув Львів та вступив на судову службу, що очевидно відбилося на його дальшій літературній продукції. Одначе працюючи в суді він, як добрий суддя та як дорадник у адміністраційних та податкових справах немало прислужився свому народові. Співпрацював також у народному часописі "Батьківщина", що його видавав проф. Романчук. Тов. "Просвіта" в якій він був навіть членом Головного Виділу видала його книжечки: "На досвітках" — 1880 р., "Про книги грунтові" — 1893 р., "Про новий процес цивільний" — 1897 р. та інші. Деякий час А. Дольницький працював також у Тов. Качковського, одначе непогоджуючись з діяльністю цього товариства — виступив з нього.
Перенесений службово назад до Львова, А. Дольницький — працюючи у Вищому Краєвому Суді — засідав також у судово-адвокатській іспитовій комісії. В 1909 р. перенесли його, як радника двору до Найвищого Суду у Відні, де він і виконував свою службу до кінця першої світової війни. В час, коли існувала Західна Українська Республика працював він у Ліквідаційній. Комісії наслідних по Австрії держав, а до 1923 р. у Кодифікаційній Комісії Галицького Уряду. Перебуваючи на чужині, А. Дольницький ніколи не поривав зв'язків з українським життям у краю і за кордоном; живо цікавився усіма його проявами. Ювілят ще й тепер не покидає пера; він узявся до писання споминів про 1870-ті роки. Він зладив також велику генеалогічну таблицю роду Дольницьких, численні члени якого, головно священики, своєю ідейною працею добре прислужилися українському народові.
Цими скромними рядками ми віддаємо шану Ювілятові А. Дольницькому, сучасникові Франка, Павлика і Драгоманова, заслуженому нашому громадянинові і публіцистові, який своєю направду жертвенною, ідейною діяльністю багато причинився до сцементування і оформлення підвалин української духовости в Галичині. Ми впевнені, що молоде наше покоління не забуде заслуг Вельмишановного Ювілята і, пам'ятаючи про них, перекаже їх у майбутнє.
Б. Амброзієвич 