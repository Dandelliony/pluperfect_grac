Галицький актор на большевицькій сцені

Театр ім. Лесі Українки існував на папері
Львів, 14 вересня.
Зустріч галицького актора з большевицькою владою, це одна з найцікавіших сторінок минулого українського культурного життя. Галицький актор, який переходив три влади, спершу австрійську, згодом польську, а врешті большевицьку — на сто відсотків був національним робітником. З цією ж метою, метою "розбудження національного духа" був оснований в 1863 р. галицький український театр.
І так, як у перших десятиліттях існування галицького театру, український актор був не тільки актором, але також і діяльним суспільником-громадянином, за панування Польщі міг бути тільки актором.
Большевицька влада знала добре вартість актора: крім сотні державних театрів, безлічі самодіяльних гуртків, колгоспних театрів, кільканадцяти драматичних студій, всякого рода інститутів для плекання театрального мистецтва, спеціяльних театральних музеїв, не кажучи вже про самостійні катедри історії театру при різного рода факультетах і вищих школах — большевицький актор мусів брати повну участь в громадянському життю. Володіючи словом, мімікою, жестом, актор сповняв ролю промовця, агітатора, він мусів бути на службі усіх державних, — а тим самим і партійних організацій.
Знаючи знову ж забріханість і неймовірний фалш большевицьких гасел, обман і кривлення душею большевицьких громадян — галицький актор, який просто органічно тужив за суспільною ро ботою, спинився на розпутті: кривити душею і обманювати зі сцени — це ще в найгіршому випадку можна, але бачити на власні очі, на власній шкурі переходити "перевиховання в інтернаціональному дусі" владою НКВД і агітувати за цею владою, вихваляти й захоплюватися нею — годі. Цей зудар минулого галицького актора з большевицькою дійсністю мусів закінчитися одним: український галицький театр за 22 місяці большевицької влади не грав. Грали польський і жидівський театри, український театр ім. Лесі Українки існував на папері й ждав, поки його ряди замінять большевицькі актори, яких уже намічено спровадити, бо галицькі актори на большевицькій сцені не вміли і не могли грати.
Л. Нигрицький. 