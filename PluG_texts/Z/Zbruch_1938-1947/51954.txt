◦ ◦ ◦ ◦ ◦ ◦ ◦

На Всесоюзну сільськогосподарську виставку. СТАНІСЛАВ, 22. (РАТАУ). Сьогодні в червону столицю — Москву на відкриття Всесоюзної сільськогосподарської виставки виїхала перша група колгоспників-учасників виставки — в складі 10 чол. Серед них кращі ланкові т. Гаврилюк з колгоспу "Перше травня", Снятинського району, т. Костюк з колгоспу ім. Кірова, Городенківського району. Учасниками виставки 1941 року затверджено 20 колгоспів Станіславської області.
Шахраї за прилавком. Редакція газети "Вільна Україна" одержала лист, в якому розповідалось про обважування і обраховування покупців при продажу хліба. Так, в крамниці №68 Шевченківського райхарчоторгу продавець Вайсман відпускав хліб не важачи. Крамниця була в антисанітарному стані. Такий саме випадок обманювання покупців мав місце в ларку №12 цього ж райхарчоторгу, де продавцем є Зоненштайн. Цей лист редакція надіслала Держторгінспекції. Звідти повідомили нас, що під час контрольної закупки хліба в цих крамницях встановлено: зав. ларком №12 Зоненштайн відпустив хліб не важачи його і нарахував 1 крб. 70 коп. При перевірці на вагу виявлено, що до 2 кг. бракувало 30 гр. Отже обраховано на 2 коп. В крамниці №68 продавець Вайсман також обраховував покупців. За обманювання і обважування покупців зав. ларком №12 Зоненштайна та продавця крамниці №68 Вайсмана з роботи знято. Зав. крамницею №68 Фляйшера оштрафовано за антисанітарний стан крамниці.
Бувають і такі судді... В народний суд Угнівського району поступила заява, в якій була чітко, як цього й вимагає завжди судово-слідчий орган, викладена історія. Чорним по білому написало, що хуліган Олекса Степанович Добровський побив робітника одного з підприємств Івана Миколаєвича Задорожного. А далі вказуються свідки, які бачили, як хуліган бив робітника, додаються адреси всіх. Судити хулігана! Така була думка робітників. Так вимагає громадськість. Та зовсім не такої думки Угнівський суддя. Йому нічого поспішати. На заяві, в якій все було викладено як слід, з’являється резолюція: "Повернути для прикладення заяви потерпілого. В заяві необхідно вказати ім'я, по батькові і прізвище обвинуваченого, потерпілого і свідків, адреси всіх". Чого-чого, а цього вже ніхто не чекав, щоб в Угнові та такий неграмотний суддя сидів, що не може й заяви прочитати. Оце все, що суддя вимагає прикладати, написано в заяві. А може й грамотний суддя в Угнові. Тоді він бюрократ. І може трапитись так, що він не читаючи, підпише вирок по звинуваченню його в бюрократизмі. Це може трапитись. І на цей раз суддя не помилиться. Його резолюція буде правильна. Д. Демідов. 