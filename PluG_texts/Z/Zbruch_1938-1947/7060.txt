— Конфіската "Діла". — Грабунковий напад двох учеників у Львові. —  Львівська хроніка. — Грабункове вбивство адвоката в Ліську. — Нова скандальна афера в суді. — Залізнична катастрофа. — Несамовита добича. — Селяни ріжуть і вбивають худобу. 

— Конфіската "Діла". Вчорашнє "Діло" (ч. 100) підпало знову конфіскаті. Цензура скреслила враз із наголовками дві вістки з Радехова та всі резолюції ЦК УНДО. Слід згадати, що конфіскаті підпало третє зчерги число "Діла" в останніх трьох днях, а саме з неділі (ч. 89), вівтірка (ч. 99) і зі середи (ч. 100). Тому теж наші читачі в краю дістають "Діло"в останньому часі з великим опізненням, але не з нашої вини.
— Всі імпрези з доручення городського староства у Львові заборонені від год[ини] 6-ої ранку 12. ц[ього] м[ісяця] до год[ини] 6-ої рано 13. ц[ього] м[ісяця] з нагоди третім роковинам смерти марш. Й.Пілсудського. Тому в четвер будуть замкнені всі кіна, театри, дансінґи і т. п.
— Духовний концерт відбудеться в неділю 15 ц[ього] м[ісяця] в год[ині] 19-ій вечором в церкві Преображення св. Спаса при вул. Краківській, що його виконають члени Т-ва "Львівський Боян". Вступ на концерт за програмкою, що її можна купити при вході до церкви. Ввесь дохід з концерту призначений на відновлення церкви Преображення св. Спаса у Львові.
— Грабунковий напад двох учеників у Львові. Демагогічна акція ендеків, які втягають усю шкільну молодь до протиукраїнських і протижидівських ексцесів, не пішла на марне як про це свідчить грабунковий напад двох гімназійних учеників у Львові. Отже на одній зі зупинок трамваю підійшло двох учеників до купця Юди Атляса (вул. Весела 3) і зажадали від нього грошей на папіроски. Нападений купець дав їм на відчіпне 10 сот. Але напасники цим не задоволилися і домагалися більшої суми. Тоді Юда Атляс заявив, що не має дрібних грошей і мусить наперед змінити банкнот на дрібні. Тоді напасники кинулися на купця, почали його бити і щойно на крик нападеного дали ногам знати. Купець повідомив про напад поліцію яка вже арештувала обох учеників. Напасники зізналися до вини.
— Пять нових людових домів збудували поляки заходом „Товажиства Школи Людовей" у брідському повіті в селах: Руді Брідській, Берлині. Казимирах, Лагодові і Боратині. З нагоди посвячення цих домів Т.Ш.Л. орґанізує масовий зїзд поляків з ріжними імпрезами.
— Львівська хроніка. У львівськім готелі „Ню Йорк" слуга Яків Урсу, який був утікачем із румунського війська і дістав лиш дозвіл на побут у Львові, закрався до одної кімнати і вкрав 125 зол. Відтак утік у невідомім напрямі. — Таксівка ч. 40849 наїхала на вул. Казимирівській на 10-літнього Хаїма Айнгшляґа, якого легко потовкла. — Богдан Погорецький (Звязкова 15) їхав колесом вул. Городецькою. Коли в одному моменті минув фіру навантажену диктою, посовгнувся і впав із колесом на брук. Візник уже не вспів затримати воза і вїхав на ровер та знищив його до тла. — Поліція арештувала у звязку з виступами вуличних грабіжників, які нападали на самітні жінки й виривали їм торбинки, 12 підозрілих осіб, над якими переводять слідство.
— Грабункове вбивство адвоката в Ліську. В ночі з вівтірка на середу несхоплені грабіжники дісталися до помешкання адвоката д-ра Теодора Хиляка в Ліську і почали грабувати. Грабіжникам перешкодив адв. д-р Хиляк, який опівночі вернувся з касина до дому. Заскочені грабіжники кинулися на 55-літнього адвоката і по завзятій боротьбі обезвладнили його, звязали шнурами і вбили. Опісля перекинули все горі дном у помешканні і втікли — мабуть стрихом, куди правдоподібно дісталися до помешкання. Цікаво, що ніхто зі сусідів не чув розпучливої боротьби самітнього адвоката з грабіжниками. Тіло вбитого знайшла щойно послугачка в середу вранці, яка прийшла — як щодня — робити лад у хаті та в канцелярії. Що грабіжники забрали, невідомо. За грабіжниками шукає поліція.
— Нова скандальна афера в суді. В найближчому часі стане перед судом Станислав Ванатович, управитель секретаріату городського суду в Мєльцу та його двох спільників за зловживання. З акту обвинувачення виходить, що підс. Ст. Ванатович нищив судові акти, виявляв тайну слідства і зізнання свідків, підробляв підписи суддів — річ ясна за солені гроші та брав великі хабарі від засуджених за те, що звільняв їх від відсиджування кари. Процес проти Ванатовича буде дійсно сенсаційний.
— За зловживання в суспільній обезпечальні в Бережанах відбулася розправа перед окружним судом у Бережанах проти Владислава Янковського і товаришів. По розправі суд засудив В.Янковського і Христіяна Алемана по 2 роки вязниці, Яна Зюлковського на 4 роки вязниці, Вавжиньца Корека на 8 місяців вязниці та Йосифа Кориня на 6 місяців з припиненням кари на три роки. Всі засуджені зголосили апеляцію.
— Залізнична катастрофа трапилася в Ряшеві, де зударилося дві льокомотиви. Обі вони перекинулися разом з поштовим амбулянсом і розбилися. Одного з поштових урядовців Л.Канча з Кракова  відвезли у важкому стані до шпиталю, інші поштові урядовці легко ранені.
— Несамовита добича. Ян Новак з Терлічки пов. Ряшів ловив риби, у Вислоці і витягнув з води тіло 20-літньої жінки. Слідство виявило, що тіло лежало у воді від довшого часу. Здогадуються, що невідома жінка скінчила самогубством, бо на її тілі не знайшли ніяких слідів наглої смерти. Її тіла поки що не розпізнали.
— Селяни ріжуть і вбивають худобу. Пишуть нам із Закарпаття: З причини, що минувшого року була велика посуха на цілому Закарпатті був цієї зими великий недостаток сіна. Студена зима дуже продовжилася, сіна бідні земледільці не мають, або і коли є то дуже дороге, аж 90-100 кч. за 1 сотнар – так, що в деяких селах на Верховині селяни примушені різати і вбивати худобу, щоб не поздихала з голоду.
— Жахливі розміри катастрофи. Анґлійська поліція проголосила офіціальний комунікат, в якому стверджує, що підчас вибуху в копальні Меркгем загинуло 79 осіб. Під землею находиться ще 50 вуглекопів, яких нема навіть надії вирятувати, бо всякий доступ до них неможливий. Тіла вбитих такі змасакровані, що навіть найближчі не можуть їх розпізнати.
— На досмертну в’язницю засудив спеціальний суд гр. Октавію Вельопольську за шпигунство в користь сусідньої держави. Німецька влада відмовила всяких інформацій в цій справі. Польська преса пише, що присуди німецьких судив за шпигунство оголошують лише у випадках виконання кари смерти.
— Підпалили музей у Переяславі. Совітська преса пише про пожежу історичного музею в Переяславі, в якім переховували договір гетьмана Богдана Хмельницького з московським царем про допомогу для України. Музей згорів з усіми памятками і документами, що їх призбирали з XVII віку. Большевицька преса запевнює, що музей підпалили «вороги» на національно-політичному тлі.
— Щасливою країною є нині Естонія, бо не лише не має ні одного безробітного, але ще спроваджує робітників з чужих держав, головно з Польщі. З цієї нагоди «обєднання естонців» на чужині видало відозву до своїх членів з покликом, щоб верталися до краю всі естонці, які на чужині не зуміли забезпечити собі кращих умовин життя. Покищо зголосило бажання вернутися до Естонії понад 300 естонців з Полудневої Америки; вернулося до Естонії 130 осіб з Бразилії.
— Біблія для населення Мадаґаскару. В Кастель Ґандольфо передали папі перший примірник біблії в мальґайській мові, над перекладом якої працювали два роки. Біблія обіймає 1.500 сторінок і призначена для населення Мадаґаскару, де живе 600.000 католиків.
— Першу школу для наречених відкрили вже у Шваненверде під Берліном. У цій школі молоді німецькі дівчата мають змогу основно познайомитися з обов’язками майбутньої жінки і матері. На основі досвідів з першою школою відкриють у найближчому часі дальші школи для молодих дружин.
— Ріжні вісти. Міська управа в Сальоніках приступила до праці над заложенням парку довкола дому, в якому народився теперішній президент Туреччини Кемаль Ататюрк. Президент м. Сальонік виїде в найближчому часі з делєґацією до Анкари, щоб передати Ататюркові ключі його родинного дому, що його перемінили перед кількома роками на музей. 