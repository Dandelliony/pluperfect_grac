Історичний Музей у Львові

Львів, 4 грудня.
Серед львівських музеїв Історичний Музей займає одно з перших місць, не тільки своєю величиною, але і цінним надбанням різнородних музейних цінностей. Початок організації цього музею припадає на січень 1940 р. Сьогодні займає він будинок у Ринку ч. 6, де перше був міський музей, будинок у Ринку ч. 4, т. зв. Чорну кам'яницю, і давні приміщення б. Музею Ставропігії при вул. Бляхарській ч. 9. Першим директором Історичного Музею був проф. д-р Ярослав Пастернак, який вложив багато праці в самому заранні цієї культурної станиці.
За большевицьких часів приїхала була до Історичного Музею т. зв. наукова комісія, зложена у більшій частині з комуністів. Виїмком серед них був український археолог проф. Петро Курінний, якого большевицька влада по довгих переслідуваннях якийсь час ще терпіла. Згодом комісія почала свою роботу, перекидаючи до гори ногами всі експонати і будуючи відділи на зразок марксівської ідеології. Большевики творили музеї виключно як установи, де можна пропагувати їхні гасла.
Найбільше це відбилося на будові Історичного Музею. У всіх відділах були лозунги Маркса, Енгельса, Леніна і Сталіна. Поза цими "корифеями" науки не признавали вони нікого. Історія українського народу була так тенденційно насвітлена, що це впадало в очі не тільки фаховому історикові, але і кожному глядачеві. Від ранку до пізної ночі мусіли всі працівники брати участь у цій праці. Плани, соцзмагання, екскурсії бійців, курси, пропаганда — ось були години музейної праці.
З приходом Німецької Армії почалася нова сторінка в житті Історичного Музею. Покищо цілий Музей залишився в такому стані, в якому був передше. Він має такі відділи: 1) археологічний, 2) історичний, 3) нумізматичний і 3) відділ зброї.
Перший з цих відділів, археологічний — найбільший; він займає цілі два поверхи кам'яниці в Ринку ч. 4. Складається приблизно з 10.000 предметів. Половина з них це бувший археологічний відділ Музею Н. Т. Ш., директором якого був у рр. 1928—1939 проф. д-р Ярослав Пастернак, що до сьогодні пильно стежить за працею в цьому відділі, опікується ним та дає напрямні у науковому досліджуванні збірок. Між іншим є там історичні пам'ятки з археологічних розкопів у Крилосі, Белзі, Звенигороді, Валяві коло Перемишля, Заліщик та багато інших наших історичних місцевостей Галичини.
Другим відділом у ширшому цього слова значенні є історичний відділ, який має підвідділи. На III. поверсі в будинку в Ринку ч. 4 є підвідділ: "Київська Русь" разом з експонатами, що відносяться до історії Галицько-волинського князівства і початків історії Львова. В археологічному відділі і в історичному підвідділі "Київська Русь" працює науковий працівник Корнило Филипович, який є рівночасно комісарем музею.
В кам’яниці Ринок, ч. 6 на І. пов залишився т. зв. магнатський побут у такому майже вигляді, як раніше. На II. поверсі тої ж кам'яниці є дальша частина історичного відділу, а саме: в 5-ох кімнатах зображена історія України від занепаду Київської Русі до кінця визвольних змагань гетьмана Богдана Хмельницького. Тут працює старий науковий працівник Олександер Тарнович.
З браку місця не відкрито покищо відділу нумізматики, який має велику кількість цікавих монет від найдавніших часів. Над відділом нумізматики і гравюр працює п. Менкіцький.
Відділ зброї також не відкрито через брак місця. Ним займається п. А. Брухнальський.
Музей присвячує пильну увагу цінним картинам, які походять із збірок різних музеїв. Науковим працівником цих фондів є інж. Михайло Федецький. — Львівські музеї покищо не приступні для ширшого відвідування. Ними завідує Відділ науки і навчання при Уряді Губернатора Галичини. Німецька влада пильно стежить за працею в музеях; спеціяльно уповажнений у музейних справах докладає своїх старань, щоб музеї Львова стояли на висоті західно-европейських музеїв.
Тепер в Історичному Музею кипить гарячкова праця; впорядковують розкинені большевиками музейні ціннощі, інвентаризують нові, відділюють приватні збірки, підготовляють відкриття нових відділів. 