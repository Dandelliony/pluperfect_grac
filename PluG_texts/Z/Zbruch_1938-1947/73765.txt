Іван Верхратський

В роковини смерти українського вченого (1846—29. XI. 1919)
Три роки після смерти Великого Каменяра Галицької України стратило українське суспільство і його ґімназійного вчителя, Івана Верхратського. Кому не відоме це прізвище?! Педаґоґ, природник і філолог. Аж дивним стає, як працювала ця людина і скільки часу знайшла на те, щоб попри педаґоґічну діяльність займатися і науково-дослідною працею, оголосити друком багато великих наукових праць і — писати вірші та редаґувати журнал! — Як педаґоґ звернув Верхратський свою увагу у дрогобицькій ґімназії на талановитого учня, Івана Франка, що вже в нижчій ґімназії почав складати віршики. Один із таких віршів із описом зими подав він, як шкільну задачу, своєму Верхратському, який — по словам Франка — "своїм звичаєм поодиноких слів і зворотів, а в зміст не входив". Та все ж таки Ів. Верхратський дав Франкові у руки Шевченкового "Кобзаря", яким, як і творами інших українських письменників, витрутив Франкові із рук чужу літературу. — Так й не одне покоління виховав цей учитель, що як педаґоґ визначився надзвичайною педантичністю, совісною працею для молоді, точним і ясним викладом предмету.
Одначе на цьому не обмежилася його педаґоґічна праця. Крім живого слова дає він шкільній молоді українські підручники в народній мові для всіх природничих наук. Це не звичайні шкільні підручники пристосовані до шкільного рівня, а опрацьовані науково на університетську міру. Ці підручники визначаються теж доброю, хоч галицькою, мовою та великим багатством наукової термінології, взятої переважно з галицьких говірок, які вчений збирав безпосередньо з уст простолюддя.
Крім педаґоґічної праці займається Ів. Верхратський науково-дослідною в ділянці рістні і звірні, а також діялектології. Ще в 60-их рр. XIX. ст. друкує він у науковому журналі в Кракові причинки до східно-галицької фавни, а опісля оголошує друком по українськи "Початки до уложення номенклятури і термінології природописної народної". Вони саме поклали основу для українського викладу природописних наук.
Як перший голова Математично-Природописно-Лікарської Секції при Науковому Товаристві ім. Шевченка у Львові та редактор її журналу, він розвиває оживлену наукову діяльність, підготовляє кадри наукових робітників і побуджує їх до наукової праці своїми дослідами і публікаціями праць про різні роди звірів, птахів, комах, опертих особливо на власних спостереженнях. Його спеціяльні праці відносяться до ділянки ентомології (науки про комахи). Його багаті збірки комах, а головно метеликів, які він подарував Науковому Товариству ім. Шевченка у Львові, стали основою природничого музею при цьому Товаристві.
Та ще й в іншій науковій ділянці визначився Ів. Верхратський — як знавець і дослідник галицьких говорів. Щороку літом мандрував він по полях від села до села, збіраючи комахи і різні тварини та рослини (дотепні люди оповідають, що в околиці Угнова селяни "побили" його за те, що буцімто він толочить людське збіжжя і трави, за що опісля кожний угнівський учень мусів обов'язково дістати в нього двійку на свідоцтві). При тій нагоді записував він особливості українських творів в ділянці звучні, морфології та слівництва. Так повстали з-під його пера цінні ще й до сьогодні монографії про говори галицьких лемків, бойків, батюків, замішанців, "Знадоби до словаря южно-руского" (Матеріяли до словника) і т. п. Хоч ці праці сьогодні вже перестарілі зогляду на метод досліду, то все ж таки не стратили вони своєї вартости як цінний матеріял для пізнання українських галицьких говорів. Словникові матеріяли використав він теж у шкільних підручниках природознавства, де майже кожна тварина або частина людського організму має кілька народних назв на одну латинську. Вони стали основою української природничої номенклятури.
Та на цьому не кінчається огляд наукової діяльности Ів. Верхратського. Він мав ще "слабість" до поезії та літературщини, за що гостро критикував його учень Іван Франко. Верхратський видавав у 1880 р. в Станиславові періодичний літературно-науковий журнал п. н. "Денниця", в якому крім нечисленних віршів І. Грабовича, Данила Млаки й опери Ів. Мидловського п. н. "Нещасна любов" містив свої власні вірші, переклади, статті під різними псевдонімами та криптонімами. Та вони — по словам Івана Франка — "визначаються браком поетичного чуття й таланту і неприродною, мішаною, а при етимологічному правописі ще більше незугарною мовою. Такими самими прикметами визначаються також прозові оповідання, ориґінальні й перекладні. В науковій частині "Денниці" найцінніші в усякому разі природописні статті автора, а найменше вартні його уваги "Про взаємини руського язика і народної літератури", — "подиктовані в переважній частині особистою злобою та затратою почуття живої народної мови". (І. Франко: "Нарис історії українсько-руської літератури". Львів 1910, стор. 341—42). — На таку оцінку своїх літературних праць відповів Верхратський друкованою працею п. н. "Злобні видумки І. Франка", що одначе не поправило ситуації, а потвердило гострі атаки справедливі слова І. Франка. Так на свій час модний науковий і літературний універсалізм пошкодив Вернадському, його заслуги на полі природознавства і діялектології поставили його ім'я серед громади передових українських учених. 