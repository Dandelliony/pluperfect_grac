Годі мовчати!

Найбільшим скарбом кожної людини є здоровля. Тільки здорова людина може сьогодні встоятись у важкій боротьбі за істнування та бути повновартним, корисним членом своєї родини й свойого народу. Буває часом, що й хоровита людина є дуже заслуженим членом своєї суспільности, але це є виїмки, які потверджують загальне правило: здоровля необхідно потрібне для добра людини, родини й народу.
Щоб бути здоровим, треба відповідно жити й наука про здоровля, гіґієна, вже дуже докладно розслідила й устійнила, що й як треба робити, щоб бути здоровим, а кожна освічена людина має спромогу й обовязок із цими основами гіґієни познайомити ся й відповідно уладити своє життя. Правда, тепер воєнний час і в цілій Европі люди мусять обмежувати свої життєві потреби й вимоги. Ми також змушені до цього, але тим більше ми обовязані берегтися й не робити того, що для нашого здоровля шкідливе. На жаль, наш загал не звертає на це найменшої уваги. Маємо тут на думці перш все загально поширене в нас уживання алькогольних напитків і курення тютюну. Наука вже давно виказала, що алькогольні напої й тютюн не мають ніякої поживної вартости, що це звичайні отрути, які, навіть постійно вживані у малих кількостях, нищать наше здоровля. Ці отрути, а саме алькоголь в горілках, пивах і винах, а нікотина в тютюні, належать до так званих наркотиків, себто до отрут, які приємно подразнюють мозок і нерви та при цьому їх ослаблюють. Тимто й не диво, що людина, що їх уживає, чує непереможну охоту до них, не має сили волі покинути їх та відчуває потребу вживати їх в чимраз більших кількостях. Пиття алькогольних напитків і курення з правила стає шкідливим налогом.
Це все є речі, стверджені й докладно вияснені строго науковими дослідами й загально відомі всім освіченим споживачам алькоголю й нікотини. Але ці нещасні налоговці кажуть, що ніхто не має права їм боронити уприємнювати собі теперішнє важке життя, хоч би й отрутами, бо це їх особиста справа. Отож, цей погляд цілком неслушний. Тепер в цілому культурному світі всім відомо, — й це є основним суспільним законом, — що кожна людина має обовязок бути здоровим і корисним членом свойого народу та що ніякій людині не вільно робити того, що є для його народу шкідливе. Цим стверджуємо, що вживання алькогольних напитків і тютюну дуже шкідливе для нашого народу, а то з трьох причин:
1. Загально поширене вживання згаданих отрут, яке захоплює вже й жіноцтво та молодий дорост, нищить здоровля більш, як трьом четвертинам українського населення. В додатку, з причини недостачі гроша, загал курить найдешевші роди тютюну, найбагатші в нікотину, а з причини труднощів у здобутті звичайних алькогольних напитків, загал починає пити етер і денатурований спірт, що є для кожної людини жахливими отрутами. Це мусить довести й доводить до швидкого звиродження та вимирання нашого народу.
2. Загально поширене надмірне вживання алькогольних напитків доводить часто до перепою: мертвецьки пяні люди в публичних домівках, ресторанах, чи каварнях, поводяться непристойно та часто доводять до диких, коршемних бешкетів, які осоромлюють не тільки даного нещасного піяка, але й цілий наш нарід. Бо чужі свідки таких бешкетів не кажуть: "Цей чи той впився й поводиться як худоба", але узагальнюють такі прояви й кажуть: "Ось які некультурні українці". Пишемо про це отверто, на основі багатьох дійсних фактів, бо вже справді, годі мовчати!
3. Наш народ дуже бідний. Свідомо й з розмислом винищуваний і визискуваний матеріяльно ворогами, він став нуждарем на своїй багатій землі. І тепер, коли ненадійно він дістав спромогу свобідного розвитку, він не має найконечніших засобів на необхідні культурні потреби: захоронки, школи, читальні, книгозбірні, крамниці, варстати. Загал нашого народу не має навіть засобів на здоровішу їжу й ліпше убрання. Але цей самий бідний наш народ, в межах Ґен. Ґубернаторства, видає річно понад пятьдесять міліонів золотих на горілку й тютюн.
В даних обставинах це справді дуже нерозумно й нерозважно видавати стільки важко запрацьованого, дорогого гроша на так шкідливе уприємнювання собі туземного важкого життя. Далеко розумніше було б ці гроші видати перш за все на заспокоєння справжніх найконечніших життєвих і культурних потреб, а тоді ми дали б наглядний доказ, що ми є справді культурним народом. До цього мусять змагати усі розумні й розважні українці. І нехай ніхто не думає, що це є недосяжна мрія, утопія: 25-літня діяльність нашого протиалькогольного й протинікотинного товариства "Відродження" доказує наглядно, що відзвичаєння нашого народу від усяких отрут є в межах можливости. Треба тільки відповідного уладу й ідейних людей, охочих до такої шляхотної праці. Як бачимо, алькоголізм і нікотинізм це суспільні лиха, з якими ми мусимо боротися. На це вже крайня пора.
Настав великий час: народжується нова Европа, в якій і наш народ повинен знайти своє належне місце. Розуміється, що цього місця ніхто нам не подарує — його ми мусимо самі здобути зусильною культурною працею й гідною, культурною поведінкою. Кожний, кому тільки дорога честь нашого народу, не сміє забувати, в яких часах ми живемо. Всі мусимо ясно собі усвідомити, що тут в Ґенеральному Ґубернаторстві ми тепер здаємо іспит культурної зрілости й коли покажеться, що ми є незрілими до культурної праці, тоді зайвий раз роздавить нас невмолиме колесо історії, й нащадки наші будуть нас проклинати за те, що ми були маленькими людьми великого часу. Отож, єднаймося всі до зусильної праці для добра й щастя нашого народу, на всіх ділянках його культурного життя, а між іншими теж і на "відродженецькому" полі.
Іван Раковський. 