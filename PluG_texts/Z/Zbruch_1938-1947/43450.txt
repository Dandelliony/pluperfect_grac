◦ ◦ ◦ ◦ ◦ ◦ ◦

Мінірування грецьких територіальних вод
ЛОНДОН, 31. (ТАРС). Морське міністерство об'явило про мінірування грецьких територіальних вод. На заході мініруваний весь район на схід від лінії, проведеної біля західного побережжя островів: Лефкас, Кефаллінія, Закінф (в Іонічному морі) і звідти до миса Катаколон, тобто Патрасська і Корінфська затоки, а також під ступи до них. На сході Греції мінірувана Афінська затока на північ і захід від лінії між мисами Спаді і Колоннес. Корінфська затока глибоко вдається в грецький архіпелаг. Ця затока відділяється від Афінської перешийком шириною в кілька миль. Основний порт в Афінській затоці — Пірей — обслужує Афіни.
Припинення пропуску поїздів через грецьку територію
СОФІЯ, 31. (ТАРС). Головна дирекція залізниць Болгарії одержала офіціальне повідомлення грецьких властей про те, що ними припинений пропуск через грецьку територію поїздів, які курсирують між Болгарією і Стамбулом. Поїзди з Центральної Європи надалі ходитимуть тільки до Софії.
Французська і швейцарська преса про дії італьянської армії
ВІШІ, 31. (ТАРС). Французська і швейцарська преса приділяє велику увагу італо-грецькій війні, що почалася, і можливому найближчим часом пожвавленню італьянських операцій у Єгіпті.
Відомий французський воєнний оглядач газети "Парі Суар" Анрі Біду заявляє, що головний удар, очевидно, буде спрямований на Салоніки. Салоніки знаходяться в 150 кілометрів від албанського кордону і мають велике стратегічне значення. Це — один з кращих в світі портів, який має добрий природний гірський захист з сходу і з заходу. Салоніки панують над всім Егейським морем. Якби італьянцям вдалося захопити Салоніки, то вони перерізали б Грецію на дві частини, забезпечивши зайняття всієї східної частини країни. Італьянські літаки мають швидкість в 400—450 кілометрів на годину і добре озброєні. Греція ж має всього 200 літаків, при чому частина з них — старої конструкції. Біду вважає, що англійські повітряні сили навряд чи зможуть подати Греції велику допомогу, бо вони зайняті в самій Англії.
Які морські сили зможе протиставити Італії Греція? На це запитання відповідає газета "Тан", яка наводить дані про грецький флот, в створенні якого брала участь Франція. Особовий склад грецького флоту складається з 180 офіцерів, 1100 унтер-офіцерів і 7.000 рядових. Найбільший воєнний корабель-крейсер "Георгій Аверов" водотоннажністю в 9.500 тонн. Він збудований 28 років тому і останнім часом був модернізований. Крім того, грецький флот має 10 добрих міноносців, частина яких озброєна новими гарматами німецького виробництва. Греція має також 6 підводних човнів.
У зв'язку з чутками про те, що війна в Греції супроводжуватиметься посиленням італьянських операцій в Єгіпті, єгіпетський кореспондент швейцарської "Газетт де Лозанн" так оцінює англійські і італьянські воєнні можливості в Північній Африці. Він заявляє, що італьянцям вдалося створити в Північній Африці надійний опорний пункт в Лівії, в той час як позиції англійців у Єгіпті менш міцні. Італія і тепер продовжує укріплювати Лівію і концентрувати там свої війська, враховуючи велике стратегічне значення цієї колонії. З Лівії можна діяти в багатьох напрямах: на Туніс, Єгіпет, англо-єгіпетський Судан і Східну Африку. Італія витратила на укріплення Лівії величезні кошти. Ніякі операції проти Єгіпта, — пише газета, — не були б можливими, якби не було тієї дороги, яку італьянці збудували вздовж лівійського побережжя. Разом з тим кореспондент підкреслює, що між англійцями і італьянцями знаходиться пустиня, яку італьянці не наважуються перейти.
Становище у Гібралтарі
ЛОНДОН, 31. (ТАРС). Воєнно-морські власті Гібралтара повідомили, що вранці 30 жовтня італьянські морські офіцери зробили спробу торпедувати з допомогою спеціального механізма кораблі в порту Гібралтара. Одна з торпед вибухнула, не заподіявши шкоди, друга була викинута на іспанську територію поблизу Ла-Лінеа. Торпеда не вибухнула і минулої ночі була перевезена на грузовику в Алхесірас.
Як передає агентство Рейтер, оборона Гібралтара значно посилена тепер великою кількістю гармат, які охороняють всі підступи з землі і з моря.
Офіцер прибулого в Панаму із Сан-Франціско американського воєнного транспорту "Ріпаблік" заявив, що на другий день після виходу в море на кораблі була виявлена і знищена бомба уповільненої дії. На транспорті — 800 солдатів і 75 офіцерів з сім'ями.
В Канаду відправляються з США бомбардувальники, замовлені раніше Норвегією. Норвежські льотчики організували авіаційну школу в східній частині Канади.
Ірландський пароплав "Керрі Хед", що йшов з Лемеріка в Англію за вугіллям, затонув коло Корка в результаті вибуху. 11 ірландців убиті. Повідомляють, що незабаром після вибуху над пароплавом літали літаки.
В Югославії почалась епідемія дизентерії, що набрала дуже широких розмірів. В чотирьох округах до 27 жовтня захворіло коло 4 тисяч чоловік, з яких 200 померли. 