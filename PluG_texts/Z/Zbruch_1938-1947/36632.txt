◦ ◦ ◦ ◦ ◦ ◦ ◦

Становище на західному фронті
ПАРИЖ, 20. (ТАРС). У військових колах Парижа вчора оцінювали становище на французькому фронті так: на території прориву Намюр—Мобеж—Авен—Вервен—Ретель—Седан — вранці 19 травня відновився виняткової сили наступ в двох напрямах: Авен—Ландресі—Ле Като і Вервен—Гіз—Сен-Кантен. Під час запеклих боїв, в яких брали участь майже всі німецькі бронетанкові дивізії, німці показали, що вони ставлять своєю метою перервати франко-англо-бельгійський фронт так, щоб відрізати армії, які діють у Бельгії. Вказують, що це їм не вдалося.
Німецькі літаки над парижським районом
ПАРИЖ, 20. (ТАРС). 18 травня ввечері в Парижі і в усьому парижському районі була оголошена повітряна тривога. До Парижа направлялись дві німецьких ескадрильї, що складалися з 8 літаків кожна. Зенітною артилерією і винищувальною авіацією збито 4 німецьких літаки.
Польоти німецької авіації поблизу англійського побережжя
ЛОНДОН, 20. (ТАРС). Агентство Рейтер передає по радіо, що німецькі літаки протягом всієї ночі й з 18 на 19 травня літали поблизу південно-східного побережжя Англії. На побережжі було чути гарматну стрільбу англійських патрульних воєнних кораблів. Загони протиповітряної оборони були напоготові. Однак повітряної тривоги на побережжі не було.
Загибель англійського есмінця
ЛОНДОН, 20. (ТАРС). В комюніке англійського морського міністерства говориться, що німецькі літаки піддали бомбардуванню англійський есмінець "Уітлі". Есмінець дістав серйозне пошкодження і змушений був викинутись на берег. Налічується 4 убитих.
Наказ Гітлера
БЕРЛІН, 19. (ТАРС). Як повідомляє інформаційне бюро, вчора Гітлер видав такий наказ: "Провінції, що відійшли за версальським договором від Німеччини до Бельгії, знову включені в Німеччину. Внутрішньо ці області завжди залишалися зв'язаними з Німеччиною. Тим то вони не повинні розглядатися як тимчасово зайняті території противника. В зв'язку з цим заявляю таке:
1. Території Ейпен, Мальмеді і Морене, що відійшли за версальським договором від Німеччини до Бельгії, знову оголошуються складовою частиною німецької імперії.
2. Вищеназвані області включаються в Рейнську провінцію (округ Аахен).
3. Практичне здійснення наказу я залишаю за собою".
Німецький урядовий комісар зайнятих голландських територій
БЕРЛІН, 19. (ТАРС). Інформаційне бюро передає, що Гітлер призначив Зейсс-Інкварта урядовим комісаром зайнятих голландських територій. Комісар підпорядкований безпосередньо Гітлеру.
Генерал Вейган — головнокомандуючий французською армією
ПАРИЖ, 19. (ТАРС). Гавас повідомляє: "Президент республіки підписав декрет, за яким генерал Вейган призначений начальником генерального штабу і головнокомандуючим на всіх театрах воєнних дій".
Промова французького прем'єра Рейно
ПАРИЖ, 20. (ТАРС). Агентство Гавас повідомляє, що 18 травня ввечері з промовою по радіо виступив Рейно, який заявив: "Я вже сказав вам позавчора, що противникові вдалося створити великий прорив. Відтоді цей прорив розширився на захід. Становище серйозне, але аж ніяк не безнадійне". Рейно вказав далі, що становище, яке створилось, примусило його здійснити реорганізацію французського уряду, включити в його склад маршала Петена і Жоржа Манделя, а також взяти на себе пост військового міністра.
Промова Чіано в Мілані
РИМ, 20. (ТАРС). Агентство Стефані повідомляє, що вчора в Мілані на мітингу, присвяченому роковинам німецько-італьянського союзу, виступив міністр закордонних справ Чіано, який заявив зокрема, що "Італія не усунулась і не може усунутись від подій європейського життя, в якому Рим хоче сказати і скаже своє слово". Чіано підкреслив, що Італія "готується зустріти нові завдання, до розв'язання яких вона може бути закликана". Наприкінці він заявив, що, "коли накаже Муссоліні, Італія доведе зброєю свою готовність битись за здійснення своїх вимог".
Американські кореспонденти про промову Чіано
НЬЮ-ЙОРК, 20. (ТАРС). Як передає римський кореспондент газети "Нью-Йорк Таймс", після того, як Чіано закінчив свою промову, в натовпі чулися вигуки: "Корсіка, Ніцца, Савойя!" Кореспондент цієї газети, як і кореспондент агентства Юнайтед Пресс, коментуючи виступ Чіано, заявляють, що Італія знаходиться тепер "на грані війни" і що вона може вступити у війну, навіть не чекаючи закінчення нинішніх боїв.
Генерал Вейган — головнокомандуючий французькою армією
ПАРИЖ, 19. (ТАРС). Гавас повідомляє: "Президент республіки підписав декрет, за яким генерал Вейган призначений начальником генерального штабу і головнокомандуючим на всіх театрах воєнних дій".
Створення в США комітету допомоги союзникам
НЬЮ-ЙОРК, 20. (ТАРС). Як передає газета "Нью-Йорк Таймс", добре відомий американський публіцист Вільям Аллен Уайт заявив про організацію "Комітету захисту Америки шляхом подання допомоги союзникам". Завдання комітету — добиватись, щоб США подали економічну і моральну підтримку Англії і Франції. В склад комітету входять: губернатор штату Нью-Йорк Леман, колишній державний секретар США Стімсон, видавець газети "Чікаго дейлі Ньюс" Нокс, ректор колумбійського університету Батлер, редактор журналу "Нейшен" Кірчуей і багато інших визначних американських діячів.
Концентрація грецьких військ
БУХАРЕСТ, 20. (ТАРС). Румунська газета "Універсул" опублікувала повідомлення з Будапешту про те, що Греція концентрує війська в південній частині країни. 