◦ ◦ ◦ ◦ ◦ ◦ ◦

Комюніке англійського уряду з приводу подій в Сірії
ЛОНДОН, 8. (ТАРС). Агентство Рейтер передає комюніке англійського уряду з приводу подій в Сірії. В комюніке вказується, що, не зважаючи на перестороги англійського уряду, зроблені в декларації від 1 червня 1940 р., уряд Віші передав авіаційні бази в Сірії і Лівані в розпорядження Німеччини та Італії і постачав воєнними матеріалами війська Рашід Алі Гайлані в Іраку. В зв'язку з цим війська генерала де Голля при підтримці імперських військ вступили сьогодні вранці в Сірію і Ліван. Одночасно, говориться в комюніке, генерал Катру опублікував від імені генерала де Голля декларацію, в якій "гарантує надання Сірії і Лівану незалежності і бере на себе зобов'язання почати про це переговори". Англійський уряд, заявляється в комюніке, підтримує і приєднується до цієї обіцянки.
Становище в Сірії
НЬЮ-ЙОРК, 9. (ТАРС). Як передає кореспондент агентства Ассошіейтед Пресс з Дамаска, в Сірії оголошено осадне становище. Властями заборонені публічні мітинги, всякого роду пропаганда, приватне користування міжнародним телефоном і телеграфом. Жителям наказано гасити огні з 9 годин вечора. За невиконання цього розпорядження загрожує смертна кара.
БЕРЛІН, (ТАРС). Бейрутський кореспондент агентства Трансоцеан передає, що розпорядженням верховного комісара в Сірії і Лівані закриті всі школи. Властями дано вказівки робити затемнення у всіх містах і селах.
Нота французького уряду Англії
ЛІОН, 9. (ТАРС). Як повідомляє агентство Гавас-ОФІ з Мадріда, французський посол в Іспанії Франсуа П'єтрі вручив англійському послові в Іспанії Семюелю Хору ноту французського уряду з приводу вторгнення англійських військ на сірійську територію.
Закриття посольства США в Парижі
НЬЮ-ЙОРК, 8. (ТАРС). Як передає агентство Ассошіейтед Пресс, державний департамент США оголосив про закриття посольства США в Парижі. Як відомо, Німеччина недавно поставила вимогу відкликати дипломатичних представників США з Парижа.
До становища на Кіпрі
ЛОНДОН (ТАРС). Агентство Рейтер повідомляє, що вчора німецькі літаки з'явилися над островом Кіпр, але не скинули бомб. Міське населення Кіпра евакуюється в сільські райони. Серед евакуйованих з острова перебуває невелика група американців, які залишилися на Кіпрі, не зважаючи на недавню пропозицію американських властей виїхати в батьківщину.
Вибух в місті Смедерево
БУДАПЕШТ, 8. (ТАРС). Газета "Немзеті Уйшаг" повідомляв, що в кріпості сербського міста Омедерево, поблизу Белграда, вибухнули запаси пороху і інших вибухових речовин. Знищено приблизно дві третини міста. Тисячі жителів пали жертвою катастрофи. Причини катастрофи покищо не встановлені.
Огляд воєнних подій
Наступ на Кріт, початий німецькими військами 20 травня, закінчився 1 червня окупацією цього острова. Протягом 12 днів новозеландські, англійські і австралійські війська ставили впертий опір німецьким авіаційним десантам, підтриманий потужною бомбардувальною і винищувальною авіацією. Величезна місцева перевага в повітрі німецької авіації відіграла в цій боротьбі вирішальне значення.
Англійські війська зайняли острів Кріт, на початку листопада минулого року, через кілька днів після початку італо-грецької війни. Здавалося б, 7 місяців — достатній строк для того, щоб належним чином укріпити цей острів, який має велике стратегічне значення. Проте до початку наступу німецьких військ на всьому острові, як відмічає англійська преса, були тальки три, до того ж відкритих і незахищених, аеродроми в Малемі, Ретімні і Геракліоні і кілька наспіх устаткуваних посадочних площадок. На аеродромі в Малемі не було підземних ангарів. Кількість зенітної артилерії була явно недостатньою. Погано була захищена також затока Суди; вздовж усього побережжя затоки не було берегових батарей.
Майже вся винищувальна і більша частина бомбардувальної англійської авіації знаходилась в Єгіпті. Це надзвичайно утруднювало використання її для оборони острова. Невелика кількість літаків, що знаходилась на Кріті, ставила опір німецькій авіації, але через свою нечисельність не могла рішуче вплинути на хід операції і змушена була незабаром також перебазуватися на егіпетські аеродроми.
Таким чином, з самого початку боїв за Кріт англійські війська і військово-морський флот виявились майже беззахисними проти німецької авіації.
Іноземні газети вважають також помилкою англійського командування і те, що за 7 місяців воно ні разу не зробило серйозної спроби оволодіти італьянськими базами на Додеканезських островах. В результаті в момент вирішальних боїв за Кріт в східній частині острова виникла загроза з боку Додеканезських островів, що привело до розпорошення англійських сил.
Висадка першого німецького парашутного десанту відбувалася при таких же умовах, як у свій час у Бельгії і Голландії. В районі затоки Суди і порту Канія на невеликій висоті появилися важкі літаки, які по черзі скидали по 15—16 парашутистів, озброєних тільки пістолетами. Одночасно скидалися на парашутах боєприпаси і більш важке озброєння. Всього в ньому районі було скинуто близько 500 парашутистів. У районі Канія, який являє собою невелику долину, оточену високими горами, зав'язався запеклий бій. Слідом за першою партією німецьких парашутистів почало прибувати підкріплення, і англійські війська були відтіснені в гори.
Захопити аеродром у Малемі німцям удалося тільки з допомогою авіації. Пікіруючі бомбардувальники безперервним бомбардуванням і кулеметним обстрілом розсіяли англійський гарнізон, що перебував на аеродромі, після чого німецьким військам удалося зайняти його. На аеродром почали безперервно прибувати нові частини. В план німецького командування, видимо, входило захопити населені пункти, що лежать на хорошому проїздному шляху, який іде з Канії на схід у напрямі Ретімні—Геракліон. У Ретімні і Геракліоні також появилися літаки "Юнкерс", "Фокке-Вульф", які буксирували по кілька планерів кожний. Планер, як повідомляють американські кореспонденти, своєю величиною нагадує великий бомбардувальник і вміщує 16 солдатів. Чотирьохмоторний літак "Фокке-Вульф" буксирує до 10 планерів, що знаходяться один від одного на відстані близько 60 метрів. Частини, що висаджувалися з планерів, мали вже більш важке озброєння: кулемети і, можливо, навіть мортири. Планери, що лишилися на землі, служили орієнтирами для інших літаків.
Операції на острові Кріт ще раз підтвердили велике значення переваги в повітрі і тісної взаємодії авіації і наземних військ. Завдяки перевазі в повітрі німці могли по суті безперешкодно перекидати численні підкріплення і швидко поповнювати втрати десантних частин. Без міцної підтримки авіації німецькі десанти навряд чи змогли б зломити опір англійських і грецьких військ.
Англійський флот, що оперував у зоні Кріта, був, як уже говорилось, майже позбавлений підтримки своєї авіації, і англійські кораблі змушені були оборонятися від нападу з повітря виключно вогнем своєї зенітної артилерії. Все ж, не зважаючи на великі втрати, яких вони зазнали через це, з'єднання англійського середземноморського флоту виконали завдання, що покладалися на них, не допустивши за весь час операцій, як твердить англійське командування, висадки німецького морського десанту на Кріт.
Слід ще відмітити, що не тільки перевага в повітрі вирішує долю такого роду операції. Велике значення має також і організація оборони. Яскравим прикладом цього може служити, наприклад, острів Мальта. Мальта розташована значно далі від основних англійських авіаційних баз, ніж Кріт. Проте наявність потужної зенітної артилерії і достатньої кількості винищувальної авіації робить її мало уразливою для бомбардувальної авіації. Більше того, нальоти на Мальту, за свідченням німецької преси, є дуже небезпечною справою. А наявність потужної берегової артилерії робить висадку морського десанту дуже рискованою операцією. 