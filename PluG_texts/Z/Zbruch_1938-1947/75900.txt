◦ ◦ ◦ ◦

Творчий вечір Г. Стеценка. Спілка Праці Українських Письменників при Відділі Культурної Праці УЦК, влаштовує в приміщеннях Літературно-мистецького Клюбу при вул. 29-го Червня 10, сьогодні, у вівторок, 26 січня ц. р., в год. 18-ій (шостій) увечорі, творчий вечір письменника Григорія Стеценка. У програмі читання творів письменника й дискусія над ними. Вступ тільки для членів Спілки.
Український Національний Хор. Український Національний Хор під керуванням Василя Осташевського виїжджає в 2-е турне по Галичині. Хор виступить у Сокалі, Куликові, Белзі, Угнові, Раві, Жовкві та Кристинополі.
Реферат про Сковороду. Спілка Праці Українських Письменників улаштовує в четвер, 28-го січня ц. р., в год. 18-ій (шостій), у приміщеннях Літературно-мистецького Клюбу при вул. 29-го Червня ч. 10, реферат мгр. Б. Шаяна п. з. "Філософ Сковорода".
Відпочинок та лікування в живцях Моршина чи Криниці. Можливости дешевого чи дарового лікування та відпочинку серед гарної підгірської природи дають лікувально-відпочинкові оселі УЦК в Криниці та Моршині. Огріті кімнати, добрий харч та дбайлива лікарська опіка. Громадяни, що не могли скористати із відпочинку літом, мають нагоду зробити се тепер. Живець в Моршині чинний всю зиму. Ближчі інформації та зголошення в Українських Комітетах та Делегатурах.
Управителі і господині до відпочинкових осель УЦК. Потрібні управителі і господині до відпочинковнх осель УЦК. Вимоги: Знання німецької мови (неповне), дещо книговодства та господарський змисл. Винагорода: мешкання з удержанням та платня згідно з умовою. Зголошення з життєписом та опінією відповідного Комітету слати на адресу: Український Центральний Комітет, Краків, Ґрінештр. ч. 26.
Винники — доставець тютюну. У Винниках є новітня тютюнева фабрика, яка засобляє область у тютюневі вироби. Вже до війни ця фабрика була обрахована на 1.500 робітників. Тепер дає вона зайняття місцевому населенню.
Приготування до перепису. В Управі міста Станиславова йдуть приготування до перепису населення, який має відбутися в березні ц. р. До конскрипційних праць будуть приділені м. ін. учителі.
Устійнення права власности. Управа міста Станиславова видала оголошення, яким закликає власників реальностей, всі особи, які завідують не своїми реальностями, щоб в означеному в оголошенні часі явилися в Управі міста з відповідними документами (контрактами, купна-продажу, повновластями, судовими ухвалами і т. п.) та доказали своє право власности, згл. право завідування. Хто не зголоситься у визначенім речинці, підпаде карі. 