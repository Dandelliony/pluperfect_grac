Польська преса про полковника Коновальця.

    В польській пресі появилася крім комунікатів телєґрафічних аґенцій про сам ротердамський атентат ціла низка статей про вбивство полк. Коновальця, про нього самого та про його діяльність. Між іншими виленське "Слово" вмістило (ч. 149. з 1-го червня ц. р.) довшу статтю п. Миколи Ковалевського п. н. "Кровава тайна Ротердаму" з такою редакційною заміткою: "Цю статтю написав українець, що нераз стрічався з Коновальцем перед 1920 р.".
    Стаття п. Ковалевського — це військово-політичний життєпис полк. Коновальця від моменту, коли він з відділом галичан віддався до диспозиції Української Центральної Ради в Києві, аж до його останньої діяльності за кордоном. Хочемо підкреслити два місця тієї статті.
    Після гетьманського перевороту в Києві українські міністри і деякі члени Української Центральної Ради зійшлися до касарні Січових Стрільців, де відбулася нарада з участю полк. Коновальця та старшин його штабу. В часі тієї наради проф. Грушевський "пропонував дипльоматичні пертрактації з німецьким послом у Києві бароном фон Муммом та командою німецької окупаційної армії. Але радикальніші політики обстоювали швидку акцію, що унешкідливила би наміри Скоропадського. Згідно з їх пропозицією полк Січових Стрільців мав ніччю окружити палату Скоропадського на Липках, арештувати його та поставити німецьке командування перед доконаними фактами. Після тієї дискусії чекали з напругою відповіди Коновальця. Тоді, може перший раз у свому житті, відчув молодий український полковник, що в його руках знаходиться доля України. У блискучих темних очах іскрився вогонь нового почування. Він, Коновалець рішає сьогодні, що має статися  в українській столиці. Відповів коротко: Виконаю кожний наказ уряду, але не дам полку на те, щоб його знищила німецька сила. Я за дипльоматичними переговорами".
    Коли в так званому трикутнику смерти в околицях Любара розгравався останній акт траґедії, коли Волох перейшов до большевиків, Симон Петлюра порозумівався з поляками, – було ще й третє рішення – "молодого й амбітного коменданта Січових Стрільців Евгена Коновальця, рішення пересякнуте духом фанатичного спротиву проти союзу з Польщею. У трикутнику смерти виявилася істота психіки того вождя Січових Стрільців. Не може бути ніяких компромісів з Польщею, причому інтереси його тіснішої батьківщини горують над інтересами загально-національної справи. Два поняття в українському національному житті боряться до деякої міри з собою —  незалежність України та максималістичний постулят зєдинення всіх українських земель у великоукраїнській державі. Коновалець признає примат того національного тоталізму і тому відкидає концепцію союзу з Польщею. Національний максималізм за всяку ціну — це програма полковника Коновальця.
     Як творець Організації Українських Націоналістів — пише п. Ковалевський — полковник Коновалець прийшов в останніх часах до висновку, що „його організація має занадто льокальний  характер, замало в ній всеукраїнського первня, що охоплює всі українські  землі. Тому теж переводить реорґанізацію і в останніх літах зачинає поширювати свою акцію на терен Совітської України (розстріл Гриця Коссака). Нагально шукає можливости навязати звязок над Дніпром. Підчас отих намагань паде жертвою замаху, підступних аґентів хитрого ГПУ. Його зелектризувала вістка, що з України має отримати важні інформації за посередництвом одного моряка українця, що працює на совітськім торговельнім пароплаві. Двічі очікував у Ротердамі приходу пароплаву. І врешті дочекався. Годинникова бомба, яку стискав у руці як найдорожчу таємницю знад Дніпра, перервала життя полковника Січових Стрільців.