Гігієна споживчого промислу

Львів, 5. травня.
Війна не тільки не обнизила вимог гігієни харчів, але навпаки їх ще скріпила, зогляду на те, що пошесні недуги підчас війни легше поширюються. У тому напрямі працює Санітарна Стація. Це легко можна ствердити на основі праці фабрик, що належать до Державних збіжжевих і Промислових Заведень. Для прикладу можна приглянутися хочби праці фабрики "Фортуна". Виріб цукерків мусить бути забезпечений перед брудом. Оборона перед брудом у згаданій фабриці зачинається вже від порога, від самого входу, де дижурна робітниця чемно пригадує обов'язок витирати взуття. Відмальовані сходи покриває чистесенький хідник, який щоднини основно чиститься електричним апаратом. Бюрові приміщення бездоганно чисті. Двері й вікна лякеровані на біло, на бюрках блистять скляні плити, ліноль на підлозі відчищений електрично. Робітниці одягнені у білі фартухи, плащі й накриття голови, усюди вода до миття рук, мило й рушники. Столи щодня змивається оливою а після того гарячою водою й посипується тальковим порошком, або картопляною мукою. Робітниці працюють у рукавицях, які часто переться, повітря фільтрується постійно холодним вітром, що остуджує вироблені гарячі цукерки. Робітники користуються купелями. Не приймають тут таких робітників, яким пріють долоні. Перед прийняттям до праці лікар основно обсліджує хворого, чи не має якоїсь шкурної, або грудної недуги. 