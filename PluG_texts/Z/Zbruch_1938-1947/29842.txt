Про охорону лісів на території Львівської області

Постанова Тимчасового Управління по Львівській області
від 23 листопада 1939 року.
Перевіркою встановлено, що ліси, які належать тепер державі, в ряді місць по-хижацькому нищаться.
Тимчасове Управління по Львівській Області
Постановляє:
1. Категорично заборонити Тимчасовим Повітовим Управлінням і селянським комітетам без дозволу Обласного Земельного відділу проводити будьякі порубки лісів, а також вивозку та розподіл дров і будівельних матеріалів без нарядів ОБЛЗУ.
2. Зобов'язати Тимчасові Повітові Управління та селянські комітети організувати охорону всіх лісів, які розташовані на території повіту, села.
Всіх тих, хто буде без дозволу Облземвідділу нищити ліс або вивозити дрова чи будівельні матеріали без нарядів ОБЛЗУ — притягати до суворої відповідальності.
3. Доручити Тимчасовим Управлінням в повітах та селянським комітетам в селах по цьому питанню провести роз'яснювальну роботу серед населення та закликати всіх трудящих стежити за тим, щоб народне добро не розкрадалося.
4. Доручити Облземвідділу разом з Облпланом негайно скласти відомості, скільки потрібно дров для повітів та дати на затвердження Тимчасового Управління.
5. Скасувати всі наряди, які видані раніш іншими організаціями крім ОБЛЗУ.
Зобов'язати Тимчасові Повітові Управління виконувати вказівки по питаннях лісу тільки Обласного Земельного відділу до особливого розпорядження Обласного Тимчасового Управління.
Тимчасове Управління по Львівській області Мацько, Козирев, Краснов, Єременко. 