"Ми їх знаємо"!

Малий фейлетон
Вчора, вертаючись з одних сходин, ми повели розмову на тему: провідництво, чи виборна (і "скидальна") управа? Ми погодилися на тому, що саме українцям, засада провідництва незвичайно корисна. Що вона навчить нас шанувати не тільки чужий, але й рідний авторитет.
З цієї нагоди пані Марія розказала нам одну історію, що зростає на нашому грунті до значення символічної.
Була в її селі заможна й статочна сім'я Пушкарів. Родина відома у селі зі своїх чеснот, загальношанована, зразкова. Свою дочку-одиначку господар Пушкар вивчив на вчительку. Софія Пушкарівна не розгубила в місті своїх винесених з батьківського дому духових прикмет, вона ще набралася тут розуміння ваги просвіти й науки для народу свою місію у рідному таки селі.
Разом з Пушкарівною приїхала вчителювати в цю саму школу вчителька Гелена Слепокура, сторожівна зі Львова. Приїхала сюди з погордою в душі для місцевого "хамства", з ненавистю до чужої їй культури, з наставленням якнайскоріш проміняти свою посаду на кращу в місті. Відомі речі...
І що гадаєте?
Слєпокура була чужа, значить — пані. Їй шапкували на вулиці, її шанували батьки і боялися школярі.
А Пушкарівна? Всяке їй тикало, ніхто з нею не рахувався, діти й батьки легковажили її. А коли було запитатися кого, чому так діється, кожний відповідав:
"Та що, я її знаю! То Пушкарева Софійка. Ото мені вчителька".
"Ми їх знаємо". Чи не є це ті самі слова, те саме легковажне наставлення, з яким відоносяться в нас до рідного авторитету — не тільки на селі?...
Ось чому я підписуюся обома руками за провідництвом.
М. С. 