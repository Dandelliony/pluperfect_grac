Нова ера в житті народів Західної України. — Діти єврейської бідноти матимуть комуністичну освіту

Нова ера в житті народів Західної України
5 жовтня Військова Рада Українського Фронту ухвалила важливе рішення про встановлення дня виборів до Українських Народних Зборів та про день їх скликання.
22 жовтня всі громадяни Західної України вперше за своє життя вільно підуть до виборчих урн і обиратимуть своїх представників на Українські Народні Збори, що їх ухвалено скликати 26 жовтня. Військова Рада Українського Фронту затвердила також "Положення про вибори до Українських Народних Зборів Західної України".
Ці документи мають величезне історичне значення в житті народів Західної України. Адже зовсім недавно ці народи терпіли нечуваний гніт, були безправні і навіть мріяти не могли про те, щоб вільно обирати з свого середовища пред'явників для вирішення державних справ. Зовсім недавно польські пани цькували українців і євреїв, забороняли їх рідну мову, їх культуру. Нічого було й думати робітникові і селянинові про те, щоб дістати якусь, бодай найдрібнішу державну посаду.
І от минає один місяць і робітник, селянин, трудовий інтелігент, з допомогою Червоної Армії, позбувся ненависного гніту, і нині кожна людина від 18 років дістала право обирати своїх народних посланців і самій бути обраній. Расова, національна приналежність, віросповідання, освітній ценз, осілість, соціальне положення, майновий стан, минула діяльність і інші перешкоди, що існують при виборах у капіталістичних країнах, — ніщо не заважає народові Західної України брати участь у справді демократичних виборах. У виборах на рівних правах з чоловіками беруть участь і всі жінки.
Ці вибори побудовані на справжній рівності всіх громадян. Вони провадитимуться таємним голосуванням. Це значить, що кожна людина може голосувати або не голосувати за того чи іншого кандидата, і про це ніхто не знатиме. Положення про вибори забезпечує справжнє волевиявлення кожного громадянина.
Де, в якій капіталістичній країні можуть відбуватися такі вибори? В якій, так званій демократичній буржуазній країні було це можливим? В жодній такій країні нічого подібного не було. Це стало можливим лише в Радянській країні — найдемократичнішій країні світу. А нині, завдяки допомозі народів Радянського Союзу, це стало здійсниме на Західній Україні.
Пройдуть сторіччя, зміниться багато поколінь, але ця подія в житті народів Західної України, віднині вільних і щасливих, — житиме вічно. Бо вона знаменує перехід від жахливого рабського ладу до світлого майбутнього життя, основаного на рівності, дружбі і братерстві, — до соціалізму.
Вибори ці нові для Західної України. Тим вони й складніші. Необхідно, щоб кожен брав у них участь свідомо. Треба пояснити кожній людині значення цих виборів, їх зміст. І тут велика частка роботи припадає на чесну трудову інтелігенцію. Вона має пояснити це кожному трудящому. Багато допоможуть у цій роботі бійці, командири й політпрацівники Червоної Армії.
Вибори треба якнайкраще організувати. Необхідно провести глибоке вивчення Положення про вибори, щоб довести його до свідомості кожного громадянина.
Українські Народні Збори мають вирішити справи найважливішого державного значення. Ото, треба обрати до них кращих синів народу, які б забезпечили справжню його волю, вирішили питання так, як бажає народ. Перед трудящими Західної України віднині відкривається нова, світла ера, прямий шлях у майбутнє. Для швидкого просування по цьому шляху до нових і нових перемог треба, щоб керували всіма справами кращі люди, чесні, віддані народу.
До виборів слід добре підготуватися, провести їх організовано і на високому політичному рівні. Діти єврейської бідноти матимуть комуністичну освіту
На вузькій, неймовірно брудній, гамірній вулиці Станіслава, в самому центрі торговельного Львова, де юрбиться чорна біржа, найшла притулок єврейська початкова школа ім. Авраама. В тісних коридорах, темних, понурих залах побачите чотири сотні блідих, обдертих, виснажених дітей єврейської бідноти.
Досі школу вела єврейська віросповідна громада, яку очолювали тупі реакціонери, ласі на гроші бюрократи, що вважали витрати на освіту марнотратством.
Дітьми, їх здоров'ям, віроісповідна громада не цікавилась зовсім. Цього року влітку, наприклад, витрачено на літній відпочинок хворих дітей школи смішну суму — 50 злотих. Учителям доводилось зводити з громадою справжні бої закожну нову плювачку. Вони місяцями не одержували заплати й ще сьогодні пани винні їм 6-місячну платню.
У школі покищо не багато змінилося. В деяких класах відбуваються ще обов'язкові молитви. Портрети шляхетських достойників було знято зі стін не відразу. Залякані учителі виявили нерозуміння ваги історичного моменту й більшістю голосів обрали директором учителя гебрейської мови й релігії Маргулєса, сіоніста й протегованця відомого львівського банкира Хаєса. Цікаво також, що інспектором єврейських шкіл у Львові став Сальпетер, що досі був директором цієї школи з доручення єврейської віросповідної громади. Цьому треба покласти край. Справа виховання дітей — це сьогодні одна з найважливіших справ, тимто ніяк не можна допускати до керівництва справою навчання дітей непевних осіб, що зв'язані з капіталістами-банкирами.
А бідняцькі діти зі школи на вул. Станіслава мусять одержати і напевне одержать нове, світле й просторе приміщення, де здобуватимуть нову, справжню, комуністичну освіту. Часи мракобісся, нужденної милостині, подачок скінчилися раз назавжди.
Ярослав Галан. 