Не опускати рук

Чимало уваги присвячується нині боротьбі з пошесними недугами: різного роду тифами, грипами, червінками і подібними язвами.
Але є в нас ще іншого роду важкі недуги, що поширюються між нами епідемічно й вони чи не більш небезпечні для народу, як усі інші: це недуга духа, пригноблення, безнадійність, зневіра у власні сили, у можливість, а то й доцільність громадянської праці... За тим йде опущення рук, засклеплення у власних, дрібних, хоч може й для одиниці важних справах. Люди, заражені такою недугою, не тільки самі не дають того, що повинні й могли би дати з себе, але заражують своєю зневірою ще й других, переконують, що на всяку освітну, культурну, а то й господарську чи гігієнічну працю тепер не час. Вірять, що тепер нема з чим і нема чого їхати на село, що й на місці нема змоги працювали. Мовляв люди не зійдуться, а як би і зійшлись, то тільки на те, щоб нарікати на всякого рода клопоти. Навіть, коли порушити таку пекучу справу, як алькоголізм та нікотинізм, то і тут не віриться в успішність боротьби з ними.
Розуміється, людина, огорнена таким песимізмом й зневірою у власні, а що гірше в силу свого народу, не найде арґументу на поборювання таких небезпечних теорій, але це не є доказом, що ратунку в цих умовинах, в яких нині живемо, нема. Адже ж в неодному місці, без огляду на все праця йде гарно і то на різних ділянках. Ще, слава Богу, не всі огорнені недугою зневіри. Живий народ мусить живе думати! Нема безвихідної ситуації, треба тільки вміти знайти вихід з неї. Треба здати собі справу, що така зневіра гірша від усяких зовнішних обставин й що саме у боротьбі треба нам сталити свої сили до дальшого, нового, в нових обставинах життя, яке перед нами, а не в бездільності.
Якже боротися з тою страшною недугою, що серед нас поширюється?
В першу чергу треба лікувати інтеліґенцію й взагалі провідну верству, бо її обовязком підтримати духа широких верств народу, влити в них силу й охоту до праці. Треба сходитися, обговорювати ті справи, уладжувати дискусії на ті теми, запрошуючи на них й інтеліґенцію та провід села. Треба писати про те, подавати в часописах не тільки короткі вістки, що, мовляв, тут і там ведеться гарна праця, але подавати способи й умовини, в яких її ведеться.
З такою підготовою треба братися до праці. Не забуваймо, що нема нічого небезпечнішого, як відчуження інтеліґенції у важких часах від села, залишення його власній долі. Чим важче життя народу, тим більше, тим ближче його треба нам бути. Памятаймо, що те місце в народі, на якому ми повинні стояти, не стоятиме порожне. Хтось інший використає його й куватиме зброю проти нас та зуміє її у відповідний час в нашу некористь ужити. Зрештою, живемо в таких часах, що кожна мінута має значіння років з давних, мирних часів...
Треба до цеї боротьби з усіми лихами воєнного часу, від яких і ми не можемо ухилитися, змобілізувати всі наші сили. Треба притягнути й зактивізувати також наше жіноцтво як міста так і села. Воно, на диво, у цій переломовій для народу порі, не виявляє такої сили й енерґії, як можна було б по ньому надіятися. Жінка українка в цілій нашій історії вміла гідно й непохитно сповняти свої громадянські обовязки, треба їй і тепер отрястися з незрозумілої, шкідливої апатії.
Всі на фронт до боротьби з песимізмом, з зневірою у власні сили, всі до праці не для власної, а для народньої користи, — хай буде нашим гаслом у 1943 році!
О. Кисілевська. 