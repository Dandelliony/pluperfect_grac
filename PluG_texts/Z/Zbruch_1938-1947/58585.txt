◦ ◦ ◦ ◦ ◦

Реєстрація пром.-торг. фірм. Всі промислово-торговельні фірми Області Галичина без огляду на бранжу (підприємства промислові, торговельні, банки й обезпеченеві інституції, підприємства транспортові, ресторани і гостинниці), а також без огляду на розмір і правну форму підприємства, мають найдальше до 20 XI. ц. р. зареєструватися (на білих аркушах, подвійно, в нім. мові) в Головній Групі Промислове Господарство у Львові вул. Бурлярда 5. ІІІ. пов. Ремісничі підприємства будуть зареєстровані окремо, про що буде своєчасно повідомлено. За невиконання обов'язку реєстрації передбачені правні наслідки. Реєстрації не слід змішувати з заявами на виєднання промислового управнення (на зелених аркушах). Підприємства з провінції можуть у вище поданому речинці внести реєстрацію до відповідних Окружних Староств.
Нові назви вулиць. В дальшому перейменуванні львівських вулиць названо: вул. Костюшка — Вінтерштрассе, Сикстуську — Сікстусштр. та Фридрихів — Еріка Штр.
Мешканеві зголошення. Часто є випадки, що мешканець, якому виповіджено мешкання з одного дому в ІІІ-ій дільниці, дістає приділ на мешкання в іншому домі ІІІ-ої дільниці. В такому випадку слід докладно виповнити мельдункові картки й одну з них зложити в домоуправі, а другу віддати Управі міста, у мельдунковому бюрі для ІІІ-ої дільниці, кімната ч. 109. При зголошенні в домоуправі треба мати особисту виказку.
Картопля для III. дільниці. Мешканці III. дільниці, зокрема тих вулиць, що лежать між Кадетською і Кохановського, дістають картоплю на картки на двірці Персенківка з вагонів Окружного Союзу Кооператив.
Картки на бараболю. Минулого місяця Міський Уряд Прохарчування (Штадтсернерунгсамт) у Львові видавав мешканцям міста дозволи на привіз бараболі з села. Багато людей не змогло собі їх привезти, бо в деяких селах кон тингент був уже вичерпаний. У такому випадку треба вистаратися посвідку з громади, що бараболі забракло. З цією посвідкою, дозволом і картками на бараболю треба відтак зголоситися до магістрату кімната ч. 42, II. пов. Там відберуть давні барабольні картки з печаткою "неважні на Львів", а видадуть нові, на які можна буде одержати приділ бараболі у Львові.
През. Д-р К. Левицький занедужав. Львів, 9 листопада. Цими днями ненадійно захворів 83-літній сеніор українських політиків та громадських наших діячів Президент Української Національної Ради п. д-р Кость Левицький так, що мусить піддатися лікарській операції. Достойним пацієнтом піклується проф. д-р М. Панчишин. Українське громадянство думками лине до дорогого пацієнта з побажаннями побороти недугу, щоб вернутися до праці для загалу.
Дитячі ясла у Львові. Львів, 9 листопада. Ідучи назустріч працюючим матерям, Міський Відділ Охорони Здоров’я зорганізував Дитячі Ясла у відповідно до цього пристосованому будинку при вул. Потоцького ч. 61. Матері, які працюють, можуть віддавати до ясел своїх дітей за невеликою оплатою кожного дня рано, в 7-ій годині, перед відходом на працю і відбирати додому свої потіхи по праці в год. 4 пополудні. Перші дитячі ясла у Львові зорганізовано, як на наші умовини, просто взірцево. Фаховий провід і постійна лікарська опіка над немовлятами дають запоруку, що цю нову і дуже потрібну станицю зичливо приймуть широкі кола нашого громадянства, зокрема працюючих жінок. 