Наша одинока акційна спілка

Коли з боку придивитися нашій праці у господарській ділянці — мусимо одне ствердити, що ми працюємо у новій дійсності в Ґенерал-Ґубернаторстві далеко скоріше і гнучкіше, ніж це було у нас по таких же великих змінах тому двадцять років. Ми вміємо з місця оцінити правильно відносини, вибрати належний шлях праці, використовуючи гнучко дотеперішній досвід, хоч і з другої сторони не цураємося творити в праці тут і там невідомі нам дотепер нові форми господарської діяльности. Вони настільки цікаві, що не від речі буде, коли їм приглянемося ближче. Нині хочемо спинитися на одному з найцікавіших проявів нашої господарської будови, на "Українській Господарській Спілці "УГАС", акційній спілці у Кракові (така її повна назва). Цю спілку з акційним капіталом 250.000 зол., поділеним на 2.500 акцій по зол. 100. — кожна, — оснували в квітні ц. р. українські Кооперативні Союзи та Українбанк, розділюючи по між себе більшість (понад 1800) акцій. Завданням спілки стати торговельним центром для околиць заселених українцями у Ґенеральному Ґубернаторстві. Спілка обслугує товаром у першій мірі 11 Кооперативних Союзів і доставляє товар самостійним купцям безпосередньо, або через Союзи.
Це нелегка справа. У Ґен. Ґубернаторстві зміняється зовсім давний спосіб, здебільш жидами веденої торговлі і наладнується нова система розділів, згідно з якою приділені товарі розділюють поміж кооперативні крамниці, а ті з черги розділюють товари поміж населення. Знайти місце Кооперативним Союзам та їх централі "Угасові" в тій новій торговельній будові, це не легка справа. Все таки й Союзи й УГАС дають собі раду та з дня на день побільшують свої обороти, розбудовують щораз нові ділянки та набирають щораз більшого питомого значіння у господарстві Ґенерального Ґубернаторства.
З початком вересня УГАС отворив у Люблині свій відділ, щоб краще могти обслужити українців люблинської области (дістрікту). Але не в цьому річ. Ми не хотіли тут говорити про успіхи, до яких може ще вернемось. Ми хотіли звернути увагу на саму форму Угасу. Передовсім Угас, це наша перша акційна спілка, основана виключно українцями й їх капіталом, а взагалі це українська четверта акційна спілка в нашій історії. Для порівнання в Німеччині є кругло 10.000 акц. спілок з 20 міліярдами марок капіталу (пересічно 1 акц. спілка 2.000.000 капіталу).
Позатим це перший раз у нас кооперативи творять свою надбудову в формі акц. спілки, наслідуючи в тому німців, шведів, данців, передусім фінляндців. У тих народів така форма надбудов себе оправдала добре, бо кооперація при задержанні більшости капіталу у своїх руках кермує централею та дбає про її суспільницьке ведення інтересів, а з другої сторони розпродуючи майже половину акцій між широкі круги населення — кооперація має змогу легко й достаточно вивінувати свою централю в потрібну кількість капіталу.
Коли підприємство розвивається і стає йому обмаль капіталу то при формі акційної спілки також легко його збільшити, випускаючи нову партію акцій (підносячи акційний капітал) та розпродуючи їх між населенням.
Загал радо купує акції, бо вони дають добрі відсотки (дивіденду), позатим їх курс (риночна закупочна ціна) вагається, раз за 100 зол. акцію платиться прим. 90, а то й менше, а за інші треба платити по 120 зол. і більше, залежно від розвитку підприємства, а часто й продажі чи попиту за акціями на ринку цінних паперів. Отже населення, слідкуючи пильно за розвоєм спілки — може ще користати з надвишки курсів. А найвигідніше в акціях те, що акцію можна кожної хвилини знову замінити на гроші без ніяких зайвих труднощів, які приміром є при уділах в інших спілках.
Акцій УГАС-у ще нема на ринку, хоч власники ощадностей вже за ними питають. Акції до продажі на вільному ринкові матиме Українбанк у Кракові. Зокрема Кооп. Союзи вже продають частину своїх акцій Союзним низовим кооперативам, щоб у цей спосіб підготовити себе до перебрання дальших акцій УГАС-у при підвишці його акційного капіталу.
Словом ми під господарським оглядом чим раз більше наближаємося до заходу, дбаючи одночасно про надання наскрізь суспільницького змісту тій нашій новій модерній господарській будові.
Андрій Турський 