Українська Господарська Академія в Под'єбрадах

У 20-ліття її заснування
Львів, 27 травня.
Декретом Міністерства Хліборобства б. ЧСР засновано 16 травня 1922 р. Українську Господарську Академію у місті Под'єбрадах як високу технічну школу. Організація і програма Академії була оперта на західно-европейських зразках з доповненнями українського характеру. Праця У. Г. А. була наставлена на підготовку фахівців для відбудови народного господарства України.
Українська Господарська Академія складалася з 3-ох факультетів по 20 катедр. Факультети були: 1) Агрономічно-Лісовий, 2) Інженерний, 3) Економічно-Кооперативний. Факультети ділилися на відділи, а саме: Агрономічно-Лісовий на агрономічний і лісовий, інженерний на гідротехнічний та хемічно-технологічний, економічно-кооперативний на економічний, кооперативний і статистичний. Економічний відділ ділився на підвідділи: банківсько-комерційний, промисловий, самоуправи та консульський.
Абсольвенти У. Г. А., які прослухали продовж 4 років (8 семестрів) повний курс, склали 2 півкурсові інспити (50—70 дисциплін), виконали проект чи працю, одержували титул інженера з додатком фаху: інженер-агроном, інженер-лісівник, інженер-технолог, інженер-гідротехнік, інженер-економіст.
Педагогічного персоналу було 37 осіб, з того 33 українці, решта чехи. У. Г. А. перевела продовж 1922—1927. рр. 6 прийомів студентів. Вписалося 786 осіб. В році 1926/27 було 613 осіб. Закінчило Академію 560 осіб, які одержали дипломи інженерів: агрономів 125, лісівників 92, економістів 168, гідротехніків 117, технологів 58.
При Академії були такі науково-допоміжні заклади: бібліотека, яка мала 30.000 томів книжок (з того 22% в українській мові), 33 кабінети, 14 амбулаторій, 2 ферми, 1 лісовий розсадник, 13 семинарі, 4 термінологічні комісії, 2 навчальні кооперативи, 1 метеорологічна стація, 1 сільсько-господарський гараж, авто-тракторні курси Академія видала 229 публікацій в обсягу 2.146 аркушів друку.
1928 р. припинено дальший прийом студентів, 1932 — відбувся останній випуск інженерів, а 31. XII. У. Г. А. офіційно зліквідовано. У серпні 1932 р. засновано у Под’єбрадах Український Технічно-Господарський Інститут для заочного навчання. Цей Інститут, матеріяльно самовистарчальний, працює успішно вже 10 років.
Українська Господарська Академія у Под'єбрадах була перша в повному розумінні українська висока технічна школа. Зорганізована з ініціятиви Українського Громадського Комітету в б. ЧСР (голова М. Шаповал) та фінансована тодішним Урядом, зібрала навколо себе найкращі українські науково-технічні та економічні сили з цілої України. Першим ректором У. П. А. був проф. І. Шовгенів, другим ректором проф. Б. Іваницький.
Студенти У. Г. А. в основному були бувші вояки Української Армії (У.Н.Р. та У.Г.А.), які, силою політичних обставин, опинившись на еміграції, замінили зброю на науку. Коли вичерпався контингент військово-політичної еміграції, до Под'єбрад почала напливати галицько-волинська молодь. Крім наддніпрянців, галичан і волиняків були тут кубанці, буковинці, бесарабці та окремі представники Карпатської України, а навіть Зеленого Клину.
Студенти У. Г. А. мали можливість вписуватися на аналогічні чужі високі технічні школи, але вони йшли свідомо до своєї української високої технічної школи, щоб таким чином стати співтворцями української культури й науки та підготовитися краще до праці серед українського народу.
Рівень навчання в У. Г. А. був високий. До студентів У. Г. А. ставилися більші вимоги, як до студентів інших високих шкіл. Студенти У. Г. А., крім дисциплін, які викладалися у державних школах, прослухували ще дисципліни та виконували праці зв'язані з господарством України. Ось порівнуючі дані про повний курс годин в семестрі (теоретичних і практичних) в У. Г. А. та в аналогічних державних високих школах (в дужках). Агрономічний Відділ У. Г. А. 219 теор. і 144 практ. (181 теор. і 151 практ.), Лісовий Відділ У. Г. А. 204 і 141 (164 і 128), Банківсько-комерційний підвідділ У. Г. А. 219 і 95 (171 і 28), Промисловий підвідділ 217 і 86 (192 і 32), Гідротехнічний Відділ У. Г. А. 212 і 205 (200 і 144), Хемічно-технологічний Відділ У. Г. А. 150 і 277. (147 і 227). Пересічно у цих відділах У. Г. А. було 203 годин теоретичних і 158 годин практичних. На аналогічних державних відділах було 176 теоретичних годин і 118 практичних годин. За винятком практичних годин на агрономічному відділі, студенти У. Г. А. мали по окремих відділах більше теоретичних і практичних годин, чим студенти аналогічних державних високих технічних шкіл. Пересічно студенти У. Г. А. мали більше 27 годин теоретичних і 40 годин практичних.
Поза теоретичними і практичними заняттями в У. Г. А. студенти доповнювали своє знання, відбуваючи практику на державних підприємствах та працюючи у своїх фахових товариствах. З фахових товариств були такі: Агрономічне Т-во, Пасічниче Т-во, С-ка Лісівників, С-ка Гідротехніків та Меліораторів, Хемічно-Технологічний Гурток, Т-во Економістів, Т-во Кооператорів. Було ще Т-во для студіювання економіки України.
Хоч як інтесивна була фахова праця, студенти У. Г. А. знаходили також час на широку громадську працю. Йшла жива праця в Академічній Громаді (власний друкований орган "Наша Громада"), у "Соколі", "Пласті", "Січі", у спортовім, шаховім, співочім т-ві та в інших гуртках і т-вах. Под'єбради стали важним українським культурно-громадським осередком. Сюди радо заїжджали українські артисти та провідні діячі.
Абсольвенти У. Г. А. роз'їхалися на працю по всьому світу. Найбільша частина працює у Протектораті, Словаччині, а Г. Г. та в Україні. Крім цього є вони у Німеччині, Румунії, Франції, Манджукуо та в багатьох інших державах. Всюди характеризуються активністю та займають відповідальні становища.
Українська Господарська Академія у Под'єбрадах як вогнище української науки, має велике національне значення. Тут клалися підвалини відбудови українського народного господарства.
Інж. Іван Прокопів. 