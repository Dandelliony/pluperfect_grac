◦ ◦ ◦ ◦

Нова програма у "Веселому Львові". Сьогодні, у неділю, 7-го лютого, в год. 15-ій попол. та в год. 18-ій веч., відбудуться вистави премієри четвертої програми Театру "Веселий Львів". Програма складається з двох частин і 16-ти точок. Беруть участь: мистецький керівник: Зенон Тарнавський, балєтмайстер: А. Вежинський, артисти Львівського Оперного Театру: Стадниківна, Копистинська, Геляс, Шашарівська і Рудакевич. Мистецьке оформлення: артист-маляр В. Ласовський. Адміністраційний керівник: А. Муратів. Передпродаж квитків при касі Театру (вул. Францішканська ч. 7) від год. 10-ої до год. 18-ої без перерви. — Вистави четвертої програми відбудуться також у понеділок, 8-го лютого та у вівторок, 9-го лютого, в год. 18-ій веч. Кожної неділі в 3-ій годині пополуднева вистава.
Концерт Христі Колесси. Відома українська віолончелістка Христя Колесса розпочинає своє гостинне турне по Галичині концертом у Тернополі, що відбудеться завтра, 8-го лютого. 10-го лютого відбудеться концерт у Дрогобичі, а 12-го лютого у Самборі. При фортепіяні проф. Роман Савицький.
Друга імпреза Спілки Музик. Після камерного концерту, Спілка Праці Українських Музик приготовляє другий вечір, присвячений сьогочасній українській музиці. В його програму ввійдуть хорові та сольові пісні. Треба підкреслити, що хорові пісні написані дуже приступно, зрозуміло, у легкому, переважно двоголосовому укладі. Виконає їх мішаний хор п. к. Є. Ковзка. Солістами концерту будуть: Софія Гаврищук (меццосопран) і Лев Рейнарович (баритон), при фортепіяні Є. Курилович-Чапельська. Вступне слово виголосить д-р В. Витвицький. Концерт відбудеться в залі Літ.-мист. Клюбу в п'ятницю, 12-го ц. м.
Останній день щедрівок "Сурми". Сьогодні, в неділю, 7-го лютого, підчас Служби Божої в церкві Успення Пресв. Богородиці (при вул. Руській), в 12-ій год. колядує і щедрує хор "Сурма". Датки, зібрані на тацу, призначені на допомогу потребуючим.
Сходини письменників. Дня 10-го лютого ц. р., в год. 18-ій (шостій) вечором, відбудеться в приміщеннях Літературно-мистецького Клюбу при вул. 29-го Червня ч. 10, сходини членів Спілки Праці Українських Письменників. На черзі дня звітування правління та обговорення поточних справ Спілки. Приявність усіх членів обов'язкова. По засіданні товариський чай. 