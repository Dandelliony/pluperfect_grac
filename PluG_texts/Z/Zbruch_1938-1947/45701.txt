Трудове селянство йде в колгоспи

Процеси великого історичного значення відбуваються в селах нашої області. В обстановці жорстокої класової боротьби рішуче і назавжди розмежовуються інтереси батрацько-бідняцьких і середняцьких мас селянства, з одного боку, і куркульсько-заможної верхівки — з другого. Щодень, не зважаючи на протидіяння всіляких темних сил — буржуазно-націоналістичного охвістя, куркулів, церковників, нові й нові десятки трудівників-селян повертають на новий шлях життя, до колгоспів, до спільного обробітку землі. Цей новий соціалістичний шлях розвитку сільського господарства, як вказує товариш Сталін у своїй знаменитій праці "Рік великого перелому", "витісняє багатіїв-капіталістів, а середняків і бідноту переозброює по-новому, озброює новими знаряддями, озброює тракторами й сільськогосподарськими машинами, для того, щоб дати їм вибратись із злиднів і куркульської кабали..." Рух у колгоспи, що охоплює дедалі нові десятки і сотні селянських господарств, виростає з власного досвіду мас, з їх власних переконань у тому, що тільки "колгоспи є єдиним засобом, який дає селянам вихід з нужди і темноти" (Сталін). Саме чудові досягнення колгоспів східно-українських областей, саме живі приклади поліпшення добробуту колгоспників Львівщини за перший рік господарювання по-новому допомагають трудящим селянам обрати правильний і надійний шлях, щоб вийти із злиднів.
Господарські успіхи артілі ім. Хрущова, трактори і нові машини на колгоспних ланах, розквіт життя колгоспників — все це допомогло зробити вибір для сотень бідняцько-середняцьких господарств Рава-Руського району, які останнім часом подали заяви про вступ до колгоспів. Трудящі селяни с. Селиська, всі, як один, виявили бажання вже в наступному році почати спільний обробіток землі. В Глинянському, Городокському, Щирецькому, Золочівському та в інших районах утворені навесні колгоспи міцніють з кожним днем. Від селян надходять десятки заяв з просьбами дати змогу і їм працювати в колективі.
В дні підготовки до виборів у місцеві Ради депутатів трудящих майже в усіх селах надходили заяви від бідняків і середняків про вступ до колгоспів. В с. Гаї, Винниківського району, напередодні виборів у колишньому фільварку графині Сапєги організувалась артіль, яка об'єднала 32 господарства. В інших селах району було утворено ініціативні групи. Тепер уже по області, крім існуючих колгоспів, налічується понад 44 ініціативні групи — осередки майбутніх сільськогосподарських артілей.
Поворот, який намітився серед значної частини трудящих селян, на соціалістичний шлях, організація нових колгоспів, ініціативних груп — все це повинні очолити партійні і радянські організації. Цього вимагає Пленум ЦК КП(б)У у своїх рішеннях "Про роботу Львівського і Ровенського обкомів КП(б)У". Треба рішуче посилити серед селян політичну агітацію, спрямовану на їх переконання у перевагах колективного господарства перед індивідуальним.
"Ця робота, — говориться в рішенні Пленуму, повинна проводитись на основі суворого додержання ленінсько-сталінського принципу добровільності при організації колгоспів, пам'ятаючи вказівки нашої партії і товариша Сталіна про те, що "успіхи нашої колгоспної політики пояснюються між іншим тим, що вона, ця політика, спирається на добровільність колгоспного руху і врахування різноманітності умов у різних районах СРСР".
Більшовики Львівської області мобілізують всі свої сили на виконання цієї бойової програми дій. Партійні і радянські організації ряду районів практично здійснюють рішення Пленуму. Серед інших заходів Винниківський райком партії, наприклад, організовує серед селян вивчення статуту сільськогосподарської артілі, залучаючи до цієї роботи агітаторів, що працювали на виборчих дільницях. Золочівський райком КП(б)У в більшості сіл району організував звіти делегатів на зборах селян про свою поїздку під час Жовтневих свят по колгоспах Київської області. Цей захід дав великий ефект.
Політична агітація серед селян, що вже подали заяви про вступ у колгосп, повинна бути спрямована на виховання у них нового почуття до праці в колективі, до громадської власності. Цим людям агітатори повинні роз'яснити першочергові завдання колгоспного будівництва. Особливу увагу партійні організації повинні звернути на роботу серед жінок-селянок. Організаційне оформлення кожного нового колгоспу — справа виключно відповідальна. До цього треба підходити з усією серйозністю. В селах, де є відповідна кількість заяв від селян, колгоспи будуть утворені. Тепер вже треба оформляти їх там, де є відповідна матеріальна база, де є відповідні приміщення. Для цього слід використовувати колишні поміщицькі фільварки, що є в багатьох селах. В селах, де не було фільварків, селянам треба допомогти підібрати відповідні приміщення для усуспільненої худоби, реманенту і т. д.
В роботі по організації колгоспного будівництва партійні, радянські організації мають допомагати господарському зміцненню вже існуючих артілей. Їх робота, як це підкреслюється в рішенцях Пленуму, повинна бути в умовах нашої області тим більш показовою і служити прикладом для навколишнього населення. 