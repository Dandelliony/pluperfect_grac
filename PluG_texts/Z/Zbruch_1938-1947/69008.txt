Вага фахового робітника

Львів, 25 липня.
Робітників ділиться, звичайно, на кваліфікованих і некваліфікованих, фахівців і нефахівців. За кваліфікованим чи фаховим робітником завжди руки повні праці. Але чомусь уже так склалося, що серед українців-ремісників треба було із свічкою шукати за добрим фахівцем. Багато робітників виконували свою роботу нефахово; вони сиділи у брудних, не поступово ведених робітнях, у праці послугувалися примітивним знаряддям, старими зразками й способами праці. А це діялося тому, що мало-хто з них цікавився глибше своїм фахом, не кожний любив його, або теж уважав за неприємний життєвий примус. І тому добрий робітник-фахівець мав роботи по шию, за ним попитували, а "полатайко" ледве на пісну картоплю заробив.
Такий сумний стан був у наслідок того, що не було належного зрозуміння та ціни праці рук, а з цим байдуже відношення до фахово-ремісничих і промислових шкіл, до різних ремісничих варстатів. Не маємо причини закривати правди, що нерідко батько селянин чи ремісник хотів, щоб його син був ученим; а цю вченість розуміли всі так, що вченим може бути лише священик, професор, адвокат, доктор, а робітникові-ремісникові — то вже зайва дальша наука. Призабувся теж давній звичай, що звання батька переходило на сина. Тяжко мстилися на нашому народному орґанізмі такі випадки, що молодий хлопець, якого "силою пхали на велику людину", з тяжкою бідою переходив із кляси до кляси і тільки завдяки різним протекціям і батьковим грошам — кінчав середню освіту, як "останній учень", повторюючи кілька разів кляси. Такий "нескінчений учений" не думав і не хотів знати про фізичну працю; вважав її за таку, що понижує його. Навіть торгівля не прийняла таких, хоч вона могла нераз бути найкращою дошкою рятунку.
Така постава до праці рук мстилася між іншим теж погано на ремеслі, яке із браку допливу молодого нарибку — всеціло опановували жиди та інші.
Те відрадне явище, що сьогодні велику вагу та великий натиск кладеться на науку в усіх ділянках фаховости, треба лише привітати. Отвирається щораз більше фахових шкіл, а це дає змогу заповнити вільні місця в ремеслі та промислі. Та з цим зв'язані деякі питання, що на них хочемо звернути увагу. Не велика ще штука примандрувати з села до міста. Але вдомовитись у місті — не кожному щастить. Люди, що приходять до міста, щоб тут створити собі своє нове життя, і перейти відразу від рільничого-робітничого до міського-ремісничого стану, хоч і в дечому підготовлені до свого звання, проте зчаста губляться, не осягнувши своєї мети. Тільки частині вдається і це лише завдяки попередньо повністю здобутому фахові відчинити собі варстат праці в місті і вдержатись.
Коли розмовитись з таким, якому внаслідок неповної фаховости не таланить у місті, то можна, звичайно, почути з його уст: "Мені це не виплачується", "З цього мала для мене користь, хліба не буду з нього їсти, хай хто інший". І така людина товчеться дальше між небом і землею, аж сильніший зіпхає її поза скобки життя. А тоді — ні вертатися на село, бо б тут нема вже доброї праці для такого життєвого недолуги, ані далі жити в місті. Отже вийшов ані швець, ані кравець.
Як розв'язати цей важкий вузол? У першу чергу треба навчитися шанувати працю! Кожній праці, хочби найтяжчій і найчорнішій, віддати почесне місце. Шанувати, любити та дорожити кожною роботою, а не цуратися нічого, що чесним способом дає змогу жити, творити та розбудовуватися. Легкі способи наживи ніколи не є на довгу мету, а злі методи теж ніколи не принесли ще та не дадуть нікому такого вдоволення та щастя, як дає добра, солідна, обов'язково переведена праця.
На цьому ще не кінець. Як до кожного діла, так і до кожної праці треба підготови. Сама теорія — це лише поміст до діла й праці. Теорію створює наука, вишкіл. Зчерги йде практика, що триває залежно від здібности чи таланту робітника-термінатора відповідно назначений час, до того добре бути учнем у різних варстатах і бачити своїми очима працю й способи виконання праці різних рук і в різних містах. Давніше челядник, крім приписаного часу термінаторської праці, мусів ще відбути літа мандрівки, подорожувати по різних краях, під кінець мав виконати зразкову, майстерську працю та лише тоді міг бути майстром і добути такий титул.
Сьогоднішня хвиля кладе на кожного обов'язок праці; тимто треба раз рішитися, на яку ногу станути, а не зачинати одне, переходити в друге діло, або знову до попереднього вертатися. Краще будувати поволи, але на сильних фундаментах, як трухцем бігти до цілі та перед здійсненням мрій завалити будову наче дімок із карт.
Вивчена праця — найкраща; науку треба кожному продовжати; ніхто ще та ніколи не перевчився.
Ю. Тарнович. 