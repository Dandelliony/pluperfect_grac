Здоровля у великих містах.

Мешканців великих міст напевно цікавить питання, чи клімат міста є шкідливий для їх здоровля. Від непамятних часів виїжджають люди з задимлених міст на село, на свіже повітря, щоб порятувати своє здоровля.
Чи справді клімат великих, промислових міст руйнує здоровля?
Нові досліди виказали, що кожне місто має якби свій власний клімат. Очевидно, в першу чергу він залежить від клімату цілої околиці, в якій лежить це місто. Інакше представляється справа здоровля в мрячному, вогкому Льондоні, а інакше в соняшному Неаполі.
Окрім ґеоґрафічного положення має значіння ще будівництво, промисловий вигляд міста та інші чинники. Спільним для всіх міст є величезна перевага забудованого простору над зеленню, висота будинків, живий вуличний рух, каналізація та інші санітарні уладження.
З метеорольоґічних комунікатів відомо, що про погоду рішає передовсім розклад барометричного тиснення. Великі міста мають завжди ширше тиснення, як їх околиця.
Великі міста віддихають доземо. Це є дуже важне й корисне, бо маса великоміського повітря лине вгору й не дозволяє, щоб на вулицях міста призбирувався труйний двоокис вугля.
ПИЛ І ГАЗИ МОТОРІВ.
Великий вплив на клімат міста має саджа й пил. Тим пояснюється більше число мрячних днів у містах, ніж на селах. Причиною міських мряк є мікроскопійно дрібний пил, а кожна пилинка стає осередком, довкола якого згущується мряка. Над землею на селі нависає 20.000 до 50.000 таких ядер, а над великими містами є їх сотні тисяч.
Повітря пересичене водною парою і мрякою, вглотує дуже інтенсивно тепло, випромінюване з землі. Тому повітря у великих містах дуже скоро огрівається, а в літні ночі охолоджується тільки незначно.
Але й тому міське повітря провітрюється і очищується далеко менше, як на селі.
Великі маси пилу над містами не мають впливу на здоровля людей. Хоч пил ушкоджує легені людей, що працюють в каменоломах або в копальнях, але тут кількість пилу далеко вища, як у найбільше занечищенім повітрі міста.
Завдяки поступневій техніці життя (ґаз, елєктричність) зменшилася в повітрі кількість саджі на 35% за останнє століття. Відповідно й число мрячних днів у містах зменшилося на яких 30%.
Дуже важну ролю для здоровля у містах мають ґази, що видобуваються з бензинових і спалинових моторів. Але окис вугля, грізний в замкнених ґаражах, не може призбируватися на вулицях, — тому не є небезпечний для здоровля людей.
Більше уваги варто звернути на ті неприємні складники самоходових ґазів, що їх відчуваємо носом.
МІСТО Й СЕЛО.
Без сумніву, в великих містах є цілий ряд чинників, що загрожують здоровлю мешканців.
Але чи недуги виступають в містах частіше, як на селах? Так. Але тільки недуги легких, головно туберкульоза й недуги нервові. Інші не роблять ріжниці між селом і містом.
Статистика виказує, що смертність представляється у містах навіть корисніше, як на селі.
Але більшу смертність на селі можна пояснити тим, що по селах живе більше старих людей, а в містах переважають верстви від 15—40 років життя.
Напевно знаємо, що в містах смертність дітей є менша, як на селах.
Місто має крім відємних — і багато додатніх сторін. А саме: скора поміч лікарів, шпиталі, клініки, гіґієнічне усвідомлення, каналізація тощо, що компензують відємні сторінки велико-міського клімату.
Великим плюсом є дуже добре розвинений у містах спорт, що гартує і зміцнює тіло.
Тому не можна твердити, що великі міста є шкідливі для здоровля людей.