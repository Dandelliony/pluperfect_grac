„Спаситель Европи".

Загляньмо в париські джунґлі. Величезна, запущена оселя віддалена 5 хвилин ходу від окраїн Парижа. У глибині подвіря стоять якісь поржавілі машини, перевернене корито та авто, що мабуть памятає ще рейди з Парижа до Сен Клю в 1896 р. Мабуть від тієї пори ніхто теж не малював, ані не білив стін обліпленого вітром дому, який зпід лоба спозирає на гостя своїми вікнами без фіранок, прижмуривши їх хмарно пощербленим дахом. Двері відчинені наостіж, у гостинній кімнаті не застанете нікого, лиш якогось старця, що встромив ніс у каламарі і книги. Старець навіть не думає питати за чим ви прийшли, хочби ви сиділи мовчки навіть годину. Ввесь час скрипить перо, що виводить сухі цифри й монотонно бренять голодні мухи.
Зате у другій кімнаті кипить праця. Там сидить за бюрком інжинір із сивою гривою, сивими вусами та бородою, живий і швидкий наче молодець. Це б[увший] посол Ж.Арше. Він перерізує карту Европи, закладає нові основи всесвітнього ладу та веде щоденне листування з продуцентами чи пак плянтаторами сочевиці на полях горішньої Льоари, де він має свої фарми.
Виблескуючи втішено окулярами, він саджає привітно гостя на кріслі під малою гарматкою. Ця гарматка сержанта Арше віддала цінні послуги. Взагалі важко вичислити всі його цінні винаходи. Є там повітряний електричний трамвай, казочно скорий і дешевий, якийсь ваґончик із пропелером... Одначе винахідник не займається ним, його цікавить тільки творення европейської федерації, спертої на новій економічній системі.
— Ви думаєте, що я зійшов з глуздів? — каже вік. — Виключене. В історії світу лиш один чоловік був більш безглуздий, як я: старий Ной, який сто літ будував свій ковчег. Яким дурнем був би вийшов Ной, якби була не трапилася потопа!.. Славу Ноєві не приніс його ковчег, лиш потопа. Сучасні життєві умови так  складаються, що я теж скоро випливу.
Та покищо на все треба грошей, а Арше, "пускає" власні гроші. 
— От, бачите — каже він кидаючи на стіл щось гейби 10-франкову монету. — Це „европа". Мої гроші не гірші від ваших. Вони забезпечені запасом сочевиці на моїх 17 фармах. Ось вам банкнот "1/2 европи". Будь ласка візьміть собі на памятку.
І справді на однім боці ніклевої монети нарисована Европа. Зеленкуватий банкнот виглядає багато скромніший. Просто своїм підписом Арше запевнює, що папірець серії Ц ч. 51750 варта „2 кг. хліба, 200 грамів мяса, 30 центиґрамів золота, 100 ґрамів міди, 2 кг сталі, 50 центилітрів 10-процентового вина, або 30 хвилин праці".
Кажуть, то буцімто в департаменті горішньої Льоари ці гроші приймають радше як франки. В Парижі можна було платити свого часу „бонами Aрша" в ресторані Собатіє на Монмартрі. Одначе той ресторан виступив з европейської федерації, коли Арше провалився на виборах до міської ради IX. округи. Рух „федералістів" має наслідників у Мароку, Югославії, Болгарії, Канаді, де теж друкують власні гроші. На засадах Арше створено у Франції кілька кооператив, що нараховують до 1000 членів.
Винахідник обережно виймає із портфелю канадійський "бон Арше" і дає гостеві брошурку:
— Тут поміщена моя розмова з директором відділу француського банку Ґравером. Прочитайте! Побачите, як він перелякався.
Найцікавіше в цій розмові було те, що вона справді відбулася.
Ж.Арше багато говорить про свої завдання. Посольський мандат в окрузі гор. Льоари він відступив свому наслідникові та учневі Філібертові Бессонові.
— Ми разом опрацювали плян „Европи", одначе він трохи теє...
Усміхаючись сумно, Ж.Арше стукає пальцем по чолі.
— Божевільний?
— Щось у цім роді. 