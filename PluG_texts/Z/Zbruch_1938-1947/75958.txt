"Комісари паніки"

З такою методою впливу на чужі маси нам довелося зустрічатись вже нераз та в різних обставинах. Ми знаємо її аж надто добре ще з наших визвольних змагань.
Головним завданням цих "комісарів паніки" не є викликування самої паніки. Завдання їх — це створення передумов для неї.
Кожна праця, всяке кермування людьми, в усіх умовинах, вимагає спокійної розваги, ясних наказів, сталих напрямних і ясних вимог. А це може осягнути лише той, хто панує над своїми нервами, що має нервово вирівняний апарат для передачі своєї волі підлеглим. Також кожна праця вимагає від тих, що виконують її — віри у правильність наказів проводу і самопевности співробітників. Розбити ці передумови, потрібні для праці, є завданням цих "комісарів паніки", а для осягнення своєї мети вони користуються у першу чергу поширенням т. зв. "татарських чуток" — таких інформацій, що може мають дещо з правди, але перекривлюють її для викликання недовір'я між всіма тими, що мали б співпрацювати.
Типічним для цього є т. зв. нашіптування і доноси. Напр. підчас боїв під Житомиром у 1919 році, "комісари панки", не самі, звичайно, а через третіх осіб, вмовляли недовір'я між комендантами окремих груп, використовуючи для того найменший претекст, найменшу хибу "отаманських" особистих настроїв кожного. "Комісари" намагалися викликати також обопільне недовір'я між українським військом та місцевим населенням. У даному випадку на житомирському ґрунті не було це важко, сприяло тому доволі мішане населення. Отож почалася була вакханалія цькування всіх проти всіх. Передусім, українським селянам та робітникам вказувалося, що українське військо надто лояльно ставиться до російської інтелігенції, дідичів і бувших урядовців, значить воно "протиреволюційне" — протинародне. Зокрема галичани, ці т. зв. "австрійці", що так відрізнялися своїм европейським виглядом й відношенням до людей, були метою нагінки. А нашим військам, зокрема ж Українській Галицькій Армії, вказувалося, що — "українці" на вас вовком дивляться, готові проти вас збройно виступити, тому треба користуватись репресіями, бо цих людей зпід царського нагая, чим іншим невсилі привести до порядку.
Для ширення цих настроїв використовувано в першу чергу цю з російська наставлену інтеліґенцію, яка сяк-так уміла "по малоросійськи". Та на щастя командував галицькими військами, які ввійшли в Житомир, полковник Вольф. Він, хоч німець з походження, ясно здавав собі з цього справу, що ворогом є москалі й тому не вірив цим нашіптуванням і вимагав доброго до українських мас відношення, а при тому мав залізні нерви. Та ще декілька місяців до приходу Галицької Армії, т. зв. група от. Беня була відступила з Житомира під натиском такої акції "комісарів паніки", які витворили в командного складу уявлення величезних большевицьких сил довкруги Житомира тоді, як це були лише невеличкі загони ворожої кінноти.
Цікаво, що ці "комісари паніки" не діють безпосередньо, але завсіди через треті, четверті особи, використовуючи тих людей, які залюбки поширюють чутки, не пам'ятаю чи досліджуючи їх джерел. Згадаємо, що прим. у 1918 році австрійські команди часто мали за інформаторів російських інтелігентів, які свідомо чи несвідомо, виконували ролю "комісарів паніки", а поширюючи неправдиві інформації, спричинювали багато лиха цим командам і українському населенню та підсилили катастрофу 1918 року.
Сьогодні, коли нервовий стан так в усіх напружений, мусимо стерегтися впливів подібних "комісарів паніки", тимбільше, що від 1919 року вони ще удосконалили методи своєї праці і тепер не сплять, докладаючи всіх зусиль, щоб вносити недовір'я, штовхати непочитальних до шкідливих вчинків та шкодити загальній справі.
Вони самі ці "комісари паніки", залишаться у тіні і їм нічого не станеться. Та вони можуть принести багато біди тим, що не збережуть рівноваги, спокійних нервів і критичности до кожної інформації — зокрема тієї сенсаційної...
Всеволод Петрів, генштабу генерал-хорунжий. 