Жив на світі прокурор...

В м. Синяві живе собі прокурор Гомон і в нього є двоє очей: одно око — сонне, а друге, кажуть, не сонне. Сонним оком він зовсім нічого це бачить, а несонним бачить тільки дрібниці. Точно, як щедрінський прокурор!
В цьому ж районі вже давно так заведено, що шахраїв і порушників правил радянської торгівлі не чіпають. Живуть вони під крилом хорошого і спокійного прокурора.
Скажемо прямо: на початку серпня до прокурора Гомова надійшла заява. В ній керівник райторгвідділу тов. Демиденко викривав злочинну діяльність завідуючого їдальнею міського споживчого товариства — Германа Шаргеля.
— Нарешті таки, закличуть до порядку цього шахрая — думали в райторгвідділі. Проте, сталося навпаки. Прокурор Гомон не знайшов потрібним вникати в якусь там торгову справу. Не довго думавши, він написав постанову, яку ми нижче приводимо повністю, зважаючи на її виключну оригінальність.
"1940 року серпня 15 дня я, прокурор Синявського району розглянув кримінальну справу по обвинуваченню громадянина Шаргеля Германа Ароновича і знайшов, що Шаргель, працюючи завідувачем їдальнею зловживав своїм службовим станом, робив незаконні націнки на товари, але пояснив, що йому не давали ніяких установок і ні разу не слухали про нього питання на засіданні правління міського споживчого товариства. Крім цього Шаргель займався ще й такими справами:
1. Залишав після роботи робітниць в їдальні і...
2. Грубо поводився з клієнтурою, на це є багато скарг.
3. Допускав на кухню зовсім сторонніх осіб.
Зважаючи на те, що факти наведені в скарзі повністю ствердились, а в кримінальному порядку притягати до відповідальності Шаргеля недоцільно, постановляю:
Порадити голові правління райспоживспілки розглянути це питання на правлінні в присутності всіх робітників їдальні і вжити адміністративних заходів. Про вжиті заходи повідомте прокурора".
Документ свідчить, що в Синяві сидить прокурор з головою, а також і про те, чого варта ця голова...
Ів. Дон 