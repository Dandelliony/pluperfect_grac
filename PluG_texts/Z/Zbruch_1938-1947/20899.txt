◦ ◦ ◦ ◦ ◦ ◦ ◦ ◦ ◦ ◦

Війна не може нічого виграти, нічого направити й нічого розвязати.
Відповідь премієра Чемберлєна на промову канцлєра Гітлєра.
В часі дискусії над міжнароднім положенням, що відбулася в понеділок в анґлійській Палаті Громад, пос. Ґрінвуд від Лєйбур Парті заявив, що порозуміння В. Британії, Франції і Польщі не вистачає, щоб заспокоїти потреби теперішнього положення. Це порозуміння — це тільки початок дальшого, ширшого договору і Лєйбур Парті стоїть на становищі, що премієр повинен зібрати можливо якнайширшу групу, щоб протиставитися аґресії.
Нова доба в історії анґлійської заграничної політики.
Відповідаючи на цю заяву, премієр Чемберлєн висловив передовсім радість з того приводу, що між опозицією та урядом витворилася гармонія у справах закордонної політики, і далі надію, що Палата Громад підтримає йото пятницеву заяву, яка відкриває нову добу в історії анґлійської заграничної політики. Ця заява зводиться до того, що якби незалежність Польщі була загрожена і Польщі стала в її обороні, то Франція й Анґлія прийдуть їй з допомогою.
Анґлія не думає окружати Німеччину.
Що торкається закиду, буцімто Анґлія змагає до того, щоб окружити Німеччину, то насправді Анґлія хоче створити порозуміння і випадок, якби Німеччина намагалася запанувати над світом силою та насиллям. Тоді Польща не була би єдиною країною, якій загрожувала би небезпека, і тому складена заява відноситься не тільки до Польщі. Останні події виявили, що кожна країна, що сусідує з Німеччиною, живе в непевности щодо майбутніх намірів Райху. Якби такий погляд був наслідком непорозуміння і німецький уряд не мав таких задумів, то тоді заключені з того приводу порозуміння ніколи не почали б діяти і Европа могла б поступнево вернутися до мира; про непорозуміння можна би згодом забути. Тому підкреслюю — казав премієр Чемберлєн — що розмови між анґлійським урядом та урядами інших держав не є ніякою загрозою для Німеччини, доки Німеччина буде добрим сусідом. Посуджувати нас за політику окруження — це просто фантастична думка. Ми ведемо тільки політику самооборони.
Ідеольоґічні ріжниці не перешкоджують.
Хоч між Анґлією та Совітами говорив премієр Чемберлєн — є ідеольоґічні ріжниці, то у справі, про яку тепер іде, тих ріжниць не можна брати під увагу. Тепер іде про те, щоб зберегти незалежність усіх держав, яким загрожує аґресія. Тому незалежно від внутрішньої системи витаємо кооперацію з кожною країною, що протиставиться аґресії. Вірю — закінчив премієр Чемберлєн — що наша акція, яка щойно почалася і ще далеко не закінчена, виявиться зворотною точкою не в напрямі війни, яка нічого не може виграти, нічого направити і нічого розвязати, але в напрямі більш здорової ери, в якій розум запанує над силою а погрози уступлять перед спокійними і відповідно представленими арґументами.
Заява міністра Галіфакса в Палаті Льордів.
У цій самій справі й у цьому самому напрямі склав заяву у Палаті Льордів міністр закордонних справ льорд Галіфакс.
Міністерство воєнного засоблення.
ЛЬОНДОН, ПАТ. Премієр Чемберлєн заявив у Палаті Громад, що уряд розглядає тепер справу створення спеціяльного міністерства воєнного засоблення.
Заява Чемберлєна має значіння і для північної Европи.
ГЕЛЬСІНКИ. ПАТ. Хоча фінські часописи не зайняли ще становища супроти заяви Чемберлєна, можна зробити висновок, що фінська опінія переконана, що заява введе мирний настрій і має велике значіння також для північної частини Европи.
Страйк вуглевих робітників у Злучених Державах.
НЮ-ЙОРК. ПАТ. Тому, що виринули труднощі у переговорах у справі нової збірної умови в гірництві, в понеділок покинуло працю понад 300 тисяч гірників у цілих Злучених Державах. Як обраховують, страйк унерухомив три четвертини вуглевого промислу.
Німеччина забере частину війська.
БЕРЛІН. ПАТ. Урядово повідомляють, що "по установленні порядку і безпеки" у протектораті Чехії і Моравії канцлєр Гітлєр видав розпорядок, щоб частина стаціонованого там війська вернулася до місця постійного постою.
Громадські вибори в Болгарії.
СОФІЯ. ПАТ. В неділю відбулися в департаментах Враца і Бурґас доповняльні громадські вибори, які пройшли спокійно. Більшість вибраних кандидатів належить до проурядової партії.
Голяндія зброїться.
ГАГА. ПАТ. Голяндське міністерство національної оборони замовило у заведеннях "Фоккера" в Амстердамі 31 двомоторових водолітаків-бомбовозів. 