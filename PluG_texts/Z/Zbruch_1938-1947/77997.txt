Не час на слова

Боротьба за врожай почалася
Вже весна. Мине тиждень — другий і селянин вийде в поле, вийде в поле, бо кличе земля, кидатиме в землю зерно з думами, надіями на багатий урожай. Не залишити облогом і найменшого куска своєї землі — це знана річ. Але ж бо селянин дбає, щоб урожай був багатший: потребує армія, потребує місто. Що ж треба зробити для піднесення сільсько-господарської продукції. Не тільки управити в цілості свою власну й приділену пайку землі, — а ще збільшити площу під засів. Для цього всі межі мусять бути негайно заорані, а на їх місце залишити якісь знаки (каміння, палі, тощо). Хтось скаже: — а що там якась нікчемна межа, але подумати тільки — як багато тих меж! Заорання меж без сумніву дасть сотні гектарів під засів. Землю треба управити негайно, як тільки вона відповідно просохне. Не прогайнувати часу. Щоб заощадити насіння, треба використати для весняного посіву всі сівалки в громаді. Зерно має бути добірне, для нього воно мусить бути добре вичищене й добре протроєне. Якби не було насіння збіжжевих культур, треба засіяти, чи засадити поле пашними, або просапними рослинами. Що найдоцільніше управляти? Треба управляти картоплю, буряки, кукурудзу, конюшину, мішанку, олійні, волоконні рослини та різну городовину. Управну площу просапних рослин (передусім картоплі), городовини та пашних рослин треба збільшити вдвоє. Отож, і кусник землі не має лишитися необробленим і незасіяним. Також треба довести до найкращого стану сіножаті й пасовиська, а передусім виборонувати їх, вичистити відводнюючі рови та розкинути кретовиння. Роботи й роботи! Як то кажуть — кожна людина на вагу золота. Само собою зрозуміле, що якнайрішучіше забороняється в часі весняних робіт виїздити до міста, хіба що зайде конечна потреба. На випадок конечности треба мати посвідку на виїзд від голови громади. Гасло: Сусід — сусідові й село, як одна родина в час весни набирає ще більшої ваги. Коли хлібороб покінчив свою роботу, мусить помогти свому сусідові кіньми, інвентарем. Земля необроблена — то голод, то смерть. Не час на слова. Хто ухиляється від спільної праці, або зі злої волі не помагає кіньми й господарським знаряддям другому, є шкідником і буде покараний щонайменше конфіскатою коней і господарського інвентаря. Винагорода за працю кіньми є така: а) за день праці одним конем треба відробити два—три дні пішо; б) за день праці двома кіньми треба відробити чотири дні пішо. Хто вимагатиме за працю лихварських цін, на донесення голови громади буде покараний, а у випадках важких провин — стане перед наглим судом. Тепер не час на слова, тепер — час праці. Боротьба за врожай почалася. Не промарнуймо й одного дня. Прогайноване повернути — годі. 