◦ ◦ ◦ ◦ ◦ ◦ ◦

Результати повітряних боїв над Англією
ЛОНДОН, 28. (ТАРС). Агентство Рейтер передає короткий зміст виданої англійським міністерством авіації брошури про результати повітряних боїв над Англією. Найбільш інтенсивні нальоти, говориться в брошурі, були проведені німецькою авіацією в період з 8 серпня по 31 жовтня 1940 року. Протягом кількох днів південні міста Англії, в тому числі і столиця імперії, переживали такі бомбардування, яких не переживало ще ні одне місто в світі. Німецька авіація протягом цього періоду завдавала дуже серйозні пошкодження аеродромам, руйнувала заводи, в результаті чого випуск продукції тимчасово знижувався. За ці 84 дні (з 8 серпня по 31 жовтня) під час денних нальотів було вбито серед цивільного населення 1.700 чоловік і серйозно поранено 3.360; підчас нічних нальотів — вбито 12.581 і поранено 16.965 чоловік. Противник за ці 84 дні втратив 2.375 літаків. це число не входять літаки, знищені під час нічних нальотів. Англійська авіація за той же період втратила 375 льотчиків убитими і 358 — пораненими.
Воєнні заходи Австралії
ЛОНДОН, 29. (ТАРС). Агентство Рейтер передає, що згідно з офіціальними даними, опублікованими сьогодні в пресі, Австралія зможе довести чисельність своєї армії на середину 1942 р. до 600 тисяч чоловік. В серпні минулого року чисельність австралійської армії становила, згідно з заявою прем'єр-міністра Мензіса, 119 тисяч чоловік, особовий склад повітряного флоту — 30 тисяч чоловік і військово-морського флоту — 8 тисяч чоловік. З того часу Австралія провела ряд воєнних заходів, в результаті яких чисельність армії значно збільшилася. У відповідності з імперським планом підготовки льотного складу в Австралії проходить тепер навчання 50 тисяч чоловік. В територіальній армії налічується 250 тисяч чоловік.
До евакуації американських громадян з Франції
НЬЮ-ЙОРК, 28. (ТАРС). Як передає кореспондент агентства Юнайтед Пресс з Віші, за даними американських консульств, в окупованій частині Франції, головним чином в Парижі і його околицях, тепер знаходяться понад 1000 американських громадян. За словами кореспондента, евакуація американців гальмується відсутністю суден для відправки їх в США. Всі місця на американських пароплавах, які відправляються з Ліссабона (Португалія) вже розпродані аж до початку липня. В самому Ліссабоні тепер знаходяться 300 американців, які чекають можливості відправитись у США.
Війна на морі
ЛОНДОН, 29. (ТАРС). Морське міністерство повідомляє, що вчора в результаті дій англійських військово-морських сил в Середземному морі був пошкоджений італьянський лінкор класу "Літторіо". Дуже серйозні пошкодження дістали також два італьянських крейсери.
АФІНИ, 29. (ТАРС). Як повідомляє грецьке телеграфне агентство, 23 березня вранці грецький підводний човен "Трітон" потопив в Адріатичному морі недалеко від албанського побережжя італьянське транспортне судно "Карніа" водотоннажністю в 5.451 тонну.
СТОКГОЛЬМ, 29. (ТАРС). Офіціально повідомляється, що недалеко від Англії був потоплений шведський теплохід "Корсхамн" водотоннажністю в 9.175 тонн. З 37 чоловік команди теплохода врятовано лише 11.
Прийом королем Петром ІІ Івана Шубашича
БЄлГРАД, 29. (ТАРС). Як повідомляє бєлградська газета "Правда", король Петро II прийняв учора бана (губернатора) хорватської бановіни (губернії) доктора Івана Шубашича.
Воєнні операції в середземному басейні
ЛОНДОН, 29. (ТАРС). Лондонське радіо передає, що дві колони англійських військ негайно після зайняття Керега почали просуватися далі. Одна колона посувається в південно-східному напрямі по дорозі до Асмари, друга переслідує на північному сході італьянські частини, яка намагалися атакувати лівий фланг англійських військ. Англійські саперні частини відбудовують шлях, який був зруйнований італьянцями, що намагалось затримати просування англійських військ. Шлях з Керена на Асмару іде спочатку по горах висотою в 3 тис. футів над рівнем моря і далі по плато. Англійське командування не розраховує зустріті по дорозі до Асмари (100 км від Керена) і коло самого міста серйозного опору. В районі Асмари нема тих природних умов, які полегшували оборону Керена.
За повідомленням агентства Рейтер, англійські війська, що зайняли Харар, швидко наближаються до Діредауа, який знаходиться на залізниці Джібуті—Аддіс-Абеба. Захоплення Діредауа, заявляє агентство, дасть можливість англійцям використати єдину в Абіссінії залізницю.
Захоплений англійцями Харар є другим по величині населеним пунктом Абіссінії, важливим торговим центром і головним містом в найбільшій провінції. 