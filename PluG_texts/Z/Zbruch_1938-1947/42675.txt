Вічність

В музеї Івана Франка
"Слава — є патент на велич, який видається людством одній людині" — ці слова великого російського критика і публіциста Вісаріона Бєлінського мимоволі згадуються, коли переступаєш поріг будиночка по вул. Понінського — літературно-меморіального музею великого Каменяра Івана Франка.
Буря ламає і трощить віковічні дуби. Бурхлива хвиля моря розмиває гранітну скелю. Але ніяка сила не може згасити сонця, якому дано світити вічність. Ніщо не затьмарить слави, бо її дав народ.
Коли було проголошено відкритим літературно-меморіальний музей, в кімнатах, де жив і творив останні чотирнадцять років письменник-боєць, бадьоро і мужньо полилися слова "Вічного революціонера". Це було велично і хвилююче. І це було вперше в цих стінах. Здавалось, що письменник щойно встав зза столу і вийшов в сусідню кімнату — так свіжо звучить і зараз його мужній голос.
Наша ціль — людське щастя і воля,
Розум владний без віри основ
І братерство велике, всєсвітнє,
Вільна праця і вільна любов.
Ці слова поета написано на одній з стін музею. 1878 рік. 62 роки тому поет-титан проголосив мету свого життя, мету життя всього трудового людства — щастя, волю, велике, всесвітнє братерство, вільну працю і вільну любов. А як ці слова перекликаються з нашою метою, з метою громадян країни соціалізму.
Він іде з нами — поет, боєць, громадянин. Ми чуємо його ходу в наших колонах. Іван Франко бажав:
"...Для скованих волі,
Для скривджених кращої долі
І рівного права для всіх".
Найкращим пам'ятником йому є здійснення його вистраданих, виплеканих мрій. Сковані здобули волю. Скривджені мають щасливу долю. І рівне право існує для всіх.
Грудочка землі з Нагуєвич. Її принесли з рідного села Франка і поклали на скляне покривало його посмертної маски, що виставлена в музеї. Щось символічне є в цьому факті. Рідна мати — земля! Щоб вона рясніла квітами щастя, щоб вона ніколи не чула людського плачу — за це піднімав свій молот і довбав скелю Каменяр. За це він міряв довгі куряні шляхи до тюремного каземату з маленьким загратованим віконцем, яке заступало перед ним сонце.
В музеї багато речей, які зв'язані з великим іменем поета. Той стіл, за яким він писав. Ті листа, які він писав до Костомарова і Олени Пчілки. Ті рибацькі сіті, якими він любив ловити рибу і ті сіті, що він їх сам плів. Це про них писав великий сучасник і друг Франка Михайло Михайлович Коцюбинський:
"В своїй убогій хаті сидів він за столом босий і плів рибацькі сіті, як бідний апостол. Плів сіті, писав поему "Мойсей". Не знаю, чи попалася риба в сіті, але душу мою він полонив своєю поемою".
На стінах багато портретів Івана Франка. А навколо нього сучасники, його друзі по перу і боротьбі. Тут фотознімки, які особисто належали Франкові — Ольги Кобилянської, Михайла Коцюбинського, Бориса Грінченка, Володимира Гнатюка, Лисенка, Косачевої, Алчевської. Це цвіт українського народу. І в цьому цвіті, в цьому сузір'ї талантів — яскравою зорею горить ім'я Івана Франка.
В останній кімнаті музею, де звисає чорний креп, привертає увагу вінок, покладений на могилу Франка з написом, вилитим в залізі:
"Каменяреві соціалізму
робітники
Борислав
Дрогобич
1933".
Ливар, який виливав ці слова, боявся, що нахопиться поліція і він за це зазнає жорстокої кари. Але він відливав. Робітники, які везли цей вінок до Львова, боялися, що їх затримає поліція. Але вони їхали і везли. Бо ніщо не може знищити в народному серці любові до свого сина. Ця людина вічна, як вічне життя.
***
Музей Івана Франка відкрито. Сюди йтимуть трудящі, студенти, йтимуть діти. Вони принесуть свою любов до поета і вчитимуться в нього, як треба жити, як боротись за велику справу народу.
В музеї не все ще зібрано, що зв'язане з іменем Івана Франка. Він буде поповнюватися і стане справжнім науковим центром, де вивчатиметься багата спадщина поета-борця. Зі всіх кінців нашої вітчизни приїздитимуть люди в будинок по вул. Понінського, щоб познайомитись з життям Великого Каменяра, — чиє ім'я стоїть поруч з такими велетнями, як Шевченко і Коцюбинський.
Л. Речмедін 