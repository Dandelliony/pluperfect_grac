Йордан у Львові

Львів, 21 січня.
Знову по двох роках перерви Львів мав змогу відсвяткувати традиційно й урочисто свято Богоявлення. Ще в навечер’я свята, у неділю, 18 січня у всіх львівських церквах відбулася співана Служба Божа з вечірнею. По вечірні — свячення води. Спеціяльно врочистий характер мало свячення води в храмі св. Юра.
В понеділок, 19 січня, в день Богоявлення відбулася в ранішніх годинах у храмі св. Спаса традиційна Архиєрейська Служба Божа, яку целєбрував новий український єпископ, доктор теологічних наук, ректор Духовної Академії у Львові Преосвященний Йосиф Сліпий. На цій урочистій відправі приявні були в церкві представники українського громадського життя та українських культурних і господарських інституцій, представники Української Поліції та багато громадян. Найбільша у Львові церква не могла помістити всіх вірних. По Службі Божій уформувався процесійний похід, що вирушив на Ринок, де при керниці напроти наріжняка вулиць Гродзіцьких і Домініканської відбулось Свято-Йорданське водосвяття. Керниця прибрана святково смеречиною. На колюмні старий трираменний хрест, що тямить уже неодно врочисте водосвяття у Львові. Ринок заповнили тисячі народу по береги. Тісним перстенем облягають будинок ратуша. Кругом вулицею проходять процесії львівських церков із своїми парохіянами. Дальше зорганізовано йдуть українські установи, жіночі товариства, молодь. Рівною колоною йде відділ Української Поліції з сотником Пітолаєм у проводі. Скріплений хор співає українські коляди та щедрівки. Йде орхестра львівських трамвайників. Процесійний похід замикає кілька десяток українського духовенства з імпозантною постаттю нового єпископа. Відчувається врочистий, радісний настрій. Навіть сильний мороз не може його затерти. Українські поліцисти вдержують порядок, припинивши коловий рух довкола Ринку. Все видається новим: і само Водосвяття й ця багатотисячна релігійно-національна маніфестація, заборонені в минулих двох роках. По водосвяттю процесійний похід вертається до церкви. Преосвящений шле із свяченою водою благословення мешканцям і містові.
В оба святочні дні вечером Львівське радіо передавало концерт українських колядок і щедрівок. Це ще більше підкреслило врочистий характер Йордану в 1942 році.
(от). 