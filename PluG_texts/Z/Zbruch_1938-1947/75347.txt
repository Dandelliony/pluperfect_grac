Справа латинників у практиці

Недавно помістили ми на сторінках "Краківських Вістей" ряд статей п. І. Н. про справу українців римо-католиків. Сьогодні подаємо виїмок з одного листа з Тернополя, що кидає характеристичне світло на те, як у нас деякі люди практично розуміють цю справу. Факти подані в тому листі вказують, що питання римо-католиків у нас сильно занедбане. Очевидно, що в першій мірі винні ті, що займалися і займаються освідомленням нашого села. Маємо вражіння, що дуже часто воно мусіло бути дуже поверховне, коли сьогодні навіть учасники бібліотекарського курсу — отже еліта села — звязують українську національну приналежність з обрядом.
Виїмок зі згаданого листа такий: "Була тут п. Дорошенко, бібліотекарка "Просвіти" у Львові, на курсі бібліотекарів зі сіл і місточок Тернопільського повіту. Було 34 учасників. Курс закінчено 27 грудня 1942 р. П-ні Дорошенко оповідає, що на курсі бібліотекарів був також один українець римо-католик, найкращий ученик (слухач). Вона дала йому реферат на закінчення курсу. Він цей реферат підготовив, аж тут наші українці греко-католики наробили крику, що він "поляк". А наш римо-католик собі вперто твердить: — Я, — каже, — з мішаної родини, це правда, але моя мати українка і я почуваю себе українцем. У своїм ріднім селі я є бібліотекарем УОТ і голова УОТ мене післав на курс. А мій батько, хоч і римо-католик, ще за Австрії належав до т-ва "Січ". — Але греко-католики далі репетують, що він "поляк", бо "польські свята святкує". А римо-католик на те: — Святкую, бо це мій обряд.
Ціла історія дуже характеристична як причинок до нашого "приєднування" латинників. Як так будемо приєднувати, то мабуть ніодного не зєднаємо. Свого часу за Польщі, десь в 1930 роках о. Стрийський з Гостова у Станиславівщині був приєднав у своїм селі всіх римо-католиків до українського народу. В читальні того села був цілий виділ самі Франки, Бартки і т. д. Але він так не поступав".
С. Г. 