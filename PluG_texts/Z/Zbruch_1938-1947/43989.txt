◦ ◦ ◦ ◦ ◦ ◦ ◦

Драмгуртки до міцкевичівських днів. В університеті ім. Івана Франка почалася підготовка до 85-річчя з дня смерті польського поета-революціонера Адама Міцкевича. Університетський польський драмгурток під керівництвом артистки т. Хойнацької проводить репетиції інсценізації фрагменту з "Пана Тадеуша", а також репетиції художнього читання творів поета: "Ода до молодості", "Імпровізація" тощо. Український драмгурток підготовляє художнє читання фрагментів "Пана Тадеуша" і вірш "Чати" в перекладі М. Рильського.
Повідомлення. 18 листопада, о 8 год. вечора, в Будинку партпропаганди і агітації (Академічна, 13) відбудеться відкрита платна лекція польською мовою на тему: "Міцкевич, як революціонер" Читає лектор тов. Борейша. Квитки продаються щоденно в Будинку партпропаганди і агітації від 11 год. ранку до 11 год. вечора. Ціна квитка 1 крб.
Пригоди. 8 листопада на Зеленій вулиці м. Львова, проти будинку №99, трапилась аварія легкової автомашини ФК 46-71, що належить авторемонтній базі облмісцевпрому. Винуватцем аварії є шофер Симон Е. Ю., який, ведучи машину, в нетверезому стані, наїхав на дерево і телеграфний стовп. В наслідок аварії, машина вийшла з ладу. Шофер Симон притягається до відповідальності.
Повідомлення ТАРС. Газета "Нью-Йорк уорлд телеграмм" опублікувала повідомлення редактора закордонного відділу газетного тресту Скріппс Говарда — Сіммса, який твердить нібито японський посол в Москві Татекава запропонував Радянському Союзові "всю або частину Британської Індії, якщо Радянський Союз приєднається до коаліції трьох держав", а також зробив пропозицію "про уступку Східного Сибіру Японії".
ТАРС уповноважений заявити, що це повідомлення є безглуздим і зовсім не відповідає дійсності. Агентство Юнайтед Пресс повідомляє: "В дипломатичних колах повідомляють, що Японія досягла угоди з Радянським Союзом, яка визначає сфери впливу на Далекому Сході і передбачає припинення допомоги Чунціну, з боку Радянського Союзу". ТАРС уповноважений заявити, що це повідомлення не відповідає дійсності. 