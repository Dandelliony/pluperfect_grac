Нунцій Кортезій у Львові.

Слово Нунція Кортезія з нагоди його побуту у Львові.
Від самого початку моєї місії у Польщі постановив я собі відвідати це славне місто, що притягало мене своєю історією, своєю культурою та тією упривілеєною обставиною, що є осідком трьох архиєпископатів, що у величавій ріжнородності образів унагляднюють соборність Римської Церкви, Матери й Учительки всіх Церков.
Виконуючи ту постанову, радію тим більше, що Його Святість Пій XI. повірив мені почесний обовязок бути речником Своєї батьківської ласкавости для всіх вірних народів, тієї ласкавости, що з нею Він ніколи не перестає глядіти на цю вибрану частину Христового стада, що її колись особисто відвідав та пізнав її потреби.
У глибокому почутті загального батьківства, що має джерело у Серцю Христа, Якого Намісником є на землі, Святіший Отець з великою трівогою дивиться на ці поділи, антаґонізми та борні, до яких втягнені сини цієї землі, що вже спричинили стільки лиха і загрожують ще більшими.
Тимто і зрозуміле, чому Папа, що всіх, одиниці і народи, без ріжниці обіймає у любові Христа, з найбільшою журбою звертається до цих народів, упоминаючи їх, щоб негайно понехали ненависть та гнів і зложили їх на жертівнику спільного добра та знайшли дорогу до взаємного порозуміння.
Св. Отець поручає лише перевести в діло євангельський закон: "Любіть себе взаємно", цей закон, обєднуючи народи в атмосфері братньої любови, відкриває дорогу до справедливости при рівночасному пошануванні прав кожного зокрема, та заохочує їх шукати розвязки всіх проблєм "зброєю світла, любови і справедливости".
Св. Отець багато надій для успокоєння настроїв покладає на працю і світського і чернечого клиру, що в особливий спосіб є служителями мира і любови.
Католицькі священики у своїх людях, до якої вони нації, кляси чи партії не належалиб, бачать лише душі, скроплені найціннішою кровю Ісуса Христа, що їх мають спасати й освячувати. І тому вони, що неначе поставлені у вищій площині, покликані до того, щоб розвинути безкорисну акцію доброти і поєднання, бо це діло великої заслуги і для Церкви, і для власної Батьківщини.
Апостольський Нунцій у гр.-кат. Богословській Академії.
Вчора в пізних пополудневих годинах Богословська Академія витала у своїх мурах Апост. Нунція архиєп. Ф. Кортезія. Нунцій приїхав з митрополичої палати, де відбував конференцію з Ексц. Митрополитом, і в товаристві о. ігумена Кл. Шептицького та пралата Пачінія зявився в церкві св. Духа. При вході привитав Його о. мітрат П. Сліпий разом з настоятелями Духовної Семинарії. Всі були в ясних ризах. Були теж у церкві оба львівські єпископи, Кир Іван і Кир Никита, далі представники гр.-кат. Чинів, професори Академії, студенти та кількох запрошених гостей з кол. католицького громадянства. Коли Нунцій підійшов до престола, повитав Його латинською промовою о. ректор Сліпий. Висказуючи радість з приводу відвідин Достойного Гостя, промовець пригадав, що з мурів тієї Семинарії, які мають честь витати Репрезентанта св. Отця, вийшло 8 тисяч священників, більше ніж 50 митрополитів, архиєпископів та єпископів. Отсі віддані слуги Христа приїздили сюди з усіх земель, де живуть українці, без ріжниці державної приналежности, не лише з Европи, але теж з обох Америк, вони належали не лише до української народности, але походили також з Росії, Білоруси, Румунії, Мадярщини, Югославії, Болгарії. Ті цифри і засяг впливу Семинарії вказують на великий вклад, який вона дала у скарбницю вселенської Церкви. З просьбою апостольського благословенства закінчив о. ректор свою гарну промову. Апост. Нунцій відповів у коротких словах та уділив усім апостольського благословення.
Після того Нунцій оглянув музей і бібліотеку Академії, викладові салі, робітні і молитовницю. Потім відбулася у Його честь коротка академія, яку влаштували студента богословії майже без підготови. На її програму зложилися: промова о. ректора Сліпого, в якій він заторкнув взаємин України з Апостольською Столицею, що почалися ще за папи Інокентія ІІІ. та що їх потім продовжували папські лєґати. Далі були точки вокальні, інструментальні, деклямація і сольоспів — усе виконане силами студентів Богосл. Академії.
Після академії відвідав Нунцій гр.-кат. Малу Семинарію, де його повитав о. ректор М. Хавлюк. Потім був у рефектарі Великої Семинарії на спільній вечері, в якій взяли участь оба єпископи, священники-професори Богословської Академії і питомці. У Його честь підніс о. мітрат Сліпий відповідний тост, на який відповів Апост. Нунцій короткою промовою, зверненою до питомців як будучих священників.
Апост. Нунцій покинув мури Богосл. Академії по год. 9-ій вечором.
Ціле приняття пройшло в дуже милій атмосфері. Воно залишило на учасниках вражіння достойної і дискретної імпрези, проте замітної і своєю культурною вибагливістю. 