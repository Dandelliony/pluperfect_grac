Чи є потреба завозити в Яворів будматеріали?

Цими днями відбулось засідання комісії місцевої промисловості Яворівської районної Ради депутатів трудящих з участю керівників підприємств і кооперативних об'єднань. Обговорювалося питання розвитку промисловості в 1941 році в зв'язку з постановою Раднаркому СРСР і ЦК ВКП(б) "Про заходи по збільшенню виробництва товарів ширвжитку і продовольства".
На нараді наводились досить характерні факти, які свідчать про великі можливості в розвитку місцевої промисловості. Директор райзмішторгу тов. Піпо говорив, що населення всюди вимагає в магазинах лижі, дитячі санки, лопати. Цих речей часто в продажу не буває. А між тим в районі багато лісу, є кваліфіковані майстри, які могли б виготовляти і лижі, і санки, і лопати.
Заслуженій критиці була піддана діяльність керівників райпромкомбінату. В минулому році в район було завезено райспоживспілкою різних товарів ширвжитку на 900.000 карбованців. Добру половину цих товарів можна виробляти в районі, використовуючи місцеві ресурси. В район, наприклад, завозять цеглу, вапно, дахівку в той час, як дуже легко налагодити виробництво цих будматеріалів на місці.
На нараду прийшов селянин-кустар з села Наконечне тов. Лелюка. Довідавшись про що йде мова, він попросив слова.
— Тут я чув, що говорили про дахівку, — сказав він, — так дахівку досить легко виробляти у нас. Ось в Наконечному є й глина і пісок доброї якості, в мене є навіть станок. Доручіть мені цю справу. Я вже постараюсь у скорому часі налагодити виробництво.
Тепер комісія місцевої промисловості, враховуючи матеріали наради, складає план організації виробництва товарів ширвжитку, щоб його затвердити на наступній сесії районної Ради депутатів трудящих.
Т. Бездітний. 