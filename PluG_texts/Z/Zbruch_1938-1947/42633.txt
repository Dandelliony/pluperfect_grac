Свято української книжки і преси.

В неділю 13. жовтня ц. р. відбулось у Кракові гарне свято української книжки й преси заходом "Українського Видавництва" у Кракові. В цьому наміренні о. крил. д-р П. Хрущ відправив в год. 12-ій у парохіяльній церкві Службу Божу, підчас якої виголосив прегарну проповідь про значіння книжки й преси о. д-р І. Гриньох. Одночасно у православній церкві о. М. Гриневич відправив Службу Божу в цьому наміренні, а о. парох М. Волків відслужив молебень і виголосив з цієї нагоди гарно продуману проповідь.
В год. 7.30 вечором відбувся в переповненій салі "Старого Театру" святочний концерт, який відкрив промовою голова Надзірної Ради "Українського Видавництва" проф. д-р В. Кубійович. Свято друкованого слова, яке — підкреслив промовець — влаштовуємо сьогодні — має за собою в Західній Україні довгу традицію. Тепер уперше святкуємо його — по однорічній перерві — в зовсім інших умовинах на західніх смугах нашої етноґрафічної території в межах Великої Німеччини. На цих саме наших західніх окраїнах треба поширити друковане слово більше ніж на інших наших землях, бо вони находилися під страшним переслідуванням польських урядів. Тут не лише не могли вдержатися українські видавництва й друкарні та не могли появлятися українські книжки й часописи, але не могли взагалі поширюватися українські книжки й преса, що появлялися у Львові. І хоч ми розуміли значіння українського друкованого слова для окраїн, але розуміли його на свій лад поляки і тому не дозволяли поширювати його. Наслідком цієї політики ще рік тому не було тут ніяких запасів книжок, ніодного українського видавництва, ніодної друкарні, ніодного часопису та напів грамотне населення, непривичне до української книжки.
Але змінилися часи під німецькою владою. У Кракові повстало "Українське Видавництво", що за несповна рік свого істнування видала вже понад 100 книжок у накладі 5 міліонів, видає 5 часописів і з кожним днем щораз то краще розвивається. Одначе перед "Українським Видавництвом" завдання дуже великі, бо нині маємо вже густу сітку читалень і шкіл. До того маємо ми тут можливости свобідного розвитку українського друкованого слова. Тому на "Українське Видавництво" спадає не лише обовязок дати книжку селянам та інтеліґентам, але зберегти дорібок наших попередників, себто передрукувати коло 10 тисяч творів наших письменників і розвивати далі тут цю творчість, яка деінде неможлива.
Маючи на увазі ці великі завдання, що їх мусимо сповнити, рішено тепер у місяці жовтні, присвяченого вже по традиції популяризаційній акції поширення українського друкованого слова — поширити ще більше друковане слово на західніх окраїнах для добра українського населення. Щойно опісля візьмемо на себе ширші обовязки.
З черги хор "Сурма" відспівав пісню "На прю" — М. Лисенка, після чого проф. д-р І. Раковський виголосив основний реферат про значіння книжки для культури, що його подаємо на 5-ій сторінці.
Музична частина концерту була багата й цікава. І виконавці і добір творів свідчили, що і тут входимо постепенно до більш правильного ритму життя. Краків видав оце добрий аматорський мужеський хор. Нині відбувся дебют цього хору. Чули ми його вправді вже при кількох нагодах, зокрема чуємо щонеділі у церкві, де під рукою свойого адміністратора й голови О. Улицького викликує своїм високомистецьким співом почуття глубокої реліґійності. Одначе щойно тепер хор "Сурма" вперше виступив із довшою концертовою програмою ще й під проводом проф. Богдана Пюрка. Перше, що нас застановило, це добір поважних і важких річей. І він зовсім на часі. Досі на всяких імпрезах вичерпано майже всі лекші й ефектовніші твори нашої вокальної літератури. "Сурма" пригадала присутнім, що: в нас є важчі, гарні річи, необчислені на сам ефект. Таке "На прю" Лисенка, "Ой видно село" і "Хор підземних ковалів" ставлять до хору великі технічні вимоги. І треба признати, що саме ці речі вийшли вдатно. Тут найкраще можна було підхопити наскрізь поважний підхід до свойого завдання і в дириґента і в хористів. Інтонаційна певність у річах із частими модуляціями, гострий ритм, передумана і випрацьована динаміка. Сам хор зіспіваний, звучить та елястично реаґує на бажання дириґента. І хоча акустика салі та деякі моменти перших тенорів причинилися до не все вдатної звукової повноти хору, то все ж таки в деяких річах, зокрема у прегарно вирізьбленому українському "марція фунебре" Леонтовича "Козака несуть" хор був на повній мистецькій висоті. Подібні, повні смаку вражіння зажили ми в зразкових крещендах в "На прю", при сильних ударях підземних ковалів Людкевича, у зворушливій ліриці Ф. Колесси при "Спіть хлопці, спіть" та в усе милих "Золотих зорях" О. Нижанківського із надзвичайно культурним барітоновим сольом п. О. Стецури.
Можемо тільки радіти, що знайшлися люди, які стільки праці і вільного часу присвячують рідному вокальному мистецтву. Додатні висліди цієї праці вже є і віримо, що будуть ще кращі.
Дуже симпатичні були виступи двох солістів цього вечора: пяністки Марти Кравцівної та оперового співака Зенона Дольницького. П. Кравцівна вже має у нашому громадянстві "марку" доброї пяністки ще із львівських виступів. Останній виступ лише підкреслив добрі прикмети нашої пяністки. Виконання важкого "Карнавалу" Шумана дозволила нам потонути глубоко в музику, відчути всі такі різні картини цієї речи: мелянхолійні вальси мішались із ґротесковими фіґурами у розмріяній музиці німецького романтика.
Зенон Дольницький пригадав нам наших найкращих солістів. Публика оплескувала нашого відомого барітона дуже бурхливо. Голос Дольницького гарний, сильний та вправний. Слід на ньому і добру школу й артистичний розмах. Крім трьох річей Сочинського заспівав ще арію з опери "Андреа Шеніє" Умберта Джіордано та на "біс" "Ляйзе флеген" Шуберта і повну чуття річ Тості "Форреі моріре". Особливо вдячні ми йому за нашого Сочинського. Дискретний фортепяновий дострій спочивав у руках п. М. Колтунюківної.
Вкінці слід згадати, що бурю оплесків викликав Ю. Ґеник-Березовський, який по мистецьки віддеклямував вірш Б. Лепкого "Три книжки", та на настирливе домагання публики вірш Олеся "Ще вернемося".
Свято закінчено відспівання національного гимну. 