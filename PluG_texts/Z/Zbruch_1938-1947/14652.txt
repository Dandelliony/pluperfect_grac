Перша Українська Національна Центральна Рада в Ужгороді не погоджується на плєбісцит.

Перша Українська Національна Центральна Рада ухвалила на засіданні 25. ц. м. резолюції, в яких:
1) Признає мадярські територияльні домагання лише наскільки вони відповідають національному складові населення.
2) Відкидає проєкт плебісциту.
3) Висловлює в імени всього населення краю бажання залишитись у федерації зі Словаччиною та Чехією.
Уряд Карпатської України припинив комуністичну партію.
Міністерство внутрішніх справ Карпатської України видало розпорядок, яким припинює діяльність комуністичної партії у краю.
Мадярщина хоче забрати Карпатській Україні 1982 квадр. кільометрів простору з 218.000 населення.
Як подає преса, Мадярщина домагається звороту простору величини 11.268 кв. кільометрів, з населенням 1,320.000; з того на Карпатську Україну припало би 1,982 кв. кільометри з 218.000 мешканців.
Дотепер Словаччина згодилася віддати Мадярщині 5,784 кв. кільометри з 395.000 мешканців (350.000 мадярів і 45.000 словаків).
Найзавзятіші переговори йдуть на Кошиці.
Мін. Бек не поїде до Берхтесґаден.
У польській пресі появилась така вістка: У звязку з вістками з Берліна про пляновану поїздку мін. Бека до Берхтесґаден, варшавські міродатні кола заявили, що ця поїздка тепер не актуальна.  