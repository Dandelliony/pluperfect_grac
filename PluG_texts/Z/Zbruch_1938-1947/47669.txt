Над змінною книжкою дипльоматії

(Від нашого кореспондента)
Берлін, в лютому 1941.
Великі переміни в американській дипльоматії відбились гомоном по всьому світі. Всесвітня прилюдна опінія бачить у них підготову "відповідних людей на відповідних місцях", у звязку з подіями, що їх чекає світ у 1941 році. Але й на перемінах серед берлінського дипльоматичного корпусу можна студіювати, (може ще краще, як на американських), всі фази політичних подій великого стилю, можна знайти багатий матеріял до рефлєксій над змінливістю сучасної політики.
Саме тепер вийшла по довшій перерві "книжка-виказ членів дипльоматичного корпусу в Берліні", яка звичайно появлялася в листопаді й квітні кожного мирового року. В порівнанні з попередніми випусками має ця книга багато змін, будучи наче дзеркалом европейських метаморфоз за останнього півтора року. На початку 1941 року, що — за словами канцлєра Гїтлєра — буде переломовим роком війни з Анґлією, істнує в Берліні 11 амбасад, 29 посольств та один постійний заступник інтересів. Перед війною, в квітні 1939 року, було тут 15 амбасадорів, 37 послів і двох заступників, що репрезентували в німецькій столиці інтереси своїх народів, держав, монархів та урядів. Воєнні події й великі зміни на державно-територіяльній европейській карті відбилися також на складі берлінської чужинної дипльоматії. Разом з вибухом війни виїхали з Берліна амбасадори Польщі, Анґлії та Франції, а крім них посли Іраку, Південно-Африканської Унії і Єгипту. Трьох перших дипльоматів згадують ще й досі в Берліні, бо їхні прізвища появляються раз-ураз у звязку з різними історично-політичними публікаціями та щораз новими ревеляціями.
Колишній польський амабасадор у Берліні, Ліпський, славився тут... найкращим вином, яке стояло в пивницях посольства при Курфірстенштрассе. 49-літній, з мяким жіночим голосом, належав він до тої верстви польської інтеліґенції, що жила виключно з держави. На початку своєї діяльности дістав лицарське відзначення найбільшого польського ордеру за працю над устійненням польських східніх кордонів, пізніше ж від 1927 р. брав участь у всіх польсько-німецьких переговорах. Після підписання пакту про ненапад, Ліпського, цілком зрештою пересічного дипльомата, піднесли до ступня амбасадора. Намагався він грати в Берліні велику ролю. Супроти найнезамітнійшого з усіх своїх гостей був польський достойник так перебільшено ввічливий, що аж дивував усіх своєю нещирою рутиною. Цей саме Ліпський сказав останнє польське "ні" пізнім вечором 31 серпня 1939 року, коли німецький міністр фон Рібентроп спокійно запитував, чи амбасадор має повновласті вести переговори про мирову полагоду розпаленого конфлікту. Переїхавши через Швайцарію до Франції, вступив Ліпський до польської армії. Після упадку Франції — як повідомили недавно німецькі щоденники — втік до Анґлії.
Анґлійський амбасадор сер Невіль Гендерсон, що виїхав з Німеччини через Голяндію 4. вересня 1939 року, забравши з собою до ваґону невідлучного собачку, — широко відомий зі своєї дипльоматичної діяльности. Це за його літаком, що двічі літав з Берліна до Лондону, слідкував в гарячі серпневі передвоєнні дні цілий світ. Амбасадор Франції Кулондр, ворог Німеччини, прибув до Берліна просто з московського становища. Всі його політичні рапорти перестерігали Францію перед німецькою вигаданою небезпекою. Його діяльність не давала згори ніякої запоруки щасливої розвязки німецько-французьких відносин...
Згодом в дипльоматичному берлінському корпусі прийшли ще й інші зміни. Після вмаршу в Норвеґію німецьких військ мусів покинути Берлін посол того краю, що його король і уряд вороже поставилися до німецької армії. Кілька неділь пізніше така доля зустріла послів Бельґії, Голяндії та заступника Люксембурґа. Чергове зменшення дипльом. корпусу прийшло по включенні трьох балтійських держав до СССР. Тоді зліквідували литовське, латишське та естонське посольства.
В останніх часах мали місце також поважні персональні зміни в берлінському складі дипльоматів. Ніппон та Совіти вислали сюди нових представників: Москва — заступника Молотова, ам. Деканозова, Hіппон — ґен. Ошіму, який прибуде до Берліна в найближчих днях та який уже раз репрезентував свій край в Німеччині.
Велике політичне значіння цих двох номінацій загально відоме. Цікаво виглядає справа американського амбасадора: містер Вільсон усе ще формально ним є, але на ділі його відкликали, ще надовго перед війною без іменування заступника. Німецька сторона відповіла таким самим протисобом. Назвище американського амбасадора все ще читаємо в книжці дипльоматів, але це вже не має практичного значіння: в міжчасі цей дипльомат осягнув передбачену границю віку.
Тому, що амбасадорів вичислюють по черзі відповідно до їх літ служби (той службовий час рахується від дня передачі їхніх поручальних листів Фірерові), повстає такий образ: репрензентант Святого Престолу, папський нунцій Чезаре Орсеніґо головує в дипльоматичному корпусі, як "староста", старостиною є дружина найстаршого з черги дипльомата, тепер — жінка китайського амбасадора. На кінці цієї листи стоять Росія та Ніппон. Між 29 репрезентованими в Німеччині чужинними посольствами зайшли також більші зміни. Перебував тут м. ін. представник Ірляндії, що одинока з бритійських доміній проголосила себе нейтральною й не забрала свойого посла. Румунського посла відкликали недавно до Букарешту, де мав він стати міністром закордонних справ, одначе в міжчасі ґенерал Антонеску змінив цілий уряд і дипльомат не обняв свого становища.
З Францією не має ще Німеччина дипломатичних взаємин. Війна скінчилась, але мира не підписали. У ваґоні в Компієн заключили лише договір про припинення боїв. Офіціяльний контакт Німеччини з урядом маршала Петена відбувається за посередництвом німецької розємчої комісії, при якій урядує представник міністерства закордонних справ: німецький посол в Парижі Абец акредитований не при Петені, лише при головнокомандуючому німецькими збройними силами в занятих французьких територіях. Італія, Ніппон і Америка мають в Берліні найбільші політичні місії. Ніппон наприклад має аж 18 військових аташе при амбасаді, іменованих здебільша, підписанні пакту трьох. Роль 19-ти секретарів американського посольства можна зрозуміти легко, пояснюючи її не так німецько-американськими взаєминами, як тим, що Америка опікується інтересами анґлійських громадян у Німеччині.
Так ось цікаво виглядає найновіша книжка берлінської дипльоматії. Життя пише в ній частіше, як в будьякий іншій. Ніхто не сумнівається, що в цьому році запише воно в цій книжці ще значніші зміни.
КТВ. 