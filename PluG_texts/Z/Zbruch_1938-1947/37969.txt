Будівництво нового водогону для Львова. — Нарада в справі соціалістичної реконструкції Львова.

Будівництво нового водогону для Львова.
Радянський Львів швидко зростає. Відкрито чимало нових підприємств, розширено старі заводи, фабрики, виростають нові житлові будинки тощо.
Бурхливий розквіт міста викликав великий попит на воду. Старий водогін, який бере воду з джерел Добростанської Волі, працює на максимальну потужність. Він не може задовольнити повністю потреб міста, що день у день зростають.
Враховуючи все це, Львівська Міська Рада вирішила збудувати для Львова новий водогін. Вже Водоканалтрест виготовив проект будови. Новий водогін буде постачати воду з джерел Рясної-Руської. Як відомо, вода з цих джерел відзначається своєю хрустальною чистотою.
Підготовка до будівництва почалась. На лінії Львів—Рясна-Руська підвозять матеріали. Новий водогін даватиме 8.216 кубічних метрів води на добу. Нарада в справі соціалістичної реконструкції Львова
19 червня в міській Раді відбулася нарада в справі соціалістичної реконструкції Львова. На нараді було заслухано доповідь тов. Кас'янова (Діпроміст) про складання плану соціалістичної реконструкції м. Львова.
Тов. Кас'янов, розповідаючи про проект міста, навів досить цікаві факти з історичного розвитку міста та його перспективи.
— До приходу Червоної Армії в Західну Україну, у Львові, — говорить тов. Кас'янов — як встановлено нами, було зв'язано з промисловістю лише 28 проц. населення, тоді, коли основною базою розвитку міста, за радянською методологією, є промисловість. Плануючи дальший розвиток міста Львова, Діпроміст враховує це. Ми вважаємо, що дальший хід розвитку промисловості дозволить довести населення міста до 700 тис. чоловік.
Далі доповідач наводить цифри, що характеризують в минулому застій росту населення Львова. Так, у 1931 році було 316 тис. населення, а в 1939 році воно зросло лише до 340 тис. Забудування мі ста весь час провадилося хаотично, без всякого плану, без урахування інтересів трудящих мас. Є чимало випадків, що біля великого скупчення житлових приміщень є по 4—5 невеликих підприємств, що зовсім заперечує нашим радянським законам забудови міст.
До цього часу не було зроблено справжньої гідрогеологічної розвідки Львова, що унеможливлює дальніше будівництво міста.
Генерального плану реконструкції Львова ще немає, він буде складений в 1941 році. Але вже цим проектуванням передбачається зробити дуже багато. Збудувати справжню каналізацію, якої до речі, у Львові немає, впорядкувати міський транспорт, газифікувати всі громадські і комунальні приміщення, закріпити за Львовом лісозахисну смугу. Передбачається також змінити деякі міські магістралі, а також збудувати міський майдан площею в 3—4 гектара, стадіони тощо. Велика увага приділяється схороненню архітектурних і історичних пам'ятників культури.
На проектування міста урядом відпущено в цьому році 250 тис. карбованців.
Виступаючі на нараді товариші подали ряд зауважень і пропозицій, які будуть враховані при дальшому плануванні міста.
Реконструкція Львова буде проводитись протягом 10—15 років. 