Своєчасно завозити товари на село. — Бракороби з шклозаводу №2

Своєчасно завозити товари на село
Погано торгують в Краснянському районі. Райспоживспілка мало дбає про своєчасне і повне забезпечення сіл товарами. В крамницях споживчих товариств селяни часто не знаходять потрібних їм товарів, в той час, як вони лежать на складах.
18 червня база райспоживспілки одержала велику партію мануфактури, а на місця цей товар потрапив лише через два тижні. Господарське мило, одержане на базі 15 червня, пролежало там до 26 червня, чекаючи фактури. На протязі 2-х місяців споживчі товариства не завозили сірників, гасу, дріжджів, інших товарів повсякденного вжитку.
Ці обурливі факти викликають справедливе незадоволення селян. Та це мало турбує голову правління райспоживспілки тов. Воробйова.
Н. Курінний. Бракороби з шклозаводу №2
19 червня львівський шклозавод №2 відправив лікер-горілчаному заводові чергову партію посуди. Та й на цей раз ніяких змін в покращанні якості пляшок не сталося. 2.584 однолітрових, 900 півлітрових пляшок — це майже 100-процентовий брак.
І хоч працівники лікеро-горілчаного заводу №1 склали акта, де вказали на низьку якість посуди. 21 червня шклозавод знову прислав 3.860 однолітрових бракованих пляшок. З цього приводу ще раз попереджено керівників шклозаводу про недопустимість таких обурливих явищ. Але, як видно, це друге попередження не допомогло.
Зовсім недавно, 9 липня, довелося ще раз забракувати і повернути шклозаводові до 20 ящиків стопроцентного браку.
Директор заводу тов. Чемоданов, щоб зняти з себе відповідальність за низьку якість продукції, вигадує десятки причин. Спершу тут посилалися на нестачу сировини. Зараз завод сировиною в достатній кількості забезпечений. В чому ж річ?
— Бачте, у нас піч забруднена і не може дати високоякісної маси, — знову скаржаться керівники заводу.
Радянський споживач чекає від соціалістичного підприємства продукції високої якості, значно вищої ніж була вона до приходу Червоної Армії. Священний обов'язок керівників радянських підприємств — повсякденно задовольняти вимоги споживачів, боротися за честь фабричної марки.
Ол. Степовий 