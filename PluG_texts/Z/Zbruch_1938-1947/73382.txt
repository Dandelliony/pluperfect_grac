◦ ◦ ◦ ◦

Авторський вечір. Світлиця Співробітників Культурної Праці УЦК — Літературно-мистецький Клюб — влаштовує сьогодні, у суботу, 21 XI. ц. р., в год. 17-ій у власній залі при вул. 29-го Червня ч.10. — Авторський вечір, присвячений творчості письменника Ростислава Єндика. Вечір носитиме характер літературного ярмарку. Вступне слово виголосить ред. Михайло Бажанський. Прокурором суду буде Д-р Григорій Лужницький, адвокатом — мр. Юрій Стефаник. Уривки з творів читатимуть: дир. Володимир Блавацький, артист Сергій Дубровський та артист Богдан Паздрій. По вичерпуючій програмі суду відбудеться дискусія, в якій братиме участь теж публика. — Правління Клюбу запрошує всіх любителів літератури на цю надзвичайно цікаву і рідку літературну імпрезу.
"Розпізнавчі карти" для українців. Від 1 листопада в Тернополі ведеться підготовча робота для видачі розпізнавчих карт для українців. У зв'язку з цим в Українському Окр. Комітеті сильне оживлення. Українці міста Тернополя одержують виказки національної приналежности, яка є одною з перших передумов одержання розпізнавчої карти.
Лікувальні оселі УЦК в Моршині. Крім відпочинково-лікувальних осель у Криниці, наладнує УЦК з 1-им грудня ц. р. подібні оселі у живці Моршині біля Стрия. З побуту в них можуть користати в першу чергу ті українські громадяни, що потребують лікування купелями. Про умови прийняття та всі ближчі пояснення звертатися до найближчого УЦК (УОК) і Делеґатури.
Поштових голубів не вільно держати. З днем 1 листопада ц. р., став обов'язувати на терені Галичини розпорядок з 9 квітня 1941 р., що відноситься до держання поштових голубів. З того розпорядку для інформації подаємо те, що найважніше: Держання всякого роду поштових голубів у Ґенерал-Ґубернаторстві заборонене. Поштовими голубами вважається всі голуби, які надаються до передавання відомостей. Ужиткових і декораційних голубів не вважається поштовими голубами. Поштових голубів треба позбуватися до 30 листопада 1942 р. і усунути призначені або відповідні для них уладження. Держати ужиткові і декораційні голуби можна лише за дозволом. Дозвіл дає окружний (міський) староста тому, хто склав прохання. Кожної хвилини можна його відкликати; воно може бути залежне від умовин. Удержувач обов'язаний провадити список про кожночасну кількість голубів. Якщо прохання про дозвіл удержувати ужиткові і декораційні голуби буде відкинене, то треба позбутися їх до місяця після повідомлення про відкинення; треба також усунути призначені для них уладження. Кожний обов'язаний чужі, заблукані до нього, як теж знайдені мертві або ранені поштові голуби всякого походження разом з обручками, футераликами на звідомлення, як теж окремо знайдені обручки поштових голубів і футералики на звідомлення віддати негайно, подаючи стан речі до найближчої станиці німецької адміністрації.
Висадки порічок і аґресту. Минулої зими морози знищили овочеві дерева, як у приватних садах, так і в шкілкових культурах. У зв'язку з тим, відповідні чинники почали акцію доповнювання знищених садів шляхом розмножування висадків порічок і аґресту. З тією метою наложено континґент на поодинокі шкілки овочевих дерев у Ґ.-Ґ. На Галичину приділено континґент у кількості 200 тисяч висадків. Шкілки одержали відповідні директиви з Відділу Прохарчування й Хліборобства, реферат Городів і Виноградництва, в якій мають продукувати висадки, щоб приготовити весняну акцію. 