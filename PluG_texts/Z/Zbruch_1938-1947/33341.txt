◦ ◦ ◦ ◦ ◦ ◦ ◦

Видача радянських паспортів. З 1-го березня у львівській області розпочинається видача населенню радянських паспортів. Вже приступило до роботи 70 паспортних пунктів, з них 33 у місті Львові. По місту та райцентрах області розвішені спеціальні оголошення про строки явки для одержання паспортів по окремих вулицях. 28 лютого по районах міста відбулися інструктивні наради управителів будинків.
На 12 підприємствах міста Львова прочитано лекції про радянські паспорти. Фотокінотрест організував у Львові 4 спеціальних фотоательє для виготовлення фотокарточок для паспортів. На підприємствах міста: кондиторській фабриці ім. Кірова, пивному заводі, трамвайному парку організовано спеціальні пункти.
Прибуває 140 тракторів. Як уже повідомлялось, в нашій області організовується 20 машинно-тракторних станцій (МТС). Для новоутворених МТС відправлено 140 тракторів, які днями прибувають в райони області.
Перші тонни вугілля. Львівський трест "Шахтстрой" будує в місті Кремінець 2 вугільні шахти. Перша — з проектною потужністю в 60 тисяч тонн вугілля на рік, друга — на 100 тисяч тонн. У першій шахті вже пройдено 140 метрів, а в другій — готується майданчик для прокладання шахти. Від проходки першої шахти в лютому вже добуто нагору перші 300 тонн високоякісного бурого вугілля, яке використовується місцевою електростанцією. Робітники, які працюють на будівництві цих шахт широко розгорнули соціалістичне змагання на честь виборів до Верховних Рад СРСР і УРСР і зобов'язалися в березні підвищити видобуток вугілля і прискорити будівництво шахт. 
У цьому році трест будує 17 нових шахт, з них 8 будуть здані в експлуатацію в 1940 році. Так в Золочівському районі розгорнуто будівництво 2 нових шахт, в яких пройдені перші 25 метрів. Кожна шахта дасть по 60 тисяч тонн вугілля щороку. В селі Глинсько Жовквівського району підготовляється майданчик для будівництва нової шахти потужністю в 60 тисяч тонн. (ОблРАТАУ).
Створення твариницьких радгоспів. З метою вирощення в нашій області поголів'я племінної високопродуктивної худоби, рішенням львівського Обласного виконавчого комітету на базі великих поміщицьких маєтків організовано 4 племрадгоспи.
В Щирецькому районі утворено племрадгосп великої рогатої худоби. Сюди вже завезено 127 племінних корів, 171 шт. молодняка та відведено 1386 га землі для створення кормової бази. Утворено також радгоспи в Радехівському, Камінко-Струмилівському та Жовквівському районах. Крім того Облвиконком вирішив організувати хмельорадгосп у Бродському районі. 