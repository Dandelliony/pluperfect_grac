"Скупар" Ж. Б. Мольєра

З театру
Сюжет комедії старий, як старий тип скупаря (Менандр — Плавт-Мольєр). Скупаря — Гарпагона зобразив оригінально артист В. Блавацький. Його креація глибоко психологічна і мистецька. Цей скупар не тільки веселить глядачів своєю комічною поведінкою, але й примушує публику поміркувати над життям, яке творить такі типи. Артист Блавацький належить до того роду артистів, що вміють вжитися в вимагану ситуацію, в цьому безперечне мистецтво Блавацького. Елізу зобразила С. Стадниківна з питомою собі вервою, гармонізуючи з коліром Мольєрівського образу. Мар’янну відтворила вдатно О. Горницька, Фрозіну — О. Кривіцька, дуже добра в цій ролі. Валєром був І. Лісненко, що створив прегарну креацію, обдумавши кожний рух доцільно. Клеант — Я. Геляс (незвичайно м'який), Ляфлеш — О. Яковлів (вроджений комік, гарний артист). Анзельмом був Паздрій. Жаком був І. Гірняк (дуже добра креація), Сімоном — О. Данилко; ролі: комісара, Лямерліша, Бредавуана, писаря і Клод — були виконані артистами: А. Антонишином, В. Карп’яком, О. Вонсом, І. Расінським (його креація тим важча, що тільки мімічна, викликувала регіт на салі) та Р. Нагернюк.
В неділю виставлено "Скупаря" в дещо зміненій обсаді. В ролі Елізи виступила п. Голіцинська, артистка відома українській публиці з її прекрасних креацій у театрі Загарова та в театрі ім. Тобілевича. У ролі Елізи вона була повна грації. Публика привітала її квітами. П-ні Лужницька у ролі Фрозіни створила виразистий тип хитрої, але доброзичливої посередниці, тип немов живцем перенесений з Мольєрівського театру. Роль Мар'янни виконувала цим разом п. В. Колистинська. Ця артистка відзначається дуже милою появою, а її інтелігентна гра виявляє непересічну талановитість.
Комедія викликає сальви сміху, хоч має вже кількасот років. Тут треба замітити, що публика, яка хоче сміятися, наче спонукує акторів грати "Скупаря" у трохи фарсовому стилі. Дуже гарні костюми, прегарні декорації. Публики повнісенько.
Е.О. 