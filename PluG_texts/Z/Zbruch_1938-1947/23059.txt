Вибори до міської ради в Дрогобичі.

З кол Українського Національного Виборчого Комітету в Дрогобичі дістаємо такий допис:
Вибори до міської ради в Дрогобичі 25. V. покінчились релятивним успіхом для українського стану посідання: супроти дотеперішніх 6 мандатів у раді українці здобули тепер 5. Ці вибори — настільки характеристичне для сучасних відносин політичне явище, що годиться присвятити їм особливу увагу.
По українському боці станули до виборчої кампанії дві орґанізації. Український Національний Виборчий Комітет, покликанний Орґанізацією Українців міста Дрогобича (листа ч. 1) і т. зв. Обєднаний Виборчий Комітет, зложений з представників неістнуючої на тутешньому терені У.С.Р.П., недіючої тут досі У.С.Д.П., Дружини кн. Ольги, яка як політична орґанізція нараховує тут кільканацять жінок і Ф.Н.Є. (листа ч. 2).
Головним гаслом цього другого комітету пало знищення У.Н.Д.О на місцевому терені. Предсідник т. зв. Обєднаного Виборчого Комітету д-р Ільницький, недавній ще русофіл, опісля член У.Н.Д.О., тепер провідник місцевого Ф.Н.Є., заявляє прилюдно, що його прихильникам не залежить на тому, скільки мандатів українці здобудуть у виборах, 7 чи 1, тільки про те, щоб знищити У.Н.Д.О. Тому то довкола того виборчого комітету згуртувалися зразу всі розбиті, заховані досі в нетрах ліві, до крайно лівих включно, елєменти, зліквідовані колись У.Н.Д.-ом. Вони то нагнали найдужчого вітру у вітрила того особливого обєднання і консолідації та доставили їм своїх найрухливіших аґітаторів.
Ще на півтора місяця перед речинцем виборів місцевий парох, о. ігумен Бараник, що стоїть поза всякими партіями, піднявся спроби обєднати дві згадані виборчі орґанізації і виступив з предложенням, щоб вони обі розвязались, і на їх місце повстав один Український Виборчий Комітет, у склад якого увійшли б усі заінтересовані політичні групи на основі повної рівноправности, як це було у Львові. На це предложення погодився Національний Виборчий Комітет і висунув кандидатуру о. ігумена Бараника, як пароха, на голову майбутньої нової спільної виборчої орґанізації, зате відкинув це предложення Обєднаний Комітет, даючи цим доказ, що йому ні на національній єдности, ні на висліді виборів зовсім не залежить.
Свою акцію повів Обєднаний Комітет небувалими ще досі у нашому громадянському житті засобами і методами. На виборчі віча, скликувані Національним Виборчим Комітетом, приходили т. зв. фронтові дружинники і дружинники Інтернаціоналу та силою не допускали до переведення нарад. А далі розлилася своєрідна пропаґанда при помочі найбільш нікчемних клевет на провідних людей і кандидатів з національного табору. Не дадуться м. ін. окреслити ні не знаходять порівняння прилюдні виступи п. Ільницького проти особи о. ігумена Бараника. До речі, кандидатуру о. Бараника виставив Національний Виборчий Комітет в одній окрузі з огляду на те, що в останніх трьох каденціях завсіди засідав у міській раді представник нашої парохії, а далі й тому, що о. ігумен Бараник був досі головою Клюбу Українських Радних і на це, як визначний священник-громадянин, собі заслужив.
Взагалі виборчу боротьбу вів Обєднаний Комітет на клясовій плятформі. Листа Національного Комітету називалася "листом буржуїв і ксьондзів", або "листою панів". Протилежна листа — "листою бідних людей" або "робітництва". Попалося тим панам і ксьондзам на всіх фронтово-соціялістичних зібраннях, рознуздано всі найнижчі інстинкти маси.
В дні виборів аґітатори листи ч. 2. не перебирали також у засобах аґітації: видирали з рук по дорозі карти і давали інші, розсівали фальшиві вісти про резиґнації кандидатів і т. п.
В цих обставинах треба вважати успіхом вибір двох кандидатів У.Н.Д.О., д-ра I. Блежкевича й Осипа Будза.
Треба підкреслити, що вибір українського кандидата в окрузі V. п. Осипа Будза, є виключно заслугою Українського Нац. Виб. Комітету (листа ч. 1.), а зокрема кандидата дир. Новосельського. Т. зв. Виб. Об. Ком. не ставив навіть у тій окрузі своєї листи, а лиш у дні виборів в останній хвилинці розкинув картки з викресленим назвищем дир. Новосельського, і кільканацять таких карток знайшлося в урнах. І тому другий кандидат листи ч. 1., Осип Будз, також член У.Н.Д.О., дістав кілька голосів більше, як дир. Новосельський, що очевидно не є ніякою невдачею листи ч. 1.
У своїй виборчій відозві завзивав т. зв. Об. Виб. Ком. до боротьби за права української мови, а як цю боротьбу цей комітет розуміє, видно наглядно з його виборчих карток, де кандидати того комітету виписані по українськи в польській транскрипції: д-р Смольніцкі, д-р Кобилецкі, Модрицкі, інж. Рудніцкі. 