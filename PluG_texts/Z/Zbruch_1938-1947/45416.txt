На паль!

Малий фейлєтон
Не знаю, чи ви вже в свойому житті стрічали такого типа: приходить до вас, обережно замикає за собою двері і починає:
— Я щось чув про Гопенка...
— Що таке?
— Я сказав би, але...
— Скажіть, я нікому...
— Дайте слово, що нікому...
— Слово чести!
— Дайте руку!
— В мене, як мур!...
— Ну, то слухайте...
Отже чув він з певних джерел, що Гопенко... раптом зацукується, дивиться вам пильно в очі й ще раз:
— Ні, а таки не скажу...
— Але ж можете бути певні...
— Вважайте! Навіть своїй власній жінці...
— Слово чести найсвятіше!...
— Ну, то добре.
Отже чув він з найпевніших джерел, що Гопенко обікрав "фонд вдів і сиріт". Не знає напевно скільки: в кожнім разі балакають про грубшу суму... Зо три тисячі там прилипло... Ба! — про Гопенка розповідають ще гірші кавалки... Кажуть, що... ала ні, я не хочу повторити...
— Та бігме! та я вам вже казав...
— Напевно?
— Присясто Боже...
— Ну, то слухайте...
Отже Гопенко має пятеро нешлюбних дітей, а недавно — уявіть собі — а вісімдесятьлітньою... Попросту вже не знати, що й думати! Але, розумієте мене? Я цього не бачив на власні очі, але я таке чув з дуже-дуже певних джерел... Дуже... Але — п-с-с-с-с-т!...
— Напевно!
— Ну, вважайте!...
Потім так другому, третьому, четвертому. Потім закупить більшу партію паперу і за два дні йде на пошту більша купа анонімів у синіх ковертах.
Це є тип з польської конфідентської школи — на Лемківщині є такі типи. А наш Гопенко запримічує нараз, що люди кругом якісь не ті. Оминають його. Ніби ніхто не гнівається, але... Ніби навіть поздоровкається, але... Часом навіть закурить собі його папіроса, але... Гопенко це бачить, та думає, то це така воєнна неврастенія. Звалює всю вину на Анґлію.
Щоби цю заразу викурити, я пропоную, щоб при кожнім У.Д.К. установити громадянський суд. Тому судові надати широку юрисдикцію — до кари смерти включно. До кари смерти через четвертування. Або на палі. В легших випадках привязати кобилі до хвоста і впустити в степ. Або лише вирвати язик і здерти шкіру. А тому, що й жінки беруть у тім участь, я пропоную відновити старий і з кожнього боку похвальний середньовічний звичай, згідно з яким палили чарівниць на кострі.
Так!..
Тут нема іншої ради...
Тверджу, що після того — машина на девять-десять процент піде справніше.
Федь Триндик. 