◦ ◦ ◦ ◦ ◦ ◦ ◦

Англо-німецька повітряна війна
ЛОНДОН, 6. (ТАРС). Як передає агентство Рейтер, вчорашні атаки німецької авіації на Англію буди відбиті англійською протиповітряною обороною до того, як вони набрали серйозних розмірів. Кілька ескадрилій німецьких літаків з'явилося над побережжям графств Кент і Ессекс. За відомостями, одержаними до 17 год., бомби були скинуті в ряді прибережних міст і в лондонському районі. Істотної шкоди заподіяно не було.
В Гастінгсі і в іншому прибережному місті зруйнована значна кількість будинків.
Кількість жертв незначна.
За повідомленнями преси, кілька з'єднань німецьких літаків зробили наліт на південне побережжя Англії. Як передають, німецькі бомбардувальники супроводжувалися великою кількістю винищувачів. Протягом дня в Лондоні було оголошено дві повітряні тривоги, які однак, не були тривалими. Під час одного з нальотів окремим німецьким літакам вдалося прорватися через лінію оборони і наблизитися до Лондона. Деяка кількість бомб була скинута у східному і південно-східному Лондоні. В центральному Лондоні бомб скинуто не було.
Кілька німецьких літаків, що з’явилися над центром міста, були зустрінуті запеклим огнем зенітних батарей, а потім відігнані англійськими винищувачами.
В результаті бомбардування одного з міст в південно-східній Англії вбито 7 чоловік, в тому числі 5 жінок. В результаті нападу німецьких пікіруючих бомбардувальників на одне з міст, розташованих в гирлі Темзи, зруйновано 4 будинки. Поранено 3 чоловіки.
Як вказується в комюніке міністерства авіації, за час вчорашніх нальотів на Англію, знищено 23 німецьких літаки. Англійська авіація втратила 9 винищувачів. Чотири англійських льотчики врятувалися.
Англійські повідомлення
ЛОНДОН, 7. (ТАРС). Агентство Рейтер передає, що в ніч на 6 жовтня англійська бомбардувальна авіація зробила нальоти на нафтосховища в Рурській області, воєнні підприємства Круппа в Ессені, доки в Роттердамі, Амстердамі, Фліссінгені і на ряд інших об'єктів. Під час цих операцій англійським льотчикам доводилось боротися з обледенінням і магнітною бурею. Низька хмарність майже над усім районом операцій примушувала вдаватись до сліпого польоту. За заявами англійських льотчиків, сильна магнітна буря виключала можливість користування раціями. Температура повітря була набагато нижча нуля. Особливо інтенсивного бомбардування зазнав нафтозавод в Гельзенкірхені, де сталося кілька вибухів, а потім виник ряд пожеж. Інше з'єднання англійських літаків скинуло з великої висоти 2 тонни вибухових речовин на воєнні підприємства Круппа в Ессені.
В Голландії бомбардування зазнали доки і гавані в Амстердамі, Фліссінгені і Роттердамі. Полум'я виниклих пожеж можна було бачити на відстані 35 км.
З'єднання англійських бомбардувальників атакували також аеродроми Схіпхол, Тексель, Ольдербрук і Буссю (Голландія).
Всього з початку війни англійська авіація піддала бомбардуванням понад 200 воєнних об'єктів. Понад 700 нальотів було зроблено тільки на Німеччину.
Дії німецької авіації
ЛОНДОН, 7 жовтня. (ТАРС). Англійське міністерство авіації опублікувало разом з міністерством внутрішніх справ і внутрішньої безпеки слідуюче комюніке: "Протягом дня 6 жовтня літаки противника, що діяли ізольовано або невеликими з'єднаннями, провели атаки на деякі пункти в південно-східній частині Англії і в районі Лондона. Декілька бомб було скинуто у східній частині одного з центральних графств і на сході Англії. У Фолкетоні і в одному з міст графства Нортхемптон фугасними бомбами зруйновано кілька будинків. Число людських жертв невелике.
Бомби були скинуті в багатьох інших пунктах на великій віддалі один від одного. В результаті цих бомбардувань матеріальна шкода невелика і число жертв незначне. Метеорологічні умови утруднювали протидії наших винищувачів, однак, згідно з одержаними до цього часу відомостями, один ворожий бомбардувальник був збитий".
Англійські дані про втрати авіації
ЛОНДОН, 7. (ТАРС). Агентство Рейтер передає, що, за заявою авторитетних кіл, за тиждень, що закінчився 6 жовтня, німецька авіація втратила в боях над Англією 104 літаки. В цю цифру не входять літаки, які дістали пошкодження, а також літаки, знищення яких не можна було точно перевірити. Можна вважати, що втрати в особовому складі німецького військово-повітряного флоту за цей час перевищують 250 чоловік.
Англійська авіація втратила за той же період 40 літаків. При цьому 21 льотчик врятувався.
Внутріполітичне становище у Франції
ВІШІ, 7. (ТАРС). Прийняті французським урядом останнім часом адміністративні заходи розцінюються як наступ, що почався проти центрів опору урядові Петена. Як уже відомо, урядом розпущено багато муніципалітетів (в Марселі, Ліоні і т. д.), усунутий з посад ряд мерів, в тому числі Ерріо, організований воєнний трибунал, що має повноваження ухвалювати смертні вироки. В останні дні за рішенням уряду усунуті з своїх постів всі керівні чиновники в Марселі, в тому числі начальник марсельської поліції.
За наявними відомостями, центрами опозиції урядові Віші були і частково є досі Марсель, Ліон, Ніцца, департамент Од (поблизу кордону з Іспанією). Тут також діє велике число агентів де Голля. Передають, що до найостанніших днів марсельська префектура рішуче ігнорувала накази міністерства внутрішніх справ. Агенти де Голля тримали зв'язок з Англією через Перпіньян при активному сприянні місцевої поліції. В Ніцці, Канні та інших містах Середземноморського побережжя місцеві власті відкрито допомагали прихильникам де Голля провадити протиурядову пропаганду і вербувати добровільців в армію де Голля. В департаменті Од більшість мерій складалася з прихильників де Голля.
Заява Бодуена
ВІШІ, 7. (ТАРС). Французський міністр закордонних справ Бодуен заявив у розмові з представником газети "Франс", що нова конституція Франції буде опублікована Петеном тільки після підписання миру. Оцінюючи існуючу у Франції обстановку, Бодуен підкреслив: "Ми не обіцяємо країні легкого життя. Навпаки, нас чекають попереду тяжкі іспитання".
Нові німецькі бомби
БЕРЛІН, 7. (ТАРС). Стокгольмський кореспондент німецького інформаційного бюро, зупиняючись на повітряних нальотах на Англію, пише, що останнім часом німецька авіація почала застосовувати бомби величезної вибухової сили. За повідомленнями, одержаними з Лондона, в районі доків Темзи в результаті дій цих бомб безліч будинків зруйновано дощенту. Від вибуху цих бомб розсипаються стіни завтовшки в один метр. Бомба, що впала в районі одного заводу, майже повністю зруйнувала 30 будинків.
Торпедування англійських пароплавів
НЬЮ-ЙОРК, 7. (ТАРС). Агентство Ассошіейтед Пресс передає, що в 700 милях на захід від Ірландії торпедований англійський пароплав "Брітіш дженерал".
НЬЮ-ЙОРК, 7. (ТАРС). Як передає агентство Юнайтед Пресс, в Уельву (Іспанія) прибули 28 членів команди, які врятувалися з торпедованого поблизу цього міста англійського судна прикордонної охорони. Три члени команди пропали безвісти.
"Обсервер" про нові типи літаків
ЛОНДОН, 7. (ТАРС). Авіаційний оглядач англійського щотижневика "Обсервер" пише, що, коли війна в повітрі знову стане інтенсивною можливо, обидві сторони застосоватимуть нові типи літаків. Відомо, що німці готують нові типи винищувачів і бомбардувальників, але удосконалені методи виробництва масової продукції утруднюють зміну типів літаків. Льотчики англійської авіації вважають "Мессершмітт 110" і споріднений йому по типу бомбардувальник "Ягуар" кращими типами німецьких літаків. Нові німецькі літаки, як чекають, матимуть більш важке озброєння і броню, хоч це приведе до зменшення вантажу бомб, які вони зможуть підняти. Англійські літаки "Спітфайер" і "Харрікейн" були вдосконалені. Німці поки ще не перейняли у англійських бомбардувальників турелей, які приводяться в рух електрикою і які показали себе дуже ефектними. Німці задовольняються діями бомбардувальників в розсипному строю або під сильним ескортом винищувачів.
Є два пояснення різкого ослаблення німецьких атак протягом минулого тижня: або погода перешкоджала операціям, або німці перекинули значне число ескадрилій на інший театр війни. Погода була серйозною перешкодою для ефективності нальотів німецької авіації. Багато літаків скидали бомби при сильній хмарності, не маючи можливості визначити будьякий з намічених об'єктів. 