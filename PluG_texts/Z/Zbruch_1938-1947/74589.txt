Вечір композитора Дениса Січинського

(15. XII. 1942)
Львів, 17 грудня.
Концерт попередило вступне слово, глибоко продумане і старанно випрацьоване, д-ра С. Людкевича. У ньому він накреслив образ траґічної постаті композитора, який перший із галицьких композиторів поважився вступити на шлях професійного музики. Важка боротьба за хліб разом із холодним наставленням громадянства відбилися і на творчості композитора. Тим то й музика Д. Січинського сумна, елегійна, а то й траґічна. А що у ній відбивається важке життя композитора, вона щира, переконуюча.
Д-р Людкевич ділить композиторську спадщину Січинського на дві катеґорії. До першої зачисляє такі твори, як збірник "Ще не вмерла Україна", який, дарма що він зробив своє діло для популяризації української народної пісні, не був досконалий, дальше — кантати і т. п. До другої катеґорії належать всі інші твори, а передусім його сольоспіви із акомпаніяментом фортепіяну. Тут мова композитора така переконуюча, що вона й досі полонить слухача. Дальше зазначив д-р Людкевич, що треба би перевірити закид, зроблений опері Січинського: "Роксоляна", наче б то вонане надавалася для вистави.
На програму концерту зложилися виступи хору "Львівського Бояна" чоловічих хорів "Сурми" і "Бандуриста" та сольові виступи Марії Сабат-Свірської і Зенона Дольницького.
Знаменита інтерпретаторка п-і М. Сабат-Свірська тепло і м'яко віддала лірику пісень: "У мене був коханий рідний край", "Бабине літо". Незрівняний у своїй майстерності виконавець Зенон Дольницький відтворив перлини творчости Січинського: "Як почуєш в ночі" і "Із сліз моїх".
Щодо виступів хорів, не беруся їх тут порівнювати і оцінювати. Перш за все сцена із своїми кулісами, так потрібними для театральних вистав, щоб актори мали звідки виступати, ніколи не надається лля музичних імпрез, де звук не повинен пропадати. Було це наглядно видно на деяких виступах. До від'ємного ефекту долучувалося ще й незручне уставлення фортепіяну у кутку залі вже між публикою. Та не дивлячися на ці від хорів незалежні факти, всюди було видно дуже солідну підготовку, повну пієтизму працю дириґентів і хористів. "Львівський Боян" під керівництвом о. Сапруна виконав мало відомий "хор бранців" із опери "Роксоляна", що прозвучав як похоронна пісня згідно з доповіддю д-ра Людкевича, "Пісне моя", "Лічу в неволі дні і ночі" та одну з перших композицій Січинського: "В'язанку народних пісень". Чоловічий хор "Бандуристи" обмежився до виконання твору: "Даремне пісне". У виконанні зіспіваности і співочій дисципліні було слідно майстерну руку дириґента Миколи Колесси. Таксамо зіспіваний хор "Сурми", що розпоряджає добрим і сильним голосовим матеріялом із дириґентом О. Плешкевичом виконав пісні: "Нудьга гнітить", "Коби" та відокремлену у творчості Січинського своїм сильним, бойовим характером пісню: "Над гори до хмар". Сполучені хори "Бояна" і "Сурми" відспівали під рукою Є. Козака: "Дніпро реве". Хорам акомпаніював піяніст С.Я. Сапрун, солістам проф. Курилович-Чапельська.
Не дуже велика заля Концертового Бюра Інституту Народної Творчості не могла помістити усієї публики. Дохід із імпрези призначено на видання творів Дениса Січинського. В той спосіб львівське громадянство поставить свій пам’ятник Композиторові.
Роман Сімович. 