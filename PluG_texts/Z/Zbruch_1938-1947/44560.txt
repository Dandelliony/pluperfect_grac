◦ ◦ ◦ ◦ ◦ ◦ ◦

Заява помічника начальника генерального штабу США
НЬЮ-ЙОРК, 27. (ТАРС). За повідомленням агентства Ассошіейтед Пресс, помічник начальника генерального штабу США генерал Арнольд у промові, виголошеній у Балтіморі, заявив, що інтереси оборони США вимагають створення дуже могутніх повітряних сил. США мають намір збудувати протягом трьох років більше літаків, ніж Німеччина збудувала їх за 6 років. Основна трудність, вказав Арнольд, полягає в недостачі кваліфікованих робітників і авіаційних інженерів. У 1938 році в авіаційній промисловості США налічувалось 27 тис. робітників, тепер — понад 125 тисяч; до весни їх число збільшиться до 200 тисяч чоловік. Арнольд вимагав також створення "могутньої рухливої армії, підготовленої, озброєної і оснащеної для блискавичної війни".
Заява Рузвельта
ВАШИНГТОН, 27. (ТАРС). Рузвельт на прес-конференції заявив, що він має намір різко скоротити урядові витрати на всі громадські невоєнні потреби, включаючи будівництво автомобільних доріг, поглиблення рік, розширення гаваней, розбивку парків і лісонасадження. Відповідаючи на запитання відносно забастовок у воєнній промисловості, Рузвельт заявив, що уряд вживатиме заходи боротьби з ними.
ВАШІНГТОН, 27. (ТАРС). У Рузвельта відбулась нарада, на якій були присутні воєнний міністр Стімсон, морський міністр Нокс, генеральний прокурор Дженсон і член комітету національної оборони — представник профспілок Хіллмен. За наявними відомостями, на нараді обговорювалось питання про забастовки в воєнній промисловості.
Англійська преса про розмову генерала де Голля з Черчіллем
ЛОНДОН, 27. (ТАРС). Газета "Дейлі телеграф енд Морнінг пост", торкаючись розмови, яка відбулася між генералом де Голлем і Черчіллем, пише, що, крім політичних питань, обговорювались також проблеми воєнного, економічного і організаційного характеру. Зокрема обговорювалось питання про порядок навчання, оснащення і використання французських військ, які знаходяться зараз в Англії, про використання ресурсів французських колоній в Африці для потреб війни і про співробітництво між французськими колоніями в Африці з прилеглими до них англійськими колоніями і з Бельгійським Конго. Генерал де Ларміна лишається в Африці як верховний комісар і головнокомандуючий військами на територіях, які підкорилися генералу де Голлю. Генерал Катру, хоча його офіціальне становище ще не визначене, вважається верховним комісаром французських володінь на Близькому Сході і в Тихому океані. Генерал Жантійом, як гадають, візьме на себе командування військами генерала де Голля в Англії і надалі очолюватиме французький експедиційний корпус.
Зведення італьянського командування
РИМ, 27. (ТАРС). Італьянське командування повідомляє: "На грецькому фронті відмічалась звичайна діяльність розвідки і патрулів. Наша авіація провадила тривалі атаки на ворожі війська і споруди. Дорога Перата—Делвіна—Кіон, пункти Ерсеке і Мініна, мости через ріку Каламас коло Перата і Мініна зазнали повторних бомбардувань. Польоти були вчинені також на аеродром Яніни і острів Корфу. Всі наші літаки повернулися на свої бази. Авіація противника піддала безрезультатному бомбардуванню Валону.
В Північній Африці англійські літаки скинули бомби на Тріполі, Рідотта-Маддалена, Ель-Гарн-Уль-Грейн і наші прикордонні позиції.
За достовірними повідомленнями, 19 листопада під час повітряного бомбардування порту Александрії італьянськими літаками було пошкоджено 6 воєнних кораблів, ремонтний завод компанії Суецького каналу, використовуваний для потреб флоту противника, і два аеродроми.
У Східній Африці літаки противника безуспішно бомбардували Ассаб, Массауа і Дангіла. Авіація противника, яка з'явилася з Швейцарії, піддала бомбардуванню Турін. Пошкоджено кілька будинків у центрі і на околицях міста. На одному скляному заводі почалася пожежа, яка була негайно погашена. Багато бомб упало у відкритому полі.
Повідомлення командування грецької армії
АФІНИ, 27. (ТАРС). Грецьке телеграфне агентство передає таке повідомлення грецького командування грецької армії, опубліковане вчора під кінець дня: "Просування наших військ з успіхом продовжується на албанській території. В районі Корчі серед воєнних матеріалів нами захоплено 6 літаків, залишених противником. Ворожа авіація проявляла активність на фронті і бомбардувала коло десятка сіл у Епірі і не маючі воєнного значення об'єкти на островах Корфу і Кефаллінія".
Генерал-губернатор Бельгійського Конго оголосив, що Бельгія уважає себе в стані війни з Італією. Всі італьянці в Леопольдвіллє і Елізабетвіллє, які запідозріваються, арештовані.
Німецькі власті в окупованій зоні Франції припинили пряме залізничне сполучення між Парижем з одної сторони, і Ліоном, Марселем, Віші і Женевою з другої сторони. 