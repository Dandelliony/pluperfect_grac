Вишкіл організаторів молоді

Відділу Опіки над Молоддю Українського Центрального Комітету у Львові
Львів, 6 березня.
Справа молоді тепер важлива ділянка в організаційній роботі Українського Центрального Комітету, йде намагання зорганізувати всю українську молодь в одних організаційних рямцях. Як ми вже писали, Відділ Опіки над Молоддю опрацював усю структуру цієї організації та за апробатою влади почав і веде вже організаційну роботу на місцях. До цієї організаційної роботи покликано спеціяльних референтів зпоміж старих працівників у різних товариствах молоді. Працю в повіті ведуть повітові референти, в окрузі — окружні і т. д. Цілу організаційну роботу очолює керманич Відділу Опіки над Молоддю Українського Комітету та визначний громадський діяч на полі організації молоді, один із перших організаторів "Пласту", проф. Северин Левицький.
Щоб праця референтів мала бажаний успіх, ведеться спеціяльний вишкіл. Керівництво відділу старається здержувати з ними постійний контакт та подавати їм постійно ради та напрямні праці. Недавно, про що писав уже наш щоденник, відбулась нарада повітових референтів молоді, а вчора почалась відправа всіх референтів молоді округ: Львів—місто, Львів—округа, Золочів, Камінка Струмилова та Судова Вишня. Відправа референтів з інших округ відбудеться зприводу важких комунікаційних умовин в інших містах.
Наради, в яких узяло участь кільканадцять референтів із згаданих вище округ, почались вчора, в четвер. 5 березня в год. 9-ій ранку. Після провірки уповноважень та офіційного відкриття, керманич Відділу Опіки над Молоддю подав звіт із діяльности Відділу. Зчерги м-р Ю. Пачовський у коротких, ядерних словах запізнав присутніх із структурою Українського Центрального Комітету та його клітин і референтур. По доповідях вив'язалась жива дискусія.
Після полудня почалась нарада наново. Д-р О. Тисовський, як провідник секції "Улад Української Молоді", подав напрямні праці секції. Сьогодні нарада продовжується. На сьогоднішній нараді провідник секції Тіловиховання, проф. Т. Білостоцький, виголосить реферат на тему: "Як працювати в Тіловиховній Секції?". Крім цього отримають зібрані референти потрібні інструкції, інформації та поради.
Відправа референтів молоді матиме напевно корисні реальні наслідки. Вона допоможе референтам краще зорганізувати свою відповідальну працю. Згадати треба, що керівництво подбало про практичну опіку над приїжджими референтами у формі забезпечення їм обідів і нічлігу, що безперечно влегшує їм працю. 