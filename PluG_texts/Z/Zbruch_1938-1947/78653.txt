Вважайте на дітей!

Пересторога перед грізною небезпекою
Виховання дітей, це дуже відповідальний та важкий обовязок батьків. Ясно, що війна приносить батькам та вчителям багато труднощів у виховній праці. Підчас війни буває часто, що діти через свою нерозвагу нераз тратять життя або стають каліками. З різних околиць нашого краю приходять вісті про нещасливі випадки, що їх жертвою впали діти, які знайшли гарматне стрільно, бомбу, ґранат і т. п. Недавно таке нещастя трапилося в селі Бурчиці Старій, пов. Самбір. Там знайшли два хлопці (15- і 9-літній) якийсь ґранат та розрізували його пильником, щоби довідатися, що в ньому є. При тому ґранат вибух і важко поранив обох хлопців. Директор самбірської лікарні д-р Шанковський зоперував негайно нещасливих хлопців і вони мабуть вдержаться при житті, але будуть каліками.
Весна щойно почалася і вже маємо вістку про таке страшне нещастя. Це доказ, що тепер, коли дітвора починає проводити більше часу під голим небом, бавитися та ходить всюди по городах, полях, гаях і лісах, зросла небезпека, на яку нераз батьки мало звертають уваги. Описуючи згаданий вище випадок у Самбірщині, хочемо подати батькам та дітям пересторогу. Батьки, вчителі і священики повинні все поучувати дітей, як треба поступати, коли знайдуть стрільно чи яке інше воєнне знаряддя. Про таку знахідку треба повідомити громадський уряд, який сам або при помочі поліції займеться спрятанням небезпечного стрільна.
Діти, а також і старші, що не вміють обходитися з воєнним знаряддям, не сміють його дотикати. Буває нераз, що старша людина також паде жертвою нещасливого випадку, коли нерозважно береться переносити або розбирати знайдені стрільна, бомби і т. п. Тому то треба дуже вважати на це і постійно один одному пригадувати про то грізну небезпеку особливо тепер, коли по наших полях ще багато є воєнного знаряддя. Крім того треба памятати, що не вільно переховувати ніяких гільз та остатків стрілен чи бомб, бо за це грозить велика а навіть смертна кара. Громадські уряди повинні подбати, щоб сільські поля очистити від всяких воєнних залишків. Хай батьки і вчителі памятають самі про цю важну справу та хай все пригадують про неї дітям. Тоді ніде не буде такого нещастя, яке скоїлося в селі Бурчицях старих у Самбірщині.
І. Филипчак. 