В картинній галереї.

  В невеликих затишних залах одного з будинків по вул. Осолінських розмістилася Львівська картинна галерея. З кімнати в кімнату переходять групи відвідувачів, милуючись роботами видатних митців Заходу. У книзі вражень записано чимало виразів щирого захоплення. Писали їх бійці та офіцери Червоної Армії, наукові працівники Москви та багатьох інших міст Радянського Союзу, яким довелося бути у Львові. Залишають записи львов'яни — люди найрізноманітніших професій. Ось одна з таких нотаток: «Виставка дуже сподобалася. Хай знає світ, що ми любимо все гарне, хто б його не створив».   Картинна галерея справді залишає приємне враження. Директор картинної галереї тов. Зборонцова, наукові працівники т.т. Горнунг, Тиклінський, Горська та Іванова багато попрацювали, щоб відновити виставку.   Історія виставки характерна для наших днів. Ще на початку 1941 року група мистецтвознавців створила у Львові картинну галерею. Було експоновано понад 250 картин і скульптур. Галерея мала багаті колекції, отже в майбутньому повинна була значно поширитися.   Мерзенні німецькі загарбники, захопивши Львів, пограбували картинну галерею. Під час їхнього господарювання вона була для львов'ян закрита. Німці вкрали з галереї 223 твори видатних митців, серед них — «Автопортрет» Рембрандта, «Портрет дами» Госсарта.   Колективові працівників картинної галереї багато довелося попрацювати, щоб відродити у Львові вогнище образотворчого мистецтва. Та все ж до річниці визволення міста виставка була відкрита. Це цінний подарунок мистецтвознавців трудящим міста. На виставці експоновано понад 150 картин художників Західної Європи XV–XVIII віків. Готуються до відкриття зали з картинами західних художників XIX–XX віків.   Увагу відвідувачів притягають роботи художників XVI століття Тиціано Вечеллі — «Портрет чоловіка» та його учениці Софонісби Ангуішолі. Її "Портрет молодої патріціанки» вражає яскравістю фарб, витонченістю.   Прекрасно представлена Венеціанська школа. Картини художників Річчі, Піаццета надовго залишаться в пам'яті. Разюче враження залишає твір Горта де ла Тур «У лихваря». Неврахована жадність застигла на обличчях. Руки з тремтінням простягаються до золота.   Відвідувачі затримуються біля стіни, де розташовані картини Яннека: «Відвідування художника», «В гостях у скульптора». Мимоволі посміхнешся, глянувши на картину — сатиру австрійського художника «Невинність карає Амура».   Як побажання, слід вказати на окремі невдалі підтекстовки до картин, на необхідність поліпшити освітлення.   Картинна галерея викликає великий інтерес. З кожним днем кількість відвідувачів збільшується, однак адміністрація галереї дуже мало зробила, щоб широко популяризувати виставку серед трудящих міста і області.   Р. Анісімова   Вільна Україна 