От так собі...

Малий фейлєтон
Семен Галунка, ходяча доброта. Ніде не мешкає, не столується, а загалом жиє як справжній богеміст, без зайняття і адреси.
Та за це його всі знають, Галунку, ходячу доброту — людину зі серцем, культурою та незвичайною товариською огладою.
— О, пан Галунка! — стрічають його знайомі. — Чому не заходите до нас, ми так стужилися за вами?
А Галунка протекційно відповідає:
— Зайду, обовязкову зайду, тільки часу не мав...
Це звичайний викрут пана Галунки. Бо він не до кожної хати заходить радо, зокрема як що не має там гостеприємної атмосфери.
Вчора побачив я Галунку під консумом і здивувався.
— А ви, що тут — питаю. — Може кухню самі вже провадите?
— Де там, цитрину купую.
— Цитрину? Навіщо вам цитрина?
— Потребую вітамінів "Ц"...
— Чому "Ц" а не "Д" і чому вітамінів, коли ви такі життєрадісні?
— Був, а не є. Часи не ті і люди...
— Як то? До людей зневірились, перестали може й бувати?
— Не перестав, але перестану...
— Чому?
Махнув рукою.
— Багацько казати. От роскажу вам одну пригоду, то й самі зрозумієте...
І він почав.
— Минулої суботи, перед латинським Великоднем, іду я тією самою вулицею і стрічаю одну знайому. Це поважна добродійка колись дуже гостинна і має гарну доню. Бачу несе дві велитенські торби у руках — аж вгинається. — Дозвольте — кажу — пані добродійко, помогти вам...
— Будь ласка...
І я несу. Тягар, що не дай Бог. А самі ласощі, аж у носі лоскоче! І краяна ковбаса і вудженка і бочок, сири, сирки, бриндзі — всяка всячина.
Починаємо балакати. Давно не бачились. Вона тут на ріккеравсвайс. Привезла гроша не маленько і картки має подвійні та ще й усякі цушуси. Несу я цей тягар і довідуюсь, що ладиться до свят, латинським, зогляду на цей ріккеравсвайс та загалом...
— Заходьте, каже, поговоримо про давні часи, буду дуже рада...
Заніс я те все аж під хату мало рук собі не зірвав, притому налоскотався запахом, що нісся від цих торб і весь час дратував мої нерви.
Пращаючись кажу:
— Зайду. Обовязково зайду і... вже заздалегідь розновував мрії.
— Як це мудро — думаю — подвійні свята. Ці і ті: на ріккеравсвайс і наші. Інакше не всилі всіх хат обходити, а прогаяти шкода...
Два дні майже не їв, щоб відбити собі у неділю.
Прийшов. Дзвоню:
"Цілую ручки! Христос Воскресе, пані добродійко.
— Воістину... Дуже рада — відповідає — будь ласка, заходьте...
Сіли ми, говоримо. Спершу я, потім пані дому. Всячину говоримо, довго говоримо, а тут голод не дає спокою.
Позираю на годинник...
— Пізно вже — кажу.
— Ну, не дуже — відповідає добродійка, — так приємно, посидьте і починає на ново:
— ...То бачите бувало в нас петенетові баби, що то за клопіт був із ними. Шість баб, до кожної по три копі жовтків. А скільки тортів!
— Я за тортами, так би сказати менше, але от вепрова правдива ковбаса, а шинка...
— А поросятко з хроном у зубах, правда, що це за роскіш... Мені траплялось купити таке поросятко, бо з грошем в мене і тепер не скупо, але прогаяла...
— Так, так, пані добродійко, — підсуваю свої задні думки — тепер чоловік як зїсть якого не будь фляка то вже в семім небі...
— Правда, змінилися часи, але не мож нарікати. Тільки ця туга. Пригадуєте собі, як колись?...
Пригадую...
— Ці бузьки на стайні. Як розклекоталися, як розрахкалися у ставку жаби. Не знать, що з ними?
— З ким, з бузьками чи жабами?
— І з бузьками і з жабами...
В цім менті задзвонив дзвінок. Увійшла доня.
Я відітхнув. Певно на неї доводилось ждати, а може це вона має подати до столу. І я на кожній її порух у другій комнаті, на кожний джеленкіт ложки чи тарілки здрігався.
Та хвилі минали, доня мабуть кінчила спізнену вечеру і врешті облизуючись вийшла.
— Ну, як видалася вам вона? — питала пані дому. — Виросла, не правдаж?
— Так... І я знову подивився на годинник.
— Ви дивитесь, що пізно прийшла. От клопоти. Тяжко впильнувати, а питайте, де була, то вам скаже, що була з Ківцем то з Рівцем, то з Нівцем і визнатись не годен. Коби то вже раз скінчилося.
— Скінчиться! — і я таки не витримав, встав попращався і вийшов, бо було по 12-ій вночі.
— А на ці свята куди вибіраєтесь?
— Може нікуди. От цитрину вже купив, ще куплю таблєтку вітаміни та й вистарчить...
Леле. 