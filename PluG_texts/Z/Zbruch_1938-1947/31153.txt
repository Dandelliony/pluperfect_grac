◦ ◦ ◦ ◦ ◦ ◦ ◦

Нова постановка
В театрі ім. Шевченка відбудеться вистава "Платон Кречет".
Це одна з кращих п'єс радянського драматурга орденоносця Олександра Корнійчука. Колектив Українського театру ім. Шевченка працював над постановкою півтора місяці. В головних ролях беруть участь артисти: Блавацький, Кривіцька, Яковлев та інші.
Відкриття ковзанки
Прекрасний час для зимового спорту. Обласний комітет в справах фізкультури і спорту відкриває сьогодні ковзанку "Спартак" по вул. Шимоновичів. Відкриття почнеться парадом конькобіжців. В день тут буде велике спортивне гуляння.
Бал-маскарад
Гостинно приймає сьогодні школярів Львівський Палац піонерів. Для учнів старших класів середніх шкіл організовується бал-маскарад. Потім діти зустрінуть "Діда мороза", що принесе їм різні подарунки і розповість цікаві казки. Ялинка тут цвіте безліччю вогнів. Її оздобили самі школярі. Крім цього в Палаці піонерів буде організовано новорічну виставу та цікаві виступи гуртків художньої самодіяльності.
Новорічне гуляння
Робітничий комітет фабрики "Аіда" організовує сьогодні велике новорічне гуляння для робітників. Дітям влаштовано ялинку з різноманітними прикрасами і подарунками. У робітничому клубі виступлять гуртки художньої самодіяльності, а також гості — червоноармійці.
Біля ялинки
Новорічна ялинка на Гетьманських валах уквітчана цікавими декораціями. Серед них можна побачити північну станцію Папаніна, макети фабрик і заводів, картинки з життя і побуту людей Радянського Союзу та різні іграшки тропічних тварин. Центральна ялинка відкрита для огляду. Над оформленням її працював київський художник т. Дмитренко. 