Виступ Черчілля. — Одностайна вимога литовського народу

Виступ Черчілля
Радіопередача з Лондона (прийнята на слух 18 липня о 19 год.)
Сьогодні в палаті громад виступив прем'єр англійського уряду Черчілль з заявою про англо-японську угоду про закриття залізниці Бірма—Китай. Англійський уряд, заявив Черчілль, завжди заявляв і повторює тепер, що він бажає бачити Китай вільним. Разом з тим англійський уряд завжди прагнув до поліпшення відносин з Японією. Англія не бажає вступати в конфлікт ні з одною з далекосхідних країн. Після укладення миру між Китаєм і Японією, який англійський уряд вітатиме, Англія перегляне питання про свої концесії і інші права і інтереси в Китаї. Основним методом розв'язання політичних питань Англія вважає метод мирних переговорів.
Далі Черчілль оголосив текст англо-японської угоди. Хор Беліша спитав прем'єра, чи консультувався англійський уряд у цьому питанні з США і СРСР.
"Звичайно, — відповів Черчілль, — думка цих двох важливіших держав була взята до уваги".
Примітка ТАРС
ТАРС уповноважений заявити, що посилання прем'єра Великобританії п. Черчілля на консультацію з СРСР в питанні про англо-японську угоду містить неточність. Насправді англійський уряд не питав ні думки, ні поради уряду СРСР у викладеному питанні, тобто він не консультувався з ним, чого він і не зобов'язаний робити за існуючими відносинами між Великобританією і СРСР. Те, що дійсно мало місце, полягає в тому, що заступник міністра закордонних справ Великобританії п. Батлер інформував повпреда СРСР у Лондоні тов. Майського про рішення уряду Англії укласти угоду з Японією про закриття залізниці Бірма — Китай. Одностайна вимога литовського народу
КАУНАС, 19. (ТАРС). Вчора і сьогодні по всій Литві відбуваються грандіозні мітинги робітників, селян і трудової інтелігенції, в зв'язку з закінченням виборів у новий литовський сейм. Масові мітинги і збори, вітаючи обранців народу, ухвалюють резолюції, в яких вимагають, щоб демократична Литва не спинялася на півдорозі.
"Ми просимо народний сейм Литви, — говориться в резолюції масового мітингу робітників і селян Гудяльської волості, — звернутися до Верховної Ради нашого великого сусіда — Радянського Союзу — з просьбою дозволити нам вступити в сім'ю Союзу Радянських Соціалістичних Республік. Ми просимо народний сейм Литви запровадити в Литві конституцію трудящих — Сталінську Конституцію".
На численних зборах селян, робітників і трудової інтелігенції в Гелгоудішніс було прийняте рішення в якому говориться:
"Ми вітаємо народний уряд і на родний сейм — виразників нашої волі. Ми вимагаємо скасування поміщицької конституції і запровадження соціалістичної конституції трудящих — Сталінської Конституції. Ми вимагаємо проведення широкої земельної реформи, знищення заборгованості банкам. Ми вимагаємо вступу Литви в Радянський Союз.
"Хай живуть народний уряд і обраний сейм трудящих!
Хай живе Червона Армія і уряд Радянського Союзу!
Хай живе товариш Сталін — вождь народів!
На зборах робітників, селян і трудової інтелігенції в Казлуруди, де присутні були 2.500 чоловік, була прийнята резолюція, яка вимагає, щоб сейм на першому ж засіданні обговорив питання про вступ Литви в Радянський Союз.
Збори селян і батраків Лапюської волості, де були присутні 500 чоловік, прийняли рішення, що вимагає найшвидшого запровадження в Литві Сталінської Конституції і вступу Литви в Радянський Союз.
На багатотисячному мітингу солдатів частин першої дивізії у Вільно була прийнята резолюція: "Робітники і селяни Литви добиваються знищення капіталізму і проведення повної земельної реформи. Тим то Литва повинна стати Радянською Соціалістичною Республікою. Для того, щоб права трудящих були цілком забезпечені законом, як це зроблено в Радянському Союзі, ми вимагаємо запровадження Сталінської Конституції в Литві. Ми, воїни литовської армії, зможемо належним чином захистити нашу країну від всяких вторгнень тільки в тому разі, якщо ми знаходитимемося в тісній дружбі і єднанні з Червоною Армією. Тим то Литва повинна негайно ввійти в склад Радянського Союзу.
Хай живе вічна дружба народів Радянського Союзу і литовського народу! Хай живе Червона Армія! Хай живе вчитель світового пролетаріату і друг визволених народів товариш Сталін!
Збори членів комітетів службовців міста Вільно, що представляють 15 тисяч працівників торгових підприємств, банків, кооперативів, телефону і телеграфу, страхових товариств, двірників і домашніх робітниць, постановили просити новий сейм і уряд якомога швидше провести націоналізацію банків і крупної промисловості, а також вжити відповідних заходів для найшвидшого вступу Литви в Радянський Союз і запровадження в Литві Сталінської Конституції.
Працівники преси і журналісти литовської столиці прийняли вчора на своїх зборах резолюцію. "Ми хочемо, щоб народний уряд, — говориться в резолюції, — вислухав вимоги народу і просив Верховну Раду Радянського Союзу прийняти Литву в склад СРСР, щоб цим ще більше зміцнити зв'язок між литовськими трудящими і народами Радянського Союзу.
Ми хочемо, щоб в Литві була запроваджена Сталінська Конституція, яка склала б правову основу життя робітників, селян і трудової інтелігенції, зміцнила б наші теперішні досягнення створила б фундамент для дальших досягнень нової Радянської Соціалістичної Литви".
Вчора залізничники Каунаського вузла на своїх зборах також поставили вимогу про запровадження в Литві Сталінської Конституції і вступу Литви в Радянський Союз.
Резолюції, що вимагають вступу Литви в Радянський Союз, прийняті також з великим ентузіазмом на зборах робітників і службовців великого олійного заводу Литви "Рінгува", на зборах робітників шовкової фабрики "Кауно-Аудіняй", найбільшого пивоварного заводу "Вольф-Енгельман", тютюнових фабрик і багатьох інших підприємств литовської столиці. 