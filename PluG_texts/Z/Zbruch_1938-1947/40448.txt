Нова радянська інтелігенція

Львів — старовинне українське місто. Тут здавна скупчено немало наукових і культурних установ. В учбових закладах, театрах, медичних установах працює понад 6000 інтелігентів.
До приходу Червоної Армії і встановлення радянської влади у Львові було коло 3000 безробітних наукових працівників, учителів, лікарів.
Трудова інтелігенція міста з великим ентузіазмом зустріла прихід Червоної Армії і з перших днів встановлення радянської влади проявила великий інтерес до пізнання правди про Радянський Союз, до оволодіння основами марксизму-ленінізму.
Партійні організації міста провели і зараз проводять велику агітаційну, пропагандистську роботу серед інтелігенції міста. Протягом лише останніх чотирьох місяців для інтелігенції прочитано 54 лекції, які відвідало 8400 чоловік.
Трудова інтелігенція прагнула насамперед, якнайскорішу познайомитися з державним устроєм СРСР, з виборчою системою, з правами і обов'язками громадян Радянського Союзу. З великою увагою слухала вона лекції про найдемократичнішу в світі Сталінську Конституцію. Багато лекцій прочитано про Червону Армію, соціалістичне будівництво, ленінсько-сталінську національну політику, з історії більшовицької партії, про міжнародне становище.
Інтелігенція бере активну участь у громадсько-політичному житті міста. Під час виборів до Українських Народних Зборів Західної України, до Верховних Рад СРСР і УРСР працювало членами виборчих комісій і агітаторами на виборчих дільницях більше тисячі інтелігентів. Особливо добре попрацювали вчителі.
Робота на колишніх виборчих дільницях і зараз не припиняється; там працює агітаторами біля 400 вчителів, лікарів, артистів. Треба окремо відмітити добру роботу, як в час виборів до Верховних Рад СРСР і УРСР, так і зараз, агітколективу вчителів Шевченківського району, яким керує т. Березняк.
Добре працюють окремі агітатори і в інших районах. Ось кілька прикладів. Тов. Жук Володимир Григорович, який має вищу освіту, до приходу Червоної Армії був безробітним. Зараз він працює завідуючим учбовою частиною української школи №4 Червоноармійського району. Він — агітатор на колишній виборчій дільниці №31. Тов. Жук добре готується до занять. Як кращого агітатора, тов. Жука було послано на екскурсію в Київ і Москву.
Тов. Желіско Ємілія Мар'янівна — педагог, якій чиновники колишнього польського уряду не давали роботи протягом 14 років тільки тому, що вона українка. Зараз вона — учителька школи №25; працює агітатором у школі та на колишній виборчій дільниці. Тов. Желіско любить агітаційну роботу. Її бесіди проходять на високому ідейно-політичному рівні, вони завжди насичені цікавими, конкретними фактами.
Це можна сказати і про агітаторів — Верганівську, Дудко, Гаврищука, Маргуліса та інших.
"Протягом 10 місяців, що минули з дня встановлення радянської влади, з місцевої інтелігенції висунуто на керівну роботу 152 чоловіків: директорами і зав. навчальними частинами шкіл — 72 чол., директорами, завідуючими, головними лікарями поліклінік, інспекторами здороввідділів 55 чол. і т. ін. Це люди, які десятки років були безробітними, яких роками гноїли в тюрмах, вважаючи їх неблагонадійними. Тільки радянська влада витягнула їх з багна злиднів, забезпечила їм прекрасне, повнокровне і багатогранне життя. Тепер вони працюють на керівній роботі, працюють віддано, з великою енергією.
Ось короткі характеристики декого з них. Тов. Худак Ярослава Михайлівна. В 1933 році їй з великими труднощами вдалося закінчити вищу педагогічну освіту. Але після цього вчительку послали на так звану "безкоштовну практику" до школи Шашкевича. Два роки працювала Ярослава Михайлівна, а плати не одержувала. 7 років, вона до приходу Червоної Армії і встановлення радянської влади, була безробітною. За радянської влади висунута на посаду директора школи №30. Колектив учителів прийняв її появу в школі недружелюбно. Окремі вчителі заявляли, що Худак не справиться, розвалить роботу в школі. Але, не дивлячись на такий настрій колективу, т. Худак взялася по-справжньому за налагодження роботи, і на кінець 1939—40 навчального року вивела школу в число передових.
З великим трудом дістав вищу медичну освіту тов. Попович Микола Дмитрович. Але роботи також не дістав. Йому довелося займатися приватною практикою. Декілька років був безробітним. Зараз його висунуто на посаду директора другої радлікарні. З роботою тов. Попович справляється добре; лікарня, якою він керує, стала одною з кращих у місті.
Партійним і радянським організаціям міста треба ще більше приділити уваги вихованню і висуванню місцевих кадрів інтелігенції на керівну роботу. Треба повсякденно займатися вивченням людей, щоб, як вчить нас товариш Сталін, правильно робити розстановку їх, вчасно висувати кадри, не давати їм застоюватися на місці. А можливості, резерви в нас колосальні. Треба тільки вміло їх використовувати, і тоді вся наша робота буде ще скоріше підніматися вгору.
П. Савченко інструктор Львівського міськкому КП(б)У. 