Шевченківська вистава у Празі

В неділю 24. листопада ц. р. відбулось у Празі українське культурно-національне свято, в якому взяли участь українці з усіх наших земель, чільніші представники наукового, культурного і громадянського життя. Тієї днини відкрито святочно в год. 11. перед пол. виставу з нагоди 100-ліття першого видання "Кобзаря" Т. Шевченка, що її влаштував у власному домі Музей Визвольної Боротьби України у Празі. Доволі простора саля Музею не могла помістити всіх приявних учасників свята. Мабуть самі орґанізатори не сподівалися такої кількости гостей, бо тоді напевно призначили б відкриття вистави у виставових салях.
Свято почалося промовою голови Т-ва Музей ВБУ проф. А. Яковліва, в якій він підкреслив значіння "Кобзаря" Т. Шевченка в житті українського народа. Про шевченківський відділ Музею ВБУ. та про відомого шевченкознавця і кол. голову Т-ва б. п. проф. С. Смаль-Стоцького говорив проф. С Сірополко. Згадавши великі заслуги Покійного коло Шевченківського відділу і при здобуттю Українського Дому у Празі для приміщення Музею, проф. С. Сірополко вказав також на С. Смаль-Стоцького, як на визначного нашого громадського діяча і патріота. Проф. С. Смаль-Стоцький — говорив С. Сірополко — добачував головну нашу національну хибу, що все нам перешкаджає прийти до власного державного життя в тім, що ми не шануємо наших історичних традицій, не цінимо дідами нашими надбаного добра... Мабуть саме тому покійний з таким молодечим запалом хопився думки створити Український Дім у Празі, де найшли-б приміщення документи і предмети-свідки нашої слави і наших визвольних змагань. З тією метою б. п. проф. С. Смаль-Стоцький сам жертвував що міг на Український Дім та інших закликав до нього гаряче. Повстанням з місць вшановано память заслуженого українця проф. С. Смаль-Стоцького.
Після святочних промов гості перейшли до виставових саль, де дир. Музею проф. Д. Антонович пояснив приявним виставлені експонати Шевченкініяни починаючи першим "Кобзарем" і кінчаючи дрібненькими афішками про Шевченкіське свято маленького українського гуртка еміґрантів.
На виставі відвідувачі мали змогу оглянути також і найцінніший скарб у Музею — військовий прапор. Виставлені матеріяли дбайливо підібрані і зі смаком упорядковані. Вони займають більшу салю і шість кімнат та розміщені ось-так: 1. саля: видання творів Шевченка. Портрети Шевченка. 2. Копії малярських і ґрафічних творів Шевченка. 3. Скульптурні речі і світлини автоґрафів Шевченка. 4. Література про Шевченка. Портрета Шевченка. 5. Преса присвячена Шевченкові. 6. Культ Шевченка.
Вистава відкрита щодня від 11—15 год і триватиме до 15. грудня ц. р.
ДК.
Адреса Музею В. Б. У: Ukrajinske Museum. Praha XIV., Nusle II. Horymirdia 6. — Для пожертв у Протектораті Чех і Морави конто Товариства Музей ВБУ. в Поштовій Щадниці в Празі ч. 80.940. Пожертви з Великої Німеччини слід надсилати на адресу члена Т-ва д-ра Михайла Антоновича — Dr. М. Antonowytsch, — Osteurop. Institut, Breslau 1. Neue Sandstrasse 18. 