Прокуратура займеться виборчими "реклямантами".

Доручення львівського воєводи.
"Рекляманти", які хотіли позбавити виборчого права велику кількість виборців, осягнули протилежну ціль: розбудити зацікавлення виборами. Всі ті, яких виборче право заквестіоновано, роблять усі заходи, щоб те право добути назад. Українські виборці повинні довідуватися докладно про прізвища й адреси "реклямантів" і подавати їх до Технічного Виборчого Комітету.
Львівські адвокати д-р Здзіслав Станкевич і д-р Ґологурський зголосили до прокуратури карний донос проти 11-и осіб, що "реклямували" виборче право. Між іншими заскаржені такі "рекляманти": Н. Хшановська, І. Коханська, Ол. Кісс, І. Кісс, Фр. Кавур, I. Бохня, А. Міцко, З. Мокшицький, І. Фукс, Г. Гаврилєвич, І. Баранович, Зб. Лесько та інші.
Український Технічний Виборчий Комітет вислав 22-го квітня телєґраму до премієра Складковського в справі масового квестіонування виборчих прав українських громадян у Львові.
В цій самій справі інтервеніювали пос. Володимир Целевич і голова Українського Технічного Виборчого Комітету дир. Орест Радловський у понеділок 24-го квітня у львівського воєводи д-ра Білика. Воєвода заявив їм, що в понеділок видав виборчому комісареві доручення, щоб усі ті квестіонування виборчих прав, які мають характер сваволі, вважати неактуальними.
Варшавський "АБЦ" пише про ті витівки львівських "реклямантів" під наголовком: "Ґрупа виборчих ґанґстерів заквестіонувала у Львові виборчі права 20 тисяч громадян". Між іншим пише таке: "На листі "заквестіонованих" знаходяться: президент окружного суду у Львові, двох послів, у цьому один віцемаршал сойму, крім цього офіцери й урядовці і майже всі греко-католики поляки". Цікаво, що маючи такі докладні інформації "АБЦ" не довідався нічого про те, що заквестіоновано виборчі права цілій масі українців, та що той згаданий віцемаршал сойму і посол — теж українці. 