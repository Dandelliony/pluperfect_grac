Звязковий українських душ

Краків, 8. березня 1941.
У часах історичних потрясень, великих радощів і великих журб, у часах глибоких переживань національного здвигу та національної розтічі тужать люди одної мови й одного національного вірування до всього, що вязало б їх, як мога, цупкішою ланкою. Щаслива нація, котра має великі індивідуальності, які можуть наривати за собою, вести їх та брати на себе тягар рішення і відповідальности! Але — буває нація розсіяна у діяспорі й живе у стільки різних умовинах, скільки державних кордонів, що її ніяка жива людина, хоч би навіть найбільшого формату, не в силі сходити ніякою орґанізаційною сіткою, ніяким приказом, ніякою одностайною програмою. Що ж і казати про націю, яка при всій своїй тузі за єдністю та декляматорстві про єдність, як одну з найбільш прикметних собі рис — має внутрішню незгідливість, вибуялий індивідуалізм, нездисциплінованість та партикуляризм: ту риску, що у княжій добі прошилась у парцеляції держави на безліч заздрих за свою суверенність дрібних державок, у козацько-гетьманській добі у "чорній раді" та "великій руїні" з кількома суперницькими гетьманами, врешті в новій історії — в явищі отаманщини. Про сучасність — просимо доспівати собі пісню самому. І чи це не чудо, коли така нація й у такий час має когось та щось, що вяже її сильніше від усіх істнуючих і можливих проводирів, від усіх покликів, гасел і приказів? Який ґіґант духа потрібний, щоб нехтувати не тільки кордонами на політичній мапі світа, але й тими, що істнують в українських душах, та щоб усі ці душі звязати в одну суцільну, нерозривну цілість!
Був такий ґіґант, який, за життя свого писав "до всіх живих, мертвих і ненароджених, на світі сущих" земляків своїх, знаючи у віщому прочуванні, що літа минатимуть по його смерти, а він усе незмінно буде єдиним власником українських душ, — усіх живих і мертвих і ненароджених, на світі сущих. 80 літ минуло від смерти того поета, що здобув собі більшу владу, пошану й любов в українському народі, ніж мав її колинебудь якийнебудь інший великий поет якогонебудь іншого великого чи малого народу. І завсіди, понад час і простори, діє чародійна звязкова сила культу того поета. 11 місяців у році українська нація може бути розпорошена, — приходить місяць березень — і земна куля корчиться та маліє для українців до розмірів одної концертової салі, в якій всі вони, розпорошені по прерізних кінцях рідної і чужинецької землі, у спільному пієтизмі складають доземний поклін Тому, що викресав душу з українського етносу та підніс її на пєдестал свідомої нації.
Нераз тицяють нам чужинці докірливо нашу організаційну розпорошеність, нашу нездисциплінованість та відосередковий гін. Але це можуть робити тільки тії, що не знають тайн, скритих у нетрах української душі. Бо, коли хто не вірить у тугу українців до єдности духа, той хай згадає ніде інде небувалу й незустрічну єдність українців, що істнує в культі Тараса Шевченка. Байдуже, що кожний з нас бачить у ньому кого іншого й кому іншому в ньому поклоняється. Суттєве те, що всі, без виїмку, українці й українки йому поклоняються. І коли б не було ніякого іншого доказу на єдність українського духа, коли б хто не знав, скільки міліонів говорить українською мовою, скільки міліонів має ту саму історію за собою, ту саму культуру, ті самі невмірущі цінності безсмертної традиції, — той міг би переконатися та навчитися, що таке єдність, коли б тільки пізнав одно, хто такий Тарас Шевченко для української нації?!
Скромні сторінки цього скромного українського щоденника, покликаного до життя в історичному часі та в цілком особливих обставинах, поставили собі за одно в найважніших завдань, — служити пропаґанді гасла єдности й згоди в українській рідні. Коли як коли, але в Шевченкові роковини твердо віримо в перемогу того гасла. Бо не може розгубитись у хаосі внутрішніх суперечок нація, яка має таку ланку, що обєднує всю націю, як Тарас Шевченко! І тому ми поспішаємо у першому ряді скласти щорічний поклін тіням Того, якого імя стало символом невмірущости й єдности українського духа. 