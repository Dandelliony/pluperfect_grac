◦ ◦ ◦ ◦ ◦ ◦ ◦

Через воду мотоциклом. Львівський автомотоклуб 25 травня впровадить вперше у Львові воєнізований мотокрос по пересіченій місцевості. Старт і фініш встановлені біля мосту в Скнилові. Учасники змагань повинні проїхати два кола по 28 км. Під час кросу гінщики будуть перемагати перешкоди, кидати в окоп гранати, проїжджати бродом, їздити в протигазах. Воєнізований мотокрос, крім спортивного значення, виявить якість машин та їх водіїв. Для участі в змаганнях записалося біля 30 учасників. Серед них — чемпіон України з велосипеду тов. Бабій ("Спартак"), Жирко ("Пищевик"), Оганісян, Молотков, Авботов (Львівський гарнізон), Мироненко (Автомотоклуб) та інші. Змагання почнуться о 12 год. дня.
На виставці "Дитяча книга". В просторому фойє музею художнього промислу весело і дзвінко. Тут відкрита виставка "Дитяча книга". Дошкільнята розглядають у вітринах прекрасні ілюстрації дитячих книг. Скупчуються біля вітрин, де гумористично і повчально змальований вуличний рух. Тут все для них зрозуміле. Біля вітрини, на якій експоновані книги для дітей шкільного віку, стоять учні молодших класів середньої школи. Андрійко Шумило хвалиться, що він уже два рази читав "Грицеву шкільну науку" — Івана Франка. Він пробує переказати це товаришам. — А ось "Малий партизан", — втішно перервав його Олесь Книш. — Як чудово пише про нього Петро Панч. В інших вітринах — дитячі книги "Белочка и Тамарочка" — Пантелеєва, "Сулакичан" — Чинкова, "Лисиця і журавель" — Франка, "Зелений братік" — Ованеса Туманяна в перекладі з вірменської мови Тичини, "Скоро взойдет солнце" — Іваненка і багато інших цікавих та добре ілюстрованих книг на українській, російській, польській і єврейській мовах. Без видумки, чудово і правдиво оповідають дітям книги про радянських героїв, що перемагають сили природи, ставлячи їх на службу трудящим.
25 травня громадськість України відзначає 60-річчя з дня народження Президента Академії наук УРСР академіка О. О. Богомольця. Академік Богомолець є найвдатнішим вченим пато-фізіологом. Його праці у питанні фізіологічної системи з'єднувальної тканини в організмі і проблемі боротьби з передчасним старінням організму, переливанню крові широко відомі за межами Союзу. Антиретикулярна цитотоксична сироватка академіка Богомольця застосовується більше, ніж у 50 клініках і лікарнях СРСР, як засіб, що підвищує опірність організму інфекційним захворюванням, сприяє прискоренню зрощування переломів, загоюванню ран і язв, запобігає рецидивам рака після операцій. За 35 років наукової діяльності вченим написано понад 145 друкованих праць. За видатні заслуги в області паталогічної фізіології академік Богомолець нагороджений орденом Леніна. За наукову працю "Керівництво по патологічній фізіології" в трьох томах Олександр Олександрович удостоєний Сталінської премії першого ступеня.
Велику наукову роботу провадять керовані академіком Богомольцем інститут експериментальної біології і патології Наркомздоров'я УРСР і інститут клінічної фізіології Академії наук УРСР. Учні академіка Богомольця займають професорські кафедри в Москві, Ленінграді, Києві і інших містах країни. Крім наукової роботи, вчений провадить також велику державну і громадську роботу. Він є депутатом Верховної Ради Союзу РСР і Верховної Ради УРСР, членом Президії Академії наук СРСР і дійсним членом Академії наук БРСР.
Створений ювілейний комітет під головуванням віце-президента Академії наук УРСР академіка-орденоносця О. В. Палладіна. В бібліотеці Академії наук викривається виставка, присвячена життю, науковій, державній і громадській діяльності ювіляра. 25 травня в конференцзалі відбудеться ювілейний вечір. З усіх кінців країни на ім'я академіка Богомольця надходять привітальні телеграми. (РАТАУ) 