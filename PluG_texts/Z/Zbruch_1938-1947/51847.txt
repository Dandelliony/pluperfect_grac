Кожний нехай сплатить свій довг

Нераз зустрінете між нашими освіченими людьми осіб з дивною ментальністю, з дивовижними поглядами на їх власні права й обовязки супроти власного народу. Дуже часто буває, що людина з покінченими високими студіями і з дипльомовим титулом, у розквіті сил, не проявляє ніякої діяльности як член української спільноти. Поза своїми обовязками службовика у чужому підприємстві не знає ніяких обовязків. Не бере ніякої участи в національному житті, не належить до ніякої української орґанізації, відмовлюється навіть від членства в УДК. Одиноке звязує його з українцями — це охота заграти в карти і нарікати при тій нагоді на всіх і вся, все критикувати, а на запит, чому сам не приложить руки до праці, відповідати, що, мовляв, українці не допомогли йому, як був у біді, не дали посади, тому він і не має ніякого обовязку супроти своїх... І так марнує він час, витрачуючи гроші та здоровя по льокалях — все знає, хоч у дійсності нічого не знає, всіх критикує, лише на себе не дивиться.
Дивовижна ментальність людини у розквіті сил, з високими студіями, людини, що дістала свою освіту завдяки батькам, що ввесь свій вік пережили в українському селі, для того села і черпали свої доходи з того ж саме села; ця людина не сміє забувати, що закінчення своїх студій завдячує саме цьому українському селу. Отож український нарід, а не хто інший, допоміг йому вийти в люди і тому затягнений довг він повинен сплатити, помагаючи іншим, тим, що вчаться, прийти з порадою тим, що її потребують.
Бо до речі, хто як хто, але саме ми повинні мати глибоке відчуття спільноти, співпраці і ніяк не відтягатися від національних обовязків неоправданими причинами. Ніхто із нас не знає завтрішнього, але всі знаємо, що добре зорґанізована спільнота поборює найбільші лиха.
Тимчасом життя одинцем — це явище, яке не відповідає назріваючому суспільному ладові, що вже охоплює цілу Европу, тим самим і нас. Нездисциплінованим одиницям не стане в цьому ладі місця.
Тому кожна одиниця повинна вдержувати тісні взаємини з громадянством з почуття приналежности до нац. спільноти. Годі спиратися лише на тому, що мені добре. Треба докладати зусиль, щоб усім нам було краще. Саме тепер маємо нагоду виявити свій орґанізаційний хист. Ніхто не ставить нам ніяких перешкод, як це бувало за те лише, що змагаємо до піднесення нашої культури і добробуту. Навпаки, сьогодні влада вимагає співпраці при орґанізації національного спільного життя і тому ми мусимо вимагати від кожного українця, щоб сплатив затягнений у суспільности довг. На кожному з нас тяжить цей святий обовязок праці для українського народу та його кращого майбутнього. 