Поворотці

Я зустрінула їх у трамваї, де вони сиділи, дрижачи від холоду та короткими, уриваними фразами заспокоювали цікавість пасажирів, що піднімалися з лавок і засипували їх питаннями. Вертаються з полону. З Умані. Було їх там багато, тисячі, а вийшли звідтіля групами по триста, по чотириста. Українці, мабуть і поляки. З Галичини, з Волині.
Я сіла біля одного з них, розпитувала. Мають якісь папери? Пошпортав у тонких, мокрих від дощу штанях, витягнув стару мошонку — і показав мені папір. Був це друк, з одного боку німецький, з другого український, де вставлено прізвище, назву села спід Добромиля і слово "ентляссен" звільнений. Німецька мова друку смішно покалічена буквами кирилиці, якими заступлено ці латинські, що їх очевидячки не стало в шрифтах місцевої друкарні.
Як дісталися сюди до Львова? Здебільша пішки, часом підвезла їх кілька чи кільканадцять кільометрів якась вантажна військова машина. Тепер, останні дні, навіть краще було йти, бо захолов би зовсім на стужі й вітрі. Що їли, як давали собі раду в дорозі? Люди не давали загинути. Ні там на сході, ні тут. Скрізь приймали на ніч, нагодували, дали хліба на дорогу.
Є у східніх областях хліб?
Є, є багато хліба, врожай там дуже добрий. Є й молоко, при кожній майже хаті найдеться якийсь коров'ячий хвіст.
— А як люди, задоволені з того, що большевиків чорт взяв?
— Ще які задоволені! Кажуть, що аж тепер їм варто буде працювати, бо хоч і візьмуть на армію і на державу, то залишать і для них. Німці — кажуть — мудрий народ, вони розуміють, що як люди будуть голодні й злі, то не зроблять хліба ні їм, ні собі.
— Куди ж ви їдете тепер? — питаюсь їх.
— А на двірець, може приймуть на якусь машину.
— Та де там приймуть — встряває в розмову один з пасажирів. — Підете пішки, як йшли до цього часу.
— Підемо, то підемо. Що нам уже тепер до дому дістатися, хоч би пішки. То була дорога, а це!...
— А може б ви так пошукали поради й помочі в Українському Червоному Хресті? Може б там дали вам якісь гроші, якісь старі плащі, може б вистарали вам дозвіл на переїзд залізницею?
Вони спішаться додому, непевні чи вдалося б їм найти підмогу в Червоному Хресті. Не маю цієї певності й я і тому, витягнувши з кишені якісь бідолашні десять карбованців, тисну їм ці гроші в руки та прощаюся.
Чи не можна б, справді, якимось організованим способом допомогти нашим поворотцям з полону хоч би на останньому відтинку їхньої важкої дороги до дому?
М. С. 