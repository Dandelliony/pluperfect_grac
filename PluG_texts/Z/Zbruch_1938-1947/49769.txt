Любителі поживитись за рахунок держави

В промкооперативних артілях металохімсоюзу недавно чулися з обласної контори телефонні дзвінки:
— Терміново повідомте на скільки робітників зросла артіль в порівнянні з минулим роком. На 9 чоловік? Так, добре, врахуємо. Нам аби загальну цифру...
І почали враховувати. Не замислюючись, підписують артілям нові штатні списки з завищеними ставками зарплати адміністративно-управлінському апарату, хоча плани лишаються явно заниженими і якість продукції сміхотворна.
Голова правління промсоюзу т. Барильський не поскупився збільшити в цьому році оклади голові артілі "Червоний металіст" тов. Лерерові на 150 крб., завідуючому виробництвом на 145 горб., головбухові на 115 крб. Щоб краще зрозуміти вчинки Барильського, досить подивитись запроектовані оклади службовцям артілі "Металіст". Тут одним розчерком пера розпорядились 14 чоловікам незаконно підвищити зарплату на загальну місячну суму 1.250 крб.
В результаті абсолютного незнання бюджетної справи або з антидержавних міркувань Барильський самочинно підвищує оклади конторському апарату. По системі промкооперації області відчутні тенденції обійти закони, ввести зовсім непотрібні, надумані посади.
Є справи ще серйозніші. Керівник облмісцевпрому Немченко виявився дуже щедрим за рахунок держави масово підвищувати плату адміністративно-управлінському апарату. Немченко безцеремонно підвищив оклади директорові авторембази з 680 крб. до 850 крб., плановикові з 350 до 450 крб., а також бухгалтерам, нормувальникам, секретареві і т. ін.
Вільготно живеться в конторі заводу хімічних виробів №2. Під егідою Немченка директор заводу Коломієць намагався обманути міськфінвідділ і одержати для себе і службовців завищені ставки. Серед частини адміністраторів підприємств, керованих Немченком, масово діє фактор — якнайбільше урвати з держави. Наприклад, були серйозні спроби збільшити оклади службовців на арматурному заводі №2, на штампувально-граверній майстерні і ін. Силою голосових зв'язок і безапеляційного тону Немченко часто намагається вплинути на фінансові органи.
Перша дистанція служби шляху Львівської залізниці роздула конторський апарат зверх штату на 15 осіб з місячним фондом 3.085 карбованців. Торік, до речі, перевитратили на зарплату 19.491 крб. Різних начальників тут вештається як у великому тресті, а толку мало. Співробітники слабо розбираються у ремонті колії, зате старанно перегортають папірці і акуратно розписуються у відомостях про одержання солідних окладів.
Начальник контори кар'єророзробного господарства залізниці Мартьянов знайшов спільну мову з бухгалтером Хелемендиком і збільшили незаконно зарплату щомісячно на 3.875 крб. Міськфінвідділ закрив рахунок ретивим порушникам законів, але вони продовжують існувати, і прокуратура залізниці, на жаль не поцікавилась, чим же займається ця вельмишановна установа.
Випадків самовільного підвищення окладів і роздуття штатів виявлено чимало. Зупинимось ще на кількох. В заводоуправлінні толевих заводів облуправління будівних матеріалів було виявлено понад штат 20 адмінуправлінських посад. Працівники, не в міру роздутої канцелярії, поважали більше анекдоти, ніж прозаїчну толь чи смолу... Штат з'їв торік зайвих 52.100 карбованців. І тепер тут справи далеко не покращали.
В справі порушення бюджетно-фінансової дисципліни типова справа 5 заводоуправління хліботресту. Рахівникам сплатили 3.274 крб. за складання балансу, коли, як відомо, ця робота додатково не оплачується, бо входить в коло їх безпосередніх обов'язків. Цю ж незаконну дію вчинив бухгалтер 1-ої дистанції колії Коваленко, розподіливши між своїми підручними 2.150 крб. за "складання річного балансу".
В місті існують невеличкі ортопедичні майстерні, чомусь гучно названі заводом. Керівники підприємства "домоглись" згоди в Наркоматі соцзабезу на підвищення собі плати. Доцільність збільшення плати директорові з 600 крб. до 1.000 крб., а також головному інженерові, головбухові, зав. медчастиною дуже непевна. Фінансові органи цілком правильно відмовили зареєструвати завищені ставки і фонди зарплати. Але директор і головінспектор позмінно кожного дня сидять в міськфінвідділі, вирішивши вирвати завищені оклади тривалою осадою державної установи.
Всі ці рвачі не рахуються з постановами уряду, за шкідливою інерцією намагаються розбазарювати державні кошти. Порушників бюджетно-фінансової дисципліни, на диво, не помічають слідчі органи. Свавілля у підвищенні окладів і фондів зарплати триває.
П. Єзерський 