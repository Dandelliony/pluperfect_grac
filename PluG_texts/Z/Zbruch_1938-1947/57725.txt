До українського вчительства

Великі воєнні події, що розігралися на українських землях і які вирішують долю українського народу, видвигнули перед українським громадянством західніх окраїн нові великі проблеми. На першому місці між ними відбудова зруйнованого большевизмом цілого українського життя. Ця відбудова вимагає від цілого українського громадянства, зокрема його інтелігенції, велетенських зусиль. Лиш від її працездатности, організованости, жертвенности й карности залежатимуть успіхи праці над матеріяльним і духовим відродженням нації. У звязку з тим на нашу інтелігенцію паде повна відповідальність перед грядучими поколіннями й перед історією за використання новостворених можливостей.
Найбільша роля у відродженні нації припадає передусім українській школі. Рідна школа із свідомим українським учителем-громадянином — це запорука правильного виховання молодого покоління На свідомих і активних, фізично й духово здорових українських громадян. Тому важливість ролі учителя в теперішній мент у нас вдесятеро більша. Бо коли як коли, але тепер не сміє знайтися ніодна українська дитина без національного виховання, ні одна українська школа без українського учителя. Велика руїна української школи й велике занедбання української дітвори, брак научних засобів і недостача відповідно великої кількости добрих учителів незмірно утруднюють шкільну працю. На кожного учителя спадають обовязки, якими у звичайних умовинах могло би поділитися кількох. Лиш при найбільшій організованості, плановості й мобілізації всіх наших виховників зможемо з наложеного на нас обовязку вивязатися. Одначе до праці мусять приступити всі без вийнятку, використати кожну хвилину якнайбільш інтенсивно. Тому недопустиме занедбування прийнятих на себе обовязків, а вже каригідне самовільне залишування школи, або праці для чужих тоді, коли рідні школи стають пусткою.
Що правда, мусимо ствердити, що загал нашого учительства виявив високу здисциплінованість і, не зважаючи на важкі життєві умовини, витривав на своїх місцях. Тим і здобув собі беззастережну повагу й признання громадянства.
Та, на жаль, найшлися серед нашого учительства й некарні одиниці, які опустили свої стійки самовільно, без відома не то що шкільної влади, але й властивого громадянства та перейшли на схід.
З такого безплянового й анархістичного переходу учителів на схід вийшла лиш загально-національна шкода. Велетенська більшість цих учителів показалася на сході безужиточна, а на наших західніх окраїнах — на Лемківщині й Холмщині залишилося понад 200 шкіл нечинних, понад 200 тисяч українських дітей без науки. Цей стан українського шкільництва тимбільше болючий, що жертвою впали школи зорганізовані при найбільших зусиллях громадянства, яке цілими століттями домагалося безуспішно української школи. Цей самовільний відплив українських учителів на схід викликав і негодування шкільної влади, яка в шкільних справах все йшла назустріч. Вона має причини думати, що з нашої сторони було несеріозне ставлення справи, а вчителі, які самовільно покинули школу, вважали школу тимчасовим прибіжищем, себто виходили з чисто еґоїстичних засновків. Про настрої й огірчення самого громадянства вже не приходиться й говорити. Тому взиваємо загал українського громадянства, щоб допоміг нам зліквідувати цей нестерпний стан.
Всіх учителів, які самовільно покинули працю й до цього часу блукаються без зайняття, взиваємо, щоб негайно зголосилися у своєму давньому шкільному інспектораті до праці.
Учителів, які до цього часу не перенеслися до українських шкіл та працюють у чужих школах взиваємо, щоб негайно внесли подання до шкільної влади з проханням перенести їх до української школи та віддалися до розпорядимости шкільної влади. Подібно й учителі-українці, які працюють на чужій службі, повинні негайно внести до шкільної влади прохання про приділ праці в українській школі. Про це обовязані повідомити Український Центральний Комітет у Кракові.
Одночасно повідомляємо, що в цих вийняткових часах шкільна влада згодилася на зайняття в школі заміжних учительок, які повинні скористати з дозволу й негайно зголоситися до служби. Крім того шкільна влада погодилася прийняти на службу в українській школі якийсь відсоток помічних учителів, себто людей із середньою освітою, які не мають потрібної педагогічної підготови.
З уваги на важливість хвилини, коли український нарід переживає історичний мент і коли ніхто із свідомих українців не повинен стояти осторонь національного життя, взиваємо все українське учительство до духової мобілізації сил підпорядкованих українському представництву в Генеральному Губернаторстві. Всякий вилім з-під загально-української карности вважатимемо національною дезерцією.
Ми певні, що не найдеться ніодин учитель-українець такий безідейний, який у теперішній момент злегковажив би собі цей заклик, але всі, як один стануть до праці на такому важливому відтинку національного життя, яким є школа. 