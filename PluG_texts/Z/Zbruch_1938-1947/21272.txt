◦ ◦ ◦ ◦ ◦ ◦ ◦ ◦ ◦ ◦

Самоуправні вибори. 
Зборівський повіт. ЗБОРІВ. ПАТ. У днях 11-го і 12-го ц. м. відбулися вибори до громадських ряд у зборівському повіті. В 66 громадах на загальне число 1.180 мандатів поляки дістали 606 мандатів, українці 574. Голосування відбулися тільки в 10-и громадах, у 38 громадах був компроміс. У 18-и громадах уневажнено одну з двох лист, супроти чого залишилася тільки одна важна листа і тому голосування теж не було.
Турчанський повіт. ТУРКА. ПАТ. У виборах до громадських рад у турчанському повіті у 78 місцевостях не було голосування, бо виставлено тільки по одній спільній листі. Вибори відбулися тільки в 21 місцевостях. Досі відомий склад компромісових лист у Висоцьку і Либухорі. Висоцько вибрало 21 поляків, 7 українців і 2 жидів, у Либухорі на листі знайшлося 5 поляків, 40 українців, 20 старорусинів і 1 жид.
Велика виборча перемога українців у Перемищині. (Телєфоном від власного кореспондента).
Перемишль, 13. ІІІ. (СК) 79 громад Перемищини вибрало 1.274 радних. З того українців 928, "руських" 37, жидів 6, поляків 303. У 15 громадах стан український зменшився на 29 мандатів, у 46 громадах в порівнанні з попередніми виборами здобуто більше. У 27 громадах вибрано виключно українських радних. У 4 громадах уневажнили українські листи. В двох громадах ми зовсім програли.
Підйом великий, повіт зактивізований, фреквенція: 85—95 проц.
Турчанщина. ТУРКА. ПАТ. Вибори до громадських рад у турчанському повіті дали такий вислід: вибрано 1.806 радних, з того 204 поляків, 908 українців, 610 "русских" і 84 жидів. Поляки здобули 68 мандатів більше.
Скасували заборону фотоґрафувати та фільмувати у прикордонній смузі. У Станиславівському Воєвідському Деннику ч. 3. з 26. II. 1939 появився розпорядок станиславівського воєводи Ст. Ярецького, яким цілий терен прикордонної смуги станиславівського воєвідства вилучено зпід приписів §24. розпорядку Мін. Вн. Спр. з 21. I. 1937. Згідно з тим розпорядком не можна було без спеціяльного дозволу повітової адміністраційної влади мати фотоґрафічні та фільмові апарати і робити знимки на терені прикордонної смуги. Тепер треба мати спеціяльний дозвіл тільки на світлення чи фільмування військових, комунікаційних почтових обєктів.
Виклади в університеті припинені. У звязку з недавніми подіями ректор львівського університету припинив виклади аж до відклику. Поліція перевела ревізію в домівці "Братньої Помочі" в політехніці та найшла там матеріял, за яким шукала, м. ін. 3 петарди та ручну ґранату. Крім того переведено ревізію в редакції "Слова Народового", в домівці "Стронніцтва Народового" та у кількох вшехпольських діячів. В понеділок від рана тривав в університеті, в політехніці та у ветеринарній академії страйк. 