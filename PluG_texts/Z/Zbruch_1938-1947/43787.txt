◦ ◦ ◦ ◦ ◦ ◦ ◦

Війна між Англією і Німеччиною
Німецькі повідомлення. БЕРЛІН, 12. (ТАРС). Верховне командування німецької армії повідомляє, що в результаті нальотів німецьких бомбардувальників на Лондон в ніч на 11 листопада виникли великі пожежі на залізничних спорудах на північ від Уормвуда і Скрабса, а також в Уілсден, Харлсден, Саутектон, в Лейтоні, Бермондсі і на авіаційному заводі коло Бірмінгема. Кілька бомб великого калібру впало на великий газовий завод. Не зважаючи на несприятливі метеорологічні умови, 11 листопада німецькі бомбардувальники продовжували атакувати Лондон, а також багато підприємств воєнної промисловості в Південній і Центральній Англії. Тяжко пошкоджені заводи авіаційних моторів коло Слау, газовий завод і промислові споруди біля Бірмінгама, воєнний завод коло Оксфорда і міст у Фолькстоні.
На південний схід від Гарвіча німецькою авіацією потоплено 7 торгових пароплавів загальним тоннажем коло 44 тис. тонн і пошкоджено 5 інших суден.
В Атлантичному океані німецький розвідник далекої дії потопив вантажне судно тоннажем в 2500 тонн.
Німецькі гідролітаки скинули бомби на два англійських торгових судна загальним тоннажем в 14 тис. тонн.
В ніч на 12 листопада противник не робив нальотів на територію Німеччини. 11 листопада італьянська авіація успішно бомбардувала один з портів східного побережжя Англії. Противник втратив вчора 22 літаки. 7 німецьких і 6 італьянських літаків пропали без вісті.
Англійські повідомлення. ЛОНДОН, 12. (ТАРС). Офіціально повідомляється, що вчора в другій половині дня кілька одиночних німецький літаків зробили наліт на район Лондона, а також на деякі внутрішні графства Англії і скинули невелику кількість бомб. Бомбардування заподіяло незначну матеріальну шкоду. Людські жертви невеликі.
Вказується, що наліт німецької авіації, який мав місце в ніч на листопада, був одним з найбільш коротких нічних нальотів на Лондон з часу початку масових операцій німецької авіації проти Англії.
В ніч на 11 листопада англійські літаки бомбардували численні об'єкти противника, в тому числі нафтозаводи в Гельзенкірхені, Рейнській області і Бремені, підприємства в Ессені (заводи Круппа), Маннгеймі, Амстердамі (авіаційні заводи Фоккер) і Дрездені. Крім того, англійські літаки скинули бомби на судна в Дуісбургу, на морські порти Лоріан, Шербург, Гавр, Дюнкерк, Фліссінген і залізничні вузли в Дессау, Мюнстері, Маннгеймі і Дрездені, а також на 14 аеродромів в Німеччині і на окупованій нею території.
Під час денних операцій 10 листопада англійські літаки атакували судна в Булоні і Кале. З усіх цих операцій не повернулось 5 англійських літаків.
Агентство Рейтер повідомляє, що 10 листопада англійські літаки бомбардували доки в Санті-Кваранта, які були серйозно пошкоджені. Успішний наліт вчинений також на Конісполіс, де зазнали бомбардування дамба і комунікації. Всі англійські літаки благополучно повернулися на свою базу.
З авіаносця "Арк Ройял" англійські літаки піддали бомбардуванню гавань і аеродром в Кальярі (Сардінія). На намічену ціль скинуто багато бомб, які викликали вибухи і пожежі. Збито два ворожих літаки. Англійська авіація не зазнала ніяких втрат.
Протягом тижня, що закінчився 9 листопада, під час повітряних боїв над Англією збито 47 німецьких літаків. Англійська авіація за цей же час втратила 21 винищувач.
Війна на морі. БЕРЛІН, 12. (ТАРС). Як повідомляє німецьке інформаційне бюро, вчора і в ніч на 12 листопада діяльність німецької, а також італьянської авіації, не зважаючи на погану погоду, була дуже пожвавленою. Знов був атакований караван суден, при чому поблизу побережжя Шотландії був потоплений пароплав водотоннажністю в 6 тисяч тонн і тяжко пошкоджений другий водотоннажністю в 9 тисяч тонн.
ЛОНДОН, 12. (ТАРС). За повідомленням агентства Рейтер, 11 листопада коло 15—20 італьянських бомбардувальників, які летіли в супроводі 60 винищувачів, атакували караван англійських суден, що йшов під конвоєм. Між англійськими винищувачами, які супроводили судна, і італьянськими літаками зав'язався бій, у якому було збито 13 літаків противника. Англійська авіація не мала втрат.
Шведська газета про якість англійських бомбардувальних прицілів
СТОКГОЛЬМ, 11. (ТАРС). 6 листопада газета "Нюа Даглігт Аллеханда" опублікувала чергову статтю свого кореспондента, який брав участь у поїздці шведських журналістів по Німеччині. Стаття присвячена англійським бомбардуванням.
"Експерти відмічають, — пише кореспондент, — що збиті в Німеччині англійські машини зазнали найдетальнішого дослідження, яке показало, що матеріали, з яких виготовлені літаки, першокласні, конструкції літаків чудові, всі деталі машини стоять на висоті сучасної техніки, крім бомбардувального прицілу. На англійських літаках приціли надзвичайно примітивної конструкції. Англійські приціли сконструйовані без врахування швидкості літака і умов вітру. Німецька авіація має в цьому відношенні велику перевагу. Огляд збитих англійських літаків дає уявлення і про деякі інші деталі. Карти і фотографії, що знаходяться в розпорядженні англійських льотчиків, свідчать про першокласний шпіонаж. Англійські льотчики цілком точно знають, де знаходяться німецькі газосховища, електростанції і промислові підприємства. Я зустрів одного разу німецького промисловця, який розповів мені, що недавно була здана в експлуатацію нова фабрика боєприпасів в Західній Німеччині. Будівництво провадилось у величезній таємниці. Фабрика була зразково замаскована. Як і всі сучасні німецькі промислові підприємства, вона не мала фабричної труби, яка могла б послужити орієнтиром для льотчиків. Дах фабричного приміщення був по фарбований знаменитою захисною фарбою, яка робить неможливим виявлення пофарбованого предмета з висоти 3.000 метрів навіть в найяснішу погоду. Фабрика була збудована в лісі. Але вже через 3 години після того, як загули машини і верстати, з'явились англійські льотчики, бомбардували фабрику і промахнулись, не влучивши в ціль".
Воєнні дії в Китаї
В центральному Китаї. В провінції Хубей відбуваються дрібні сутички і артилерійська перестрілка в районі Ічана. Передові лінії китайських військ знаходяться на відстані 1 км. від Ічана.
В провінції Аньхуей 7 листопада китайці потопили японську канонерку, яка йшла по ріці Янцзи, а 9 листопада — японський транспорт з продовольством і боєприпасами.
Китайські партизани зайняли кілька пунктів навколо Сучжоу (на північний захід від Шанхая).
В північному Китаї. В провінції Хеюей китайці розгорнули бойові операції на північний схід від Бейліна. Тривають місцеві сутички між китайськими і японськими військами в східній частині провінції Шаньдун.
В південному Китаї. В південно-західній частині провінції Гуандун незначні бої відбуваються коло Ціньчжоу. 12 листопада. (ТАРС).
Війна між Грецією і Італією
БІТОЛЬ, 12. (ТАРС). Після кількох днів затишшя, в районі Бігліста — Крісталопіге вчора ввечері почався наступ італьянських військ на грецькі позиції. Греки були відтиснені.
Сьогодні зранку почалися дії авіації. Італьянська авіація бомбардувала грецький тил. Англійські літаки бомбардували тил італьянських військ. За одержаними даними, наступ італьянців відбувається успішно. Альпійська дивізія, яка діє проти греків, висадилася в порту Санті-Кваранта.
НЬЮ-ЙОРК, 12. (ТАРС). За повідомленням агентства Юнайтед Пресс, італьянські війська обстріляли артилерійським вогнем грецькі з'єднання і укріплені позиції на південному схилі гори Морова. Після артилерійської підготовки італьянські частини атакували і зайняли кілька важливих гірських позицій, примусивши греків відступити в кількох пунктах.
Грецькі війська відбили італьянський наступ у районі ріки Каламас у напрямі Пірамітья. Кілька тисяч італьянських військовополонених прибули 10 листопада в Яніну. 600 італьянських військовополонених направлено в Салоніки.
Грецьке радіо повідомило, що грецькі війська продовжують переслідувати італьянців в районі гір Пінд. Захоплено багато полонених, велику кількість воєнних матеріалів. В районі ріки Каламас італьянці примушені були відступити. Англійські літаки підпалили нафтосховища у Балоні. В порту Сацті-Кваранта пошкоджений італьянський воєнний корабель. Англійські літаки бомбардували верфі в Конісполісі.
БЄЛГРАД, 12. (ТАРС). За повідомленням газети "Політіка", англійські літаки бомбардували міста на півдні Італії і порти в Албанії, в яких відбувається висадка італьянських військ. Об'єднані греко-англійські повітряні сили бомбардували також дороги, які зв'язують фронт з тилом.
Здача Лібревіля генералу де Голль
ЛОНДОН, 11. (ТАРС). Як повідомляє агентство Рейтер, за одержаними даними місто Лібревіль здалось генералу де Голль. Офіціальних відомостей про дійсне становище у французській екваторіальній Африці покищо нема.
Повідомлення командування генерала де Голля
ЛОНДОН, 12, (ТАРС). Агентство Рейтер передає, що командування генерала де Голля опублікувало таке комюніке: "Гарнізон Лібревіля прийняв умови офіцера, який командує військами генерала де Голля, про припинення воєнних дій. Командуючий гарнізоном здався 10 листопада о 4 год. 30 хв. Воєнні кораблі де Голля "Савоньян де Бразза" і "Коммандан Доміне" ввійшли в порт Лібревіля".
Офіціальне повідомлення про зайняття Лібревіля
НЬЮ-ЙОРК, 12. (ТАРС). За повідомленням кореспондента агентства Ассошіейтед Пресс з Віші, там офіціально оголошено, що війська генерала де Голля зайняли Лібревіль (французька екваторіальна Африка). 