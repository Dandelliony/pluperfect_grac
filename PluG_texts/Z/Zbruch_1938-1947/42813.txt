Збір загону

В синагогах богомільні євреї били себе в груди. Сиві старики в білих талесах бубоніли молитви. В темних притворах на підлозі стояли свічки, надаючи всій службі відтінок таємничості. Біля входу якісь товстяки в котьолках перевіряли квитки. За вхід до синагоги в судний день богомільні євреї платили великі гроші. Біля входу лаялись ті, що купили квитки і лишилися без місця.
В 31 школі в цей день деякі учні не прийшли на уроки. Їх не пустили батьки. Не прийшли шестикласниці сестри Р., батько яких за великі гроші удостоївся прислужувати в синагозі "Золотої Рози".
П'ятикласник Іцик К. прийшов у школу без книжок. Його не пускала мати, а батько сказав: "Як хочеш". Щоб не образити маму, він запевнив її, що йде погуляти, і прийшов у школу. Іцик піонер і пропустити уроки і збір загону він не міг.
Піонерський загін в 31 школі існує давно. Це один з перших загонів у Львові. Авторитет загону дуже великий тому, що вожата Оля Богданець дуже вимоглива в дотриманні піонерських звичаїв. Носіння краватки тут обов'язкове так само, як обов'язковий салют.
Збір загону був призначений в судний день. В цей час в синагогах трубили в ріжки, щоб суворий єврейський бог почув молитву віруючих. Загін вишикувався на лінійку. Ланкові доповіли: "Товариш голова, ланка до збору готова". Всі були в наявності, всі в краватках і взагалі все було по формі. Це радувало. Радувало також незвичайне пожвавлення в шкільному буфеті. Вдома дітям не дали сніданку, в судний день не можна їсти. Більшість "надолужували" це упущення сердитого Ієгови в шкільному буфеті. Звичайно, були і такі ребята, що в цей день не писали, але їх виявилось зовсім мало.
Більшість мріє про вступ до піонерів. І це добре, що мріє. Вступ до піонерів обставляється тут деякою урочистістю. Ребята не-піонери відвідують збори ланок, беруть участь у роботі ланки. На зборі, де приймаються новачки, кожен проголошує урочисту обіцянку. Одне слово, вступ до піонерів стає визначною подією в житті дитини. Так і мусить бути.
Вожата Оля вирішила запросити на збір, де буде прийом у піонери, командира, учасника боїв з білофінами, щоб "ребята відчули серйозність свого кроку".
Правда, загін, де вожатою Оля ще не проводив захоплюючих воєнних ігр, ще малувато романтики в роботі загону. Але його перевага — виховання патріотизму, виховання в піонера свідомості, що він піонер, передова дитина. Само слово "піонер" — говорить за себе. Чкалов, Папанін, Стаханов — люди, що відкривають нові шляхи, — піонери. В загоні 31 школи є грань між піонерами і не-піонерами. І це зовсім не погано.
Школа славиться своєю самодіяльністю. Багато музикантів, танцюристів, співаків. Виник свій шкільний театр, який складається з драматичного гуртка, гуртка декламаторів, балетного і музичного гуртків. Театр поставив "Мазель-тоф" Шолом-Алейхема і готує уривки з "Правди" О. Корнійчука. 40 ребят навчаються в автомотоклубі, є юннати, радисти, шахісти, навіть різьбарі по каменю. Є відмінні фізкультурники.
В це радісне повноводдя дитячої самодіяльності піонерська організація вносить дух патріотизму і дисципліни. А здається просто, ніяких особливих таємниць — вожата Оля вимагає дотримання піонерських звичаїв і порядків, ще трохи ініціативи: воєнізовані ігри за містом, походи загону — і буде зовсім добре.
На жаль, далеко не всюди такі справи. Не говорячи вже про зміст роботи, в деяких львівських школах зовсім немає піонерських загонів. Комсомол повинен взятися за цю справу, пам'ятаючи, що піонерська робота — кровна робота ленінсько-сталінського комсомолу.
Збір загону в судний день в школі, яка рік тому була єврейською приватною гімназією, свідчить і про успіхи комуністичного виховання.
А. Алексеєв. 