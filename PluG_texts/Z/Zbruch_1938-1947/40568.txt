Чому Кравченко непокараний? — Ростуть місцеві більшовицькі кадри

Чому Кравченко непокараний?
Кравченко приїхав спочатку уповноваженим, а потім став керівником Львівської контори "Головпостачбуду".
І що ж? Все було добре. Робота, як кажуть, "спорилась". До Москви летіли телеграми. Керівник контори сповіщав Наркомат про свою діяльність, про те, що він "купив сантехніки на 200 тисяч карбованців" і "придбав автомашину".
Одним словом, багато писав Кравченко, хоч так тривало недовго. Приїхав контрольор і побачив, що в державній конторі творяться злочинні справи.
Під час перевірки виявилось, що Кравченко не тільки розвалив роботу контори, а й перетворив її по суті в організацію для самозабезпечення. Він не гребував ніякими методами в погоні за легкою наживою. Його широка натура була ненаситна. За кілька місяців своєї роботи він встиг вкрасти з державної каси біля 17 тис. крб., забрав друкарську машинку і кілька годинників.
Зрозуміло, що людям, які посягають на соціалістичну власність і запускають свою брудну руку до державної кишені, не місце в радянських установах і організаціях. Наркомат вирішив звільнити Кравченка з роботи, а справу передав до прокуратури для притягнення злочинця до судової відповідальності.
— Як? Знову цей Кравченко? — здивувався прокурор м. Львова, одержавши скаргу. Знайома людина. На нього вже заведена справа за незаконне присвоєння речей громадянки Шеремат. Будемо судити.
Цілком вірно сказав прокурор. Проте не завжди треба вірити сказаному. Сталося так, що справу на Кравченка з невідомих досі причин забрала до себе обласна прокуратура. Розпочалось слідство. Не знаємо, як воно проходило, але було скоро закінчене. Народний суд III дільниці, Шевченківського району, засудив Кравченка до 2-х років позбавлення волі.
Суворий вирок, що й говорити. Та й цей вирок незабаром відмінив обласний суд, з тих міркувань, що народним судом не було винесено рішення про взяття Кравченка під варту.
Знову почалось слідство. Знову в прокуратурі намагаються зменшити вину шахрая. А останнім часом взагалі йдуть розмови про те, щоб не судити Кравченка. Нехай, мовляв, внесе тільки гроші, а там буде видно.
Так ведуть боротьбу з розстратниками державних грошей працівники Львівської обласної прокуратури і обласного суду. Ряд справ про зловживання і порушення окремими керівниками трестів фінансової дисципліни залишаються без руху.
Невідомо, коли ж обласна прокуратура віддасть до суду Кравченка і йому подібних злочинців.
Ів. Дон, П. Пронін. Ростуть місцеві більшовицькі кадри
З перших днів встановлення радянської влади в західних областях України нам довелося звернути особливу увагу на добір і вирощування наших більшовицьких кадрів. Транспорт, який ми одержали після війни, був зруйнований, до того ж і засмічений класово-ворожими елементами. Треба було очиститись від контрреволюційної погані, застати до роботи чесних, відданих радянській владі людей. Нарком тов. Л. М. Каганович, в зв'язку з цим, поставив перед нами важливе завдання — в найкоротший час дібрати і виростити з місцевого населення не менше 300 робітників, підготовити їх на різних курсах і поставити на відповідальні пости.
Сьогодні ми можемо сказати, завдання наркома виконано з успіхом. На транспорт прийшли нові люди, яким раніше був закритий сюди шлях. Багато з них вже побували на різних курсах в Москві, Києві, Харкові, Ростові і стали командирами соціалістичного транспорту.
Тт. Демків і Довгань добре працюють черговими по депо Красне. Складач станції Підзамче тов. Шура по-стахановському формує поїзди. 22 роки переставляв стрілки тов. Гадуп'ян. Коли йому запропонували поїхати на курси, він спочатку був відмовився: "Де там мені вчитися, я вже старий". Всеж поїхав. Тепер він уміло і оперативно виконує завдання чергового по станції Зимна Вода.
Щоб дати можливість залізничникам повсякденно підносити свою кваліфікацію, організовано цілу систему курсів індивідуального навчання без відриву від виробництва. В депо "Захід" технічним навчанням охоплено понад 50 чоловік. 100 працівників кондукторського і пасажирського відділку освоюють правила доброго обслужування поїздів.
Ростуть командири соціалістичного транспорту. Зараз понад 200 чоловік висунуто на керівні адміністративні роботи. Тов. Копак до встановлення радянської влади цілі роки поневірявся без роботи, а зараз активно працює на посаді завідуючого вугільним складом. Слюсар депо "Схід" тов. Литвин виявив чудові організаторські здібності і його висунуто на майстра цеху.
Вперше на транспорт прийшли працювати жінки. Польські пани їх зневажали, не допускали до праці на залізницю. Тепер 200 жінок працюють помічниками машиністів, кондукторами, начальниками поїздів, слюсарями. Тов. Бочар ще недавно працювала прибиральницею, а зараз вона вже діловод першої дистанції зв'язку. Тов. Цудна працює начальником поїзда, тов. Піскар — член райкому профспілки та інструктор по ліквідації неписьменності. Близький той час, коли з простих і непомітних у минулому жінок виростуть справді більшовицькі командири соціалістичного транспорту.
Місцеві кадри одержують повсякденну допомогу в роботі від кращих стахановців, що прибули з східних областей. Вони вчаться працювати так, як працюють стахановці, кривоносівці. На паровозі, в установі, в цеху і на поїзді, за верстатом і на колії стахановці навчають молодих залізничників соціалістичних методів праці.
Диспетчери тт. Слепець, Борзьонок і Горбенко не тільки організовують рух поїздів по графіку, але й після чергування виїжджають на лінійні станції, збирають там працівників, діляться з ними своїм досвідом; на практиці показують, як треба керувати залізничним транспортом. Десятки машиністів вчаться на прикладі передових. Кривоносівці тт. Микиша, Кулініченко, Знайченко, Сергієнко та інші водять великовагові поїзди, перекривають технічну швидкість, борються за економію палива. Їх досвід стає надбанням інших.
Залізничний транспорт вступає в нову смугу роботи. Виховуючи віддані партії Леніна—Сталіна технічно грамотні кадри, ми доможемося успішного виконання завдань, які ставить наша партія і радянський уряд перед соціалістичним транспортом і, зокрема, перед Львівським відділком залізниці.
І. Тополь, начальник політвідділу першого відділку Львівської залізниці. 