Зі спорту.

У. С. К. "Сян" — У. С. К, "Пролом" (Переворськ) 9:2 (5:1)
Відплатні товариські змагання дня 4 ц. м. у Нім. Перемишлі скінчились заслуженою високою перемогою "Сяну" у відношенні 9:2 (5:1). До цих змагань виступив "Сян" у складі: Гуцул, Кліш, Зілинський, Гринишин, м-р Коростіль, Дутко, Навроцький, Турко II, Турко І, Суський, Кізима, себто без Лапичака, Федоровича, хорого Неофіти і Дигдалевича.
Гуцул на воротах відповів свому завданні. Не мав багато роботи, але виловлював мячі певно і холоднокровно, може навіть за холоднокровно. Оборонна двійка Кліш — Зілинський не найкраща. Кліш, який має вже за собою добру практику, заграв головно в другій половині чи не найкращі свої змагання. Зілинський переходить поважний спадок форми. Це не його вина, лише умовин. Високої кляси змагун, яким є Зілинський, граючи зі слабими дружинами, манірується. Контужений у другій половині мусів зійти із площі, а його заступником став слабий Кізима. Поміч дещо не домагала тому, що не було Федоровича. М-р Коростіль належно заступив Федоровича. Дутко і Гринишин грали нижче своїх нормальних форм та можливостей. Напад з Навроцьким на правому крилі замість Льоснера далі хромає. Один Турко І ще грає. Позатим кожний зі змагунів жде на заступника. Суський, який у Кракові заграв дуже гарно, в недільних змаганнях був багато слабший. Його вроджений нахил до "кивання" знову відродився, хоч уже був дещо заник на превелику радість провідника секції та симпатиків дружини. Молодий Турко майже не бере участи у грі. Мусить над собою багато ще попрацювати та освоїтись з іншими напасниками, щоби приносити користь дружині. Кізима без обличчя.
У гостей добрий воротар, Колцьо в обороні (б. змагун ІІ. Сяну), серед. помічник Коженьовський та оба крайники. Позатим дружина грає за гостро і якщо хоче придбати собі симпатії публики, мусить рішуче вистерігатись гострої гри, що межує з брутальністю. Провід секції повинен звернути на це увагу.
Гра йшла ввесь час під знаком легкої переваги "Сяну", для якого ворота добули Турко І 7, Суський і Навроцький по одних. Для гостей ворота добули оба крилові по одному. Суддя проф. Красник — добрий. Видців біля 1000. 