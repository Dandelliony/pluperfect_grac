Чергова архиєрейська візитація

  В днях 12—13 червня ц. р. архиєпископ холмський Іларіон відбув чергову візитацію парохій холмсько-підляської єпархії. Цим разом Владика відвідав парохії Крупи, Красни, Бонна, Жданне і Депултичі. Чотирі перші знаходяться в красноставському повіті, Депултичі — в холмському.
12-го червня архиєпископ виїхав з Холма через Реївець і прибув до Круп в год. 9-ій рано. Зустріли Владику настоятель парохії, управитель школи й громада вірних. Це та власне громада, що перетривала лихоліття виконуваної поляками "місійної" праці. Решта парохіян — це т. зв. "калакути", що ждуть на "вияснення ситуації" й тоді, правдоподібно, повернуться до батьківської віри.
Того ж 13-го червня архиєпископ приїхав в год. 15-ій до Красничина. При брамі в Березині зустрів Владику уряд волости Чайки, представник українського УДК й представник самоуряду.
Церква в Красничині повернена православним недавно, але звертає увагу тут майже цілковита відсутність слідів панування поляків — недавніх панів цієї церкви. Заходами настоятеля парохії й парохіян в короткому часі вдалося привернути церкві її давніший вигляд. Зате настоятель парохії живе в неможливих умовинах: в малому будинку приміщуються три родини. Дуже гарне слово сказав місцевий війт. Пригадав, що минули вже часи, коли вистачало нам, українцям, такими себе тільки називати. Тепер мусимо доказати, хто ми. 12-го червня ввечері Владика приїхав до Бончі. З уваги на непогоду думали, що в Бончі нікого не буде при зустрічі Владики, але прийшла мила несподіванка: церква була вщерть переповнена. Співав добрий хор. Взагалі Бонча славиться голосовим матеріялом. Тут, як і в попередніх парохіях, хор співав народні пісні підчас прийняття Владики о. настоятелем. Архиєпископ ночував у Бончі й чергового дня 13-го червня відїхав рано до Жданного. У Верховинах при брамі, прибраній квітами, зустрів Його кінний відділ, який і супроводив Владику до Жданного. Церква в Жданнім тільки що півроку повернена православним. По Молебні відбулося прийняття в парафіяльному будинку, поверненому православним разом із церквою. Старша жінка оповідала тут, що  1918 році в льоху цього парохіяльного будинку польська поліція перетримувала православного священика, розібраного, в одній білизні, перед тим, заки мала кудись його вивезти на суд за спротив при вибиранні церкви.
Того ж дня Владика, відпроваджений депултицькою пожежною сторожею (кінно), приїхав до Депултич. Село має стару по-уніятську деревяну церкву, з якої православні тепер користають, а обіч неї сліди фундаментів нової мурованої церкви, недокінченої в 1914—1915 рр. Церкву цю в 1936 році з дозволу польського уряду відремонтовано, а в 1938 р. тим же польським урядом зруйновано. Плебанію поляки забрали й посадили в ній "ксьондза", що там і досі сидить. Настоятель православної парохії приміщується в маленькій хатинці (кімнатка й кухонка), що її з наказу війта винайнято для парохії й яка знаходиться в відлеглості півтора кілометра від церковці.
Загальне вражіння візитації дуже добре. Народ встає й поволі йде вперед. Треба підкреслити значіння шкільництва на цих землях. З багатьох випадках, особливо там, де є багато т. зв. "калакутів", школа тільки одна в стані збудити в населенні голос крови, дати змогу перестати боятися "сил невидимих" й відважно повернутись до свого народу й церкви.
В кожній парохії Владика у своїх проповідях підкреслював саме цей момент: "момент церковно-національний в житті нашого народу. Від козацтва, гетьманів, героїчної боротьби усіх верств суспільності свого часу за свою Церкву архиєпископ переходив до наших днів, доказуючи, що нам нема чого стидатися нашого славного минулого, а єдине, про що вам тепер слід дбати, це про єдність на основі загальної любови. Ця єдність дасть нам силу, міць, а до сильних належить світ. Коли єднатиме нас любої одного до одного — поважатимуть нас усі.
В своїх проповідях владика порушував й інші актуальні в нас питання, як: національна свідомість, любов до своєї Церкви, любов до рідної мови. "То неправда, — говорив архиєпископ, — наша мова хлопська. Наша мова більш панська, ніж якабудь інша словянська мова. Наша мова найстарша серед багатьом інших словянських мов. Ми вчили нашою мовою ваших сусідів, а не вони нас".
Не зважаючи на надмір праці, яку несе населення під сучасну пору приготовань до великих подій; він не перешкодив усім, хто тільки міг, поспішити з прибранням брам, поставлених при виїздах до сіл та перед входом до церков, щоб зустріти хлібом та теплим словом привіту Владику в очікуванні від нього архипастирського благословення. Шкільна дітвора під проводом своїх учителів, молодь, зорґанізована в УОТ, з квітами в руках радісно вітала словом любови архиєпископа, як свого єрарха й як провідника національного відродження Холмщини, складаючи йому обітницю правдивої й щирої служби Богові й народові. Невеликі сільські церковці всюди були переповнені народом, який з великою увагою та зворушенням, або й сльозами на очах, слухав надхнені науки Владики та проводив Владику, скріплений на дусі. 