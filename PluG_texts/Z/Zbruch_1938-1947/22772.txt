З волинського життя.

Справа собору в Луцьку.
Після того, як цю справу взяла на свій варстат відома польська письменниця Коссак-Щуцька і згодом також "Мали Дзєннік" (чч. 111-112) під голосним наголовком: "Польська суспільність в Луцьку вимагає ревіндикації костела оо. Бернардинів" (собору), довкола справи цієї православної святині знову почали кружляти тривожні, іноді просто неймовірні чутки.
Поперше, станула руба справа землі під собором і довкола неї, подруге, грошей зложених православним населенням Луцька й околиць на створення з руїн сьогоднішньої будівлі. Відомо, що на тому місці, де стоїть нині собор, князь Василь Острозький побудував деревляну церкву й подарував порядний шмат землі, де (побіч собора) сотні років стояли й нині стоять доми луцького Чеснохр. Брацтва. Вже сам цей факт свідчить, що це земля православного українського населення.
"Мали Дзєннік" подає, що буцім-то на цьому місці Агнєшка Гораїмова побудувала деревляний костел (у 1643 р.), а в 1754 р. на цьому місці зявився бернардинський мурований костел. Це дуже вільне оперування історичними згадками, очевидно, з метою доказати, що земля під собором неукраїнська. Через те, що Гораїмови були православними, а потім уніятами, ми зовсім не здивувалися б, якби виявилося, що п. Аґнія (Аґнєшка) Гораїмова побудувала тут чи десь у сусідстві "косцюлек" православний або уніятський. Але цим повинен би хтось занятися.
Далі — справа ще з грішми, зложеними на здвигнення сьогоднішнього собору. І ось пускає хтось чутки, що, мовляв, справа вже вирішена і про гроші нема що й думати, бо архиепископ Олексій буцімто погодився на ревіндикацію і навіть наказав готовитися до передання собору. Перший пустив то чутку, що "духовна влада погодилася на зворот собору", той самий "Мали Дзєннік" у згаданому числі.
Отак ступнево духово обеззброюють українське населення Луцька й околиць.
А яке польське громадянство підписувало подання про ревіндикацію собору, всі добре знають — малолітні діти та взагалі прохожі на чистому аркуші паперу.
Чи не боярська печатка?
У "Волинському Музеї" в Луцьку переховується прецікава памятка старовини: стара бронзова одностороння печатка, що має форму неправильного кола й напис словянськими буквами. На печатці зображена птиця, що стоїть боком і має голову обернену назад та підняті крила. З другого боку печатки — сліди прикріплення її до якогось іншого предмету, можливо — перстеня.
Місцеві фахівці припускають, що печатка походить з XIV. стол. та уявляє собою боярську печатку наших старих часів. Якщо це дійсно боярська печатка, то вона має значну вартість, бо боярських печаток знайдено взагалі дуже мало.
Про те, що печатка могла належати значній особі, як якомусь бояринові, а може і князеві, свідчить факт, що знайшли її в Жидичині біля Луцька. Це дуже старе село, що відогравало велику культурну ролю повних пять віків.
З історії відомо, що великий князь Данило Романович відвідав Жидичин, щоб поклонитися тут високошанованому образові св. Миколая. Жидичин один час був резиденцією українських уніятських єпископів Луцька. Там була теж така уніятська духовна семинарія.
Тут серед прочан можна було бачити всіх від найславніших князів і вельможних боярів до простих гречкосіїв. Отже печатка могла мати власником справді когось із славніших людей.
С. С. 