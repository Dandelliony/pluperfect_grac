По Львову і області.

  Партійний актив вивчає місто. Цінну ініціативу проявив Сталінський райком КП(б)У міста Львова. Для ознайомлення партійного активу району з історичними цінностями і пам'ятками старовинного Львова райком організував лекцію професора Собчука на тему: «Історичні цінності Львова». На лекції були присутні понад 160 секретарів і членів комітетів первинних партійних і комсомольських організацій. Після лекції для партійного активу була організована екскурсія до Львівського історичного музею. Екскурсанти ознайомилися з експонатами, що висвітлюють історію Київської Русі, і з експонатами монетного відділу. Екскурсанти відвідали також цікаві в історичному і архітектурному відношенні будинки Львова. Найближчим часом секретарі партійних і комсомольських організацій району відвідають інші історичні міста Львова.   Премії за кращі наукові роботи. Комітет в справах вищої школи при Раді Міністрів Союзу РСР встановив для студентів Львівського державного університету ім. Івана Франка щорічну грошову премію в 2.500 карбованців за кращі наукові роботи. В цьому році наукові роботи студентів для присудження премій повинні бути представлені не пізніше 1 травня.   З кінопересувкою по селах. В зв'язку з початком весняних польових робіт перебудовується робота кінотеатрів області. У села надіслані нові фільми: «Великий перелом», «Близнята» та інші. Крім того селянам демонструватимуть ряд науково-технічних фільмів: «Перетворення природи», «Мінеральні добрива», «Нове село» тощо. Нові комплекти кіноапаратури надіслані у Немирівський, Поморянський, Сокольницький райони. Ряд районних кінотеатрів перебудовуються на звукові. Для обслуговування селян під час сівби у села області надсилаються спеціальні кінопересувки.   Драматичний гурток у сільському клубі. В селі Потиличі, Рава Руського району добре організована робота сільського клубу (завідувач тов. Вовк). Тут систематично працюють гуртки художньої самодіяльності. Найкраще працює драматичний гурток, в роботі якого бере участь коло 20 селян. За короткий час гурток підготував і показав односельцям п'єсу Карпенка Карого «Безталанна». Тепер колектив драматичного гуртка працює над п'єсою «Наймичка».   Працює 700 агітаторів. Серед трудящих Жовківського району широко розгорнуто масову політично-виховну роботу. В місті Жовкві та в селах району працює 45 агітколективів, якими охоплено понад 700 агітаторів. Агітатори роз'яснюють трудящим рішення партії і радянського уряду, провадять бесіди на політичні та господарчі теми.   Ростуть лави членів споживчої кооперації. У Радехівському районі приділено велику увагу справі відновлення роботи споживчих товариств. В районі членами споживчої кооперації недавно залучено понад 700 чоловік.   Вільна Україна 