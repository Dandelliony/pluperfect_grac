"Пиво, води і розмінна монета"

Замість фейлетону   Кажуть медики, що хто багато води п'є, той стає товстим. Може це й правда. Хто його знає? Відомо, що є такі води, які впливають оздоровчо на людський організм. Але чи можна це сказати про "води", які виготовляє Бориславський "Змішторг".   Вода, або, як звуть її, ситро, на вигляд нічого собі, гарна вода, знак хімічний її Н2О, додається жовте, червоне або зелене офарблення.   Найважливішою її особливістю є той факт, що вона мокра, часом тепла, часом холодна, її температура залежить більше від погоди і пори року.   Чи вода "Змішторгу" гасить жажду? Не знаю. Одно є певне. Випивши один стакан такої води, другий пити у вас вже бажання не буде. Але так складаються обставини, що вас примушують пити другий стакан. Щоб не бути голословним наведу такий приклад.   Підійшовши до ларьку "Змішторга" №10, попросив я води. Симпатична продавщиця подає мені воду. Я випиваю один стакан і ввічливо його відставляю, подаючи їй карбованця.   — Пийте другий стакан громадянине, бо в мене не має дати вам здачі 50 копійок, — просить продавщиця.   — Ні, дякую, — відповідаю їй. У мене немає більш бажання пити води, — і залишаю їй карбованця.   Вас це дивує читачі? Ні це не голі факти, що щоденно в крамницях "Змішторгу", перукарнях, їдальнях і ларьках "Союзпечаті" трудящим не дають здачі. Крім цього продавці, офіціантки, касири вже так обнагліли, що від карбованця 70-80 копійок не віддають, не кажучи вже про дрібні копійки.   В чому справа? Де йде розмінна монета, яку державний банк випускає в достатній кількості для розміни.   Хто дав право зневажати радянські закони, знецінювати вартість розмінної монети? Керівникам цих організацій треба щоденно слідкувати і суворо карати винних в цьому. А прокуратурі вже давно слід зацікавитись цим питанням.   С. Груша.   Нафтовик Борислава   