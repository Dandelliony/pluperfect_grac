За розбудову української торгівлі

Львів, 11 березня.
Перша і найдавніша форма торгівлі — це замінна торгівля. Її історія сягає дуже давних часів, коли ще найвищою суспільно-організаційною формою життя людей було плем'я. Колективний господарський устрій племени не знає інституції купця в нинішньому розумінні; купцем був, себто міг бути кожний член даного племени. Користь, а радше вигоду з цього роду торгівлі мало ціле плем'я, як збірна одиниця.
Щойно ступневий розвій цивілізації, щораз то більше зрізничкування й розгалуження суспільного, а зокрема господарського життя людей та повстання приватної власности творить пригожий грунт під розбудову окремого купецького стану. Повстає нове купецьке звання — сьогодні в господарському життю усіх народів світу необхідне й незаступне.
Немає сумніву, що звання купця завсіди було і тепер ще є найбільш рентовне між всіма іншими. У цьому званні, як у ніякому іншому, сходяться загальні інтереси з особистими користями. Купець — слуга народу, його добродій і помічник. Праця купця загалові так само потрібна, як праця рільника, промисловця чи ремісника. Вона дає змогу прожитку — йому та його родині, дає працю й заробіток другим, а в парі з тим кладе міцні матеріяльні основи під господарський розвиток рідної землі.
Нарід, який розпоряджає кадрами фахово вишколених купців, здібних опанувати внутрішню торгівлю в свойому краю та торгівлю з іншими народами — це сильний, матеріяльно незалежний нарід, нація добробуту. Не треба при цьому забувати, що добробут є підставою духового розвитку нації. Голод та недостаток — несе завсіди зі собою убогість духа й зневіру. Тому саме наші вороги змагали в першу чергу до того, щоб підтяти матеріяльні основи нашого життя, видерти нам наш добробут, зробити з нас слабодухів та своїх покірних рабів.
Хоч як тяжко доводилося українському купцеві в Галичині у передвоєнних роках боротися за вдержання та розбудову свойого верстату праці, проте в цих невідрадних і повних перепон часах було у наших купців більше охоти, більше запалу та енергії, чим тепер. Об'єктивні обставини для загалу українського купецтва в порівнянні з передвоєнним часом сьогодні покращали. Теперішнє німецьке правління без сумніву сприяє розвиткові торгівлі на нашій землі. Але сьогодні, на жаль, коли цілі ділянки торгівлі ще зовсім неналаднані, вкрадається у наші серця та уми зневіра, знеохота до цього найкращого, найвдячнішого звання світу.
Саме цими днями є нагода говорити з неодним "зрезигнованим" українським купцем, і то з купцем-фахівцем. На питання, чому не відчиняє якого склепу, теперже ж на торгівлю найкращий час, відповідає:
— Час, правда, догідний — тільки знаєте, боюся ризикувати! Хто знає, чи дістану концесію, чи не відберуть мені. Знаєте, тепер війна, часи непевні. Я вже краще перечекаю, аж буде з війною кінець, а тоді наладнаю собі першорядний склеп.
Так справи, мої знеохочені ПП. Купці, ставити не можна! Це ж є просто, сказати б, злочин не тільки у відношенні Вашого кращого майбутньою, але й у відношенні до українського народу. Якщо тепер не придбаєте верстату праці, а будете чекати на кінець війни, то будьте певні, що тоді вже буде запізно! А висновок з цього хіба кожному ясний!
Тепер саме найвища пора, що б українці-купці отямилися. Хто тільки має купецьке знання й практику, хай розвіє сумніви, усуне зневіру зі своїх сердець та з подихом весни, хай береться до реальної праці! Це вийде йому на користь і принесе хосен українській справі.
Український Допомоговий Комітет на місто Львів подбав і про цю ділянку господарського життя міста. Об'єднання Праці Купців та Промисловців при У. Д. К. дає безплатно потрібні інформації, дає поради та помагає купцям у справах концесій, ордерів на льокалі, кредитів, тощо.
Від нас самих залежить, чи Львів стане осередком нашої торгівлі, чи ні.
Е. К. 