Відзначення ювілею Ольги Кобилянської

27 листопада в клубі письменників м. Львова відбувся ювілейний вечір, присвячений 55-річчю літературної діяльності видатної української письменниці Ольги Юліанівни Кобилянської.
До президії зборів були обрані: поет-орденоносець М. Рильський, письменник-орденоносець Ол. Десняк, письменник-орденоносець Л. Нікулін, депутат Верховної Ради СРСР К. Студинський, директор державного театру ім. Л. Українки Й. Стадник, письменник С. Тудор, проф. Чернобаєв, проф. Благой, поет-орденоносець Антокольський, поет Ушаков, письменниця Г. Гурська і письменниця І. Вільде.
Доповідь про літературний шлях Ольги Кобилянської зробив професор університету ім. Ів. Франка М. Рудницький. Письменник М. Мельник прочитав вірш сучасниці і приятельки О. Кобилянської — поетеси Уляни Кравченко. Науковий працівник Академії наук Марія Деркач розповіла про неопубліковане ще листування Лесі Українки з О. Кобилянською. Поети П. Карманський і О. Гай-Головко прочитали свої вірші, присвячені О. Кобилянській, а професор В. Сімович поділився з присутніми своїми спогадами про видатну письменницю. На закінчення артисти театру ім. Лесі Українки — Л. Кривіцька та І. Лісенко прочитали фрагменти з новел О. Кобилянської.
Учасники надіслали ювілярці привітальну телеграму. 