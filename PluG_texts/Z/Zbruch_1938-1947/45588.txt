Праця членів в УОТ

Краків, 23. грудня 1940.
Активна участь загалу членів у діяльності установи важна з виховного погляду, особливо в установах, побудованих на авторитарних засадах, себто в усіх наших орґанізаціях на терені Ґенерал-Ґубернаторства, залежних остаточно від УЦК, себто від провідника, що очолює ту установу. Коли відпадають загальні збори, в яких член хоч раз у рік виступає як частина зверхньої влади установи, отже в активній ролі, членство може зійти до чисто формального поняття, якщо не вложимо в нього реального змісту: праці в установі.
Загал членства мусить стати орґаном праці кожного здорового товариства, а не управа, яка має в свому складі здебільша замало людських сил, щоб виконати систематичні завдання й яка, роздрібнюючись у виконавчій праці, може втратити з очей своє головне завдання: орґанізацію та керму, може звести працю товариства (конкретно: УОТ) до вузької однобічности.
Одним із головних орґанізаційно-провідних завдань управи є саме поділ праці між загал членства. Завдання нелегке, складне; може його добре виконати лиш людина, що має орґанізаційний хист, вміє оцінювати людей та не полінується посвятити трохи часу, щоб пізнати членів і зясувати собі, до якої праці хто з них надається. Добре було б, щоб напр. орґанізатор УОТ-в на місцях добре орієнтувався, кого має призначити т. зв. опікуном на кілька сіл, та зокрема, щоб ті опікуни завели просто картотеку членів з помічуваннями про характер праці, що її даний член виконує, та про вартість члена для освітньої орґанізації. Порівняння тих двох рубрик дасть відповідь на питання, чи в установі не марнуються членські сили та чи праця рівномірно розложена, чи не можна поправити якої ділянки праці, урухомити нової, віддати якоїсь важної функції у відповідніші руки.
Призадумуючись, якої праці можна очікувати від поодиноких членів, треба перш за все виділити: 1) людей енерґійних, з орґанізаційним хистом, ініціятивою, бистрою інтеліґенцією, людей, яким можна поручити керму чи орґанізацію поодиноких ділянок праці; 2) людей з фаховим знанням, що їх можна вихіснувати або в адміністрації установи (скарбник, книговод, інструктор руханки, гіґієніст і т. п.), або до ведення курсів та виголошування рефератів; 3) співаків, музиків, декляматорів, танцюристів — до підготови імпрез. Решту членів слід ужити до помічних функцій, щоб відтяжити тих перших, себто або до канцелярійних чи бібліотекарських функцій, на дижури в домівці, до відвідування недужих, до харитативних завдань і т. і., або для різних технічних завдань при уладжуванні імпрез і т. п. Коли приймемо як правило, що кожний член мусить бодай раз у рік виконати якусь спеціяльну роботу для ОТ, тоді УОТ дістане дорозпорядження чимало рук до праці, що їх звичайно в орґанізованому житті бракує. Того загального обовязку праці не слід розтягати лиш на людей, які до праці не надаються з огляду на лихе здоровля, поважний вік, важкі родинні чи професійні обовязки або (бо й таке буває) на асуспільний характер даної людини.
Пізнавши таким робом людський матеріял, треба подбати про те, щоб його доцільно вихіснувати, розділюючи по змозі рівномірно працю. Очевидно, годі змагати до такого ідеального (утопійного) поділу, при якому кожний член виконував би таку саму скількість праці; але треба вважати, щоб ніхто не брав на себе більше завдань, ніж їх може виконати, зокрема, коли йде про відповідальні та негайні завдання. Інколи люди, навіть доброї волі, нерозважно чи з амбіції приймають на себе стільки громадських обовязків, що не можуть їх виконати. Національна справа терпить від того більше, ніж перетяжена одиниця, тому відповідальний провід не дозволить приняти нового завдання людині, яка не матиме часу його виконати.
Очевидно, що найбільшою нашою болячкою не є взагалі брак людей, головно на провідні місця. Пригадуємо собі ґротескову "погоню за головами" по деяких галицьких товариствах: коли шанований і заслужений голова якоїсь установи невідклично рішав уступити, актив товариства однозгідно рішав, що його ніхто не всилі заступити, потім зрезиґновано шукав наслідника, та знаходив його або в особах голов інших товариств, або в таких діячах, які відразу заявляли, що не мають часу. Але нераз буває таке, що "несподіваний" новий голова, якась "нова людина" показується багато кращим від попереднього "незаступленого" голови. При практичній орґанізації праці та при докладній знайомості всіх членів Т-ва, можна заздалегідь знати, хто міг би перейняти відповідальні функції, якщо треба би давню людину заступити новою. Так звані персональні крізи завсіди чимало шкодять справі. Особливо в нинішніх відповідальних часах треба дбати, щоб їх було якнайменше. В низових УОТ-ах можна їх буде оминути мабуть найлегче тоді, коли ними кермуватимуть молоді елєменти, тісно звязані з місцевим ґрунтом.
Б. Галіт. 