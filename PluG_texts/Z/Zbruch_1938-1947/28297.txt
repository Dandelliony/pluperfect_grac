До нової творчої роботи!

Письменники трьох національностей, що живуть на землях Західної України, зібрались вперше для обговорення питань дружного налагодження спільної праці. Великий зал Тимчасового Управління заповнили письменники, що хотять віддати всю свою енергію і талант народові.
На зборах були присутні письменники Радянського Союзу О. Корнійчук, П. Тичина, П. Панч, Лебедєв-Кумач, Малишко, Шкловський та інші.
Тов. О. Корнійчук розповів письменникам про величезні можливості для творчої праці в Радянському Союзі, де існує такий живий зв'язок письменників з народом, де книжки мають міліонні тиражі і де йде як найжвавіший обмін творами письменників всіх національностей. Тов. Корнійчук закликав до щирої та великої праці, до дружби, до допомоги молодим письменникам.
Після виступу письменників, обрано організаційний комітет, до якого ввійшли товариші С. Тудор, П. Карманський, В. Пачовський, А. Цурковський, М. Мельник, В. Бронєвський, В. Васілєвська, А. Дан, A. Ват і Кенігсберг.
Присутні розійшлися з глибоким переконанням, що почалася нова доба для письменників Західної України, у сім'ї вільних народів.  