Зразковий большевицький письменник

Це парадокс. Нащадок старого аристократичного роду, гр. Олексій Толстой — один з передових комуністичних письменників, автор роману "Петро Первий", що мав безліч видань з міліонним тиражем, орденоносець найвищого большевицького ордеру Леніна, особистий, щирий приятель Сталіна.
Такі парадокси тільки в Росії можливі. "Моя сімя — говорив раз товариш-граф на підпитку — потерпіла дві аварії (катастрофи): першою була жовтнева революція, коли ми — рід Толстих — втратили родові маєтності; друга — це закон, що касує авторські гонорарі за кожну виставу пєси, або висвітлювання фільми, признаючи авторові тільки одноразовий гонорар. Від цієї аварії потерпів я найбільше, бо відтоді я трачу рік-річно мільйони".
Ці слова — це мабуть найвлучніша характеристика тов. Олексія Толстого, типового літературного ґенґстера.
Весною 1941 р. тов. Олексій між іншими щасливими отримав Сталінську літературну премію у висоті 100.000 карбованців — таки за відомого "Петра Першого". Розповідали, що на руку не дістав він ні копійки, бо всю премію зафантували йому за борги титулом прибуткового податку за 10 місяців, який оцінили на суму 120.000 карб. Іншими словами — товариш граф за час десяти місяців мав, як пролетарський письменник, заробітку 200.000 карб. Хіба не варто пожертвувати своїм титулом і привілеями касти та зробитися зразковим пролетарським письменником? Тимпаче, що компроміс не був такий болючий, бо товариш граф прославив царя Петра І. як геніяльного будівника "єдіної-нєдєлімої" і дав змогу большевикам поставити його на пєдесталі предтечі сьогоднішньої "єдіної-нєдєлімої", тобто СССР, сцементованого кровю мільйонів.
Товариш-граф — людина при чарці нічого собі. Вміє їсти й пити за пятьох, любить сам счаста " пити бокал" і говорити — звичайно про свою дружбу з тов. Сталіном; вміє здорово лаятись, як "годиться" графові, а тоді не забуває шпурляти, чим попало: ножем, вилкою, а то й шклянкою; любить і провокувати сірих письменників.
— Скажить, пожалуйста, — поставив він при одній нагоді (бенкет, влаштований організацією львівських письменників в його честь) — чому ви, українці, не любите Гоголя? По моєму, найбільші два поети світа — це Пушкін і Гоголь. І ми, рускі, любимо Гоголя нарівні з Пушкіном. Чому ви Гоголя не любите?
Всі гей води в рот набрали. І хто був би насмілився правду сказати? Таж це був би був вияв найяскравішого націоналізму, та ще й націоналізму українського.
Свій запит Толстой повторив двічі чи тричі; ми всі мовчали.
— Так скажи ти, тов. Панч, (звернувся московський патріот до нашого голови) чому це так?
Панч був хитрий не менше товариша графа. — Ви — сказав він — любите Гоголя як маляря чудової української природи, бо ваша природа негарна, а ви влюблені в красу нашого пейсажу; ми — цей пейсаж маємо завсіди перед очима, і нам у Гоголя мало самого пейсажу; ми хотіли б найти в його творчості наших людей — а їх у Гоголя мало, а сучасних людей немає цілком.
Товариш граф зробив гримасу незадоволеного. Щоб його заспокоїти, вирвався з поясненнями один з наших галицьких комуністів.
— Я вам скажу, в чім діло. Гоголя не любить тільки наша націоналістична наволоч; ми, комуністи українські, любимо його нарівні з вами, рускими; любимо так, як рідного нам Пушкіна.
Не дуже приємно було нам брати участь у бенкетах (а їх було аж три), влаштованих на честь гостя, що з Москви, мабуть просто з Кремля, "внадився" до нас, галицьких письменників, що "юре кадуко" опинилися ненадійно під "теплим крилом" партії. А все ж таки не кожному поталанило брати участь в таких небуденних святах; більшість тільки крізь відхилені двері прислухувалась до вигуків бенкетуючих, що раз-у-раз, з чарками в руках, горлали: ура! О, бо пролетарські бенкети дуже гучні та гомінкі; даром їсти й пити не дістанеш...
Не дивлячись на те, що Толстой намагався бути 100-відсотковим большевиком, із своєї графської шкури він ніяк не міг вилізти. З нами поводився зневажливо, не цікавився тим, що хто писав, зате ні на хвилину не сумнівався, що всі ми знаємо його творчість до всіх дрібниць. Бо і якже мало бути инакше? Україну він знав тільки як географічне поняття і дивно йому було, що ми не розмовляли по-російськи. Московію мабуть не любив, бо вихований у Франції, не міг зжитися з московським примітивізмом, а ще дотого пофарбованим на червоно. І тому з таким пієтизмом ставився до царя Петра І., який ніби европеїзував боярську Московію. Ближчими були йому українці, яких він очевидно вважав тільки відміною руських. Тому і дружину (не знати, котру вже з черги) мав молоду, симпатичну — цілком обмосковлену — українку.
Розповідали, що дома мав він давнього льокая, з часів дореволюційних. І, коли який гість спитався, чи дома товариш Олексій, він наперед обкинув гостя зневажливим поглядом, перейшовся сюди й туди, розгорнув свою довжезну бороду і аж тоді вицідив:
— Да, єво сіятельство дома.
І уявити собі взаємини таких двох пролетарських письменників, як Максим Горкій і Ол. Толстой!
І цікаво, котрий з тих письменників Партії большевиків був симпатичніший... Це тільки певне, що в помешканні Горкого постійно вартував представник НКВД.
П. К. 