◦ ◦ ◦ ◦ ◦ ◦ ◦

Англійські повідомлення
ЛОНДОН, 29. (ТАРС). Офіціально повідомляється, що вчора вранці і після полудня ворожі літаки, які намагалися прорватися до Лондона, були зустрінуті англійськими винищувачами. Під час першої атаки лише небагато з них досягли східної частини Лондона. Було скинуто невелике число бомб. Матеріальна шкода незначна. Число жертв невелике. Під час другої атаки ні одному німецькому літакові не вдалося досягти Лондона.
Німецькі літаки, які наблизилися до району Портсмута, також були відігнані. В боях збито 6 німецьких літаків. Англійська авіація втратила 7 винищувачів.
ЛОНДОН, 29. (ТАРС). Агентство Рейтер передає, що за два останніх місяці Німеччина втратила 2.161 літак і 5.402 льотчики.
ЛОНДОН, 30. (ТАРС). Як офіціально повідомляється, в ніч на 30 вересня німецька авіація знову зробила нальоти на Лондон, внутрішні графства Англії і долину ріки Мерсей. В Лондоні виникли численні пожежі, найбільш крупна яких відмічена в Сіті. В інших районах огонь був швидко локалізований. У багатьох місцях зруйновані і пошкоджені будинки. В місті налічується значна кількість убитих і поранених. В бою збито 10 німецьких літаків. Англійська авіація втратила винищувачі.
ЛОНДОН, 30. (ТАРС). За офіціальним повідомленням, англійські літаки, зробивши рейс загальною довжиною в 600 миль, піддали учора бомбардуванню електростанції Берліна, в тому числі головну трансформаторну і розподільну електростанцію у Фрідріхсфельді, а також місце розташування зенітних батарей. Відмічені вибухи поблизу намічених об'єктів. Бомбардування зазнали також важливі залізничні вузли і аеродроми в Північній Німеччині. Багато важких бомб скинуто на воєнно-морські доки Вільгельмсгафена, де сталися сильні вибухи і пожежі.
У Бремені і на великому заводі боєприпасів в Ганау в результаті бомбардувань також відмічені сильні вибухи і пожежі. У Франкфурті почалась велика пожежа на нафтосховищі. Інші з'єднання англійської бомбардувальної авіації концентрували свої операції в районі Булоні і Гавра. Бомбардування зазнали ворожі судна і доки у Фекані і Вімере (Франція). В Гаврі спалахнула пожежа, яка охопила територію в чверть милі на захід від гавані. Великі пошкодження заподіяні торговим суднам, докам і різним спорудам. Гадають, що 3 або 4 прямих попадання бомб мали місце в доки Антверпена і в районі Кале.
На мисі Грі Не бомбардування зазнали позиції німецьких далекобійних батарей. Бомбардування викликало пожежі в лісі, що межує з залізничною лінією поблизу Оммен.
Знову був підданий бомбардуванню французський порт на побережжі Атлантичного океану Леріен.
Два літаки, що брали участь у нічних операціях, не вернулись на свою базу.
Пожежі в Лондоні
БЕРЛІН, 30. (ТАРС). Німецьке інформаційне бюро передає, що в ніч на 30 вересня в центральних і північних частинах Лондона, в результаті нічного нальоту німецької авіації виникли нові великі пожежі. Бомбардування зазнали також Ліверпуль і Беркенхед.
Агентство Рейтер про перспективи німецького вторгнення в Англію
ЛОНДОН, 30. (ТАРС). Агентство Рейтер повідомляє, що за заявою англійських військово-морських кіл, настання осені і наближення зими ні в якому разі не зменшує небезпеки вторгнення німецьких військ в Англію. Протягом деякого часу метеорологічні умови на побережжі Англії були сприятливими, але тепер є підстави гадати, що вони значно погіршають. Не виключено, що це в значній мірі впливає на можливість здійснення німецьких планів вторгнення в Англію. Можна з повною підставою гадати, що в найближчий час море стане неспокійним. Однак, як відомо, час від часу настає затишшя, що дасть можливість використати плоскодонні судна, які німці передбачають застосувати для вторгнення. Так, наприклад, протягом найближчих двох тижнів повинно настати "друге літо" або період тимчасового затишшя, коли може бути розпочата спроба вторгнення. В портах протоки Ла-Манш все ще продовжується підготовка до вторгнення, яка свідчить про те, що Німеччина не відмовилась від свого плану.
Ця підготовка проводилась дуже наполегливо, щоб можна було вважати, що вона була розрахована на відтягнення основних сил англійської бомбардувальної авіації від більш важливих об'єктів.
Наказ німецького урядового комісара в Норвегії
ОСЛО, 29, (ТАРС). Вчора був опублікований наказ рейхскомісара Тербовена:
"У відповідності з пунктом другим наказу Гітлера про виконання державних зобов'язань у Норвегії, видається такий наказ:
1. Політичні партії і інші політичні організації Норвегії розпускаються. Розпускові підлягають також допоміжні організації, що примикають до політичних партій, спілки і об'єднання. Виняток становить партія "національного єднання" з примикаючими до неї організаціями.
2. Питання про те, які організації слід розглядати як політичні, розв'язується рейхскомісаром, і його рішення має характер судового рішення.
3. Для ліквідації майна розпущених у відповідності з пунктом першим організацій призначаються довірені особи рейхскомісара.
4. Особи, що беруть на себе збереження організаційних зв'язків розпущених у відповідності з пунктом першим організацій, або особи, які утворюють якінебудь нові організації, підлягають відправленню на каторгу строком до трьох років або ж ув'язненню в тюрму. Такої ж кари зазнають особи, які продовжують роботу розпущених організацій. Для ведення цих справ призначаються спеціальні суди. Деталі устрою судів встановлюються рейхскомісаром.
5. Цей наказ вступає в силу в день його опублікування.
Прибуття в Англію есмінців, закуплених в США
ЛОНДОН, 29 (ТАРС). Як повідомляє агентство Рейтер, перша флотилія американських есмінців, переданих Англії, прибула в один з англійських портів. Водотоннажність кожного есмінця — 1.200 тонн. Озброєння майже таке ж, як і у англійських есмінців. Всі американські  есмінці мають гармати калібром 4 дюйми, зенітні гармати калібром 3 дюйми і торпедні апарати калібром 21 дюйм. Швидкість ходу — 35 вузлів.
До арешту англійських підданих в Румунії
ЛОНДОН, 30. (ТАРС). Кореспондент агентства Рейтер повідомляє з Бухареста, що становище п'яти англійських підданих, які були арештовані на минулому тижні в Плоешті, тепер, зважаючи на позицію румунських властей, стало ще більш неясним. У повідомленні вказується, що вчора англійський військовий аташе в Бухаресті відвідав румунські військові власті, щоб з'ясувати питання відносно комюніке поліції, в якому говорилося, що всі справи арештованих англійців передані для розгляду у воєнний трибунал. Румунські військові власті з свого боку інформували англійського аташе, що їм нічого невідомо по суті комюніке поліції.
Англійський ультиматум Мадагаскару
ЛІОН. 30. (ТАРС). Як передає агентство Гавас, генерал-губернатор Мадагаскара Кейла повідомив французський уряд про одержаний ним по радіо англійський ультиматум. Якщо Мадагаскар підкорятиметься рішенням французського уряду, вказувалось у ньому, морське сполучення між цією французькою колонією і рештою світу буде перерване. При цьому підкреслювалось, що становище Мадагаскара може поліпшитись при умові встановлення співробітництва між властями Мадагаскара і Англією.
НЬЮ-ЙОРК, 30. (ТАРС). Як повідомляє агентство Юнайтед Пресс, у Віші офіціально оголошено про те, що власті Мадагаскара відхилили англійський ультиматум. Франція продовжує підтримувати зв'язок з Мадагаскаром по радіо. Морський зв'язок з Мадагаскаром був припинений після капітуляції Франції. 