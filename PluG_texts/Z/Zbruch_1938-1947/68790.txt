"Чудо життя"

Велика гіґієнічна вистава у Львові
Львів, 20 липня.
Минулої суботи в палаті Потоцьких у Львові, при вул. Коперника 15, відкрито дуже цікаву гіґієнічну виставу, названу "Чудо життя". Вистава — це фрагмент німецького Музею Гіґієни в Дрездені. Ціль вистави — в найбільш наглядний спосіб познайомити найширші маси населення з орґанізмом людини і тим самим дати їм вказівки, як слід зберігати людський організм перед різними захворюваннями.
Вистава розміщена в просторих кімнатах партеру і першого поверху палати і уладжена так, що експонати в одній кімнаті говорять тільки про котрусь одну складову частину людського організму. Різного роду допоміжні таблиці з виясненнями та циферними і іншими даними поглиблюють виклад. Наприклад, функція жолудка і взагалі кормового проводу в людському організмі представлена дуже плястично п. н. "Як тіло використовує поживу". Загально — вистава дає в дуже приступний і популярний спосіб поглядову і основну лекцію анатомії людини.
Не менше уваги приділяють відвідувачі експонатам, що говорять про "п'ятнистий тиф і його поборювання". Експонати дуже конкретно представляють вам причини і способи поборювання тієї жахливої пошесної недуги.
Найцікавіше з усієї вистави — це "скляна людина". В останній притемненій кімнаті вистави стоїть скляний модель людини, природної величини, а внутрі цього моделю є всі органи людського організму. В цій кімнаті відбувається спеціяльний виклад про людський організм, відчитуваний з грамофонних кружків, підчас якого спеціяльні лямпи освітлюють поодинокі частини людського організму. Скляна людина — це дійсне "чудо життя".
Цю виставу уладжувано теж і в інших містах Европи, і так, наприклад: — в Парижі оглянуло її міліон людей, в Антверпії — 175.000, в Брюсселі — 156.000, в Амстердамі — 130.000, в Букарешті 105.000, у Варшаві — 125.000, у Празі — 80.000.
Виставу кожен з нас повинен оглянути, — передусім шкільна і студентська молодь. Вистава навчить нас, як слід нам вдержувати наш організм при здоров'ю. Але цю виставу не слід оглядати побіжно, бо тоді вона не принесе відвідувачеві ніякого хісна.
Вистава відкрита до 20 вересня ц. р. щоденно від 10 до 19 години. Дорослі платять за вступ — 1 золотого, діти під опікою — по 50 сот., учні гуртами — по 20 сот.
Вистава уладжена в пору і напевно осягне свою мету: навчить населення Львова більше піклуватись своїм власним організмом, а тим самим вплине помітно на зменшення занедужань у нашому місті. 