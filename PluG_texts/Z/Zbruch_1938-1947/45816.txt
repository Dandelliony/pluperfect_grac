Іспити починаються

В цьому році Львівський державний медичний інститут вперше почав навчання за стабільними учбовими планами. Це поклало особливу відповідальність на керівництво інституту. Треба було і далі рішуче продовжувати перебудову всієї системи навчання на новий радянський лад.
Рада професорів інституту, ще у вересні 1940 року обговорила передову "Правды" про відношення викладачів до оцінки знань студентів. На відкритих партійних зборах кілька раз розглядали питання про хід навчання, про трудову дисципліну.
Постанова Раднаркому СРСР про новий порядок призначення стипендії дала студентам можливість більше самостійно працювати. Ця постанова зобов'язала викладачів, асистентів підвищити якість лекцій і практичних вправ.
Вже в наступному місяці викладачі відмітили більшу активність студентів на практичних заняттях. Видно було, що студенти готуються до лекцій систематично, щодня.
Протягом листопада відбулись наради професорів, доцентів і асистентів, засідання Ради професорів з приводу підготовки до зимової сесії. Ще задовго до початку іспитів на загальних зборах студентів було оголошено розклад і порядок прийому екзамену. Це дало можливість кожному студентові розпланувати свій час і почати підготовку.
2 січня 1941 року починаються іспити. 1580 студентів будуть звітувати за перше півріччя.
Професорсько-викладовський склад повинен добре пам'ятати про відповідальність, яку він несе при оцінці знань студентів. Жодний студент, який не виконав практичні вправи, не буде допущений до іспитів.
Дирекція інституту, партійна, комсомольська і професійна організації не мало попрацювали над тим, щоб створити нормальні умови для студентів під час іспитів. Іспити переводитимуться в умовах клініки, лікарні. Це дасть можливість перевірити, як орієнтується студент коло ліжка хворого, як він оволодів практичними навиками.
На кафедрах відведені консультаційні години. Студент може прийти і з'ясувати з професором чи асистентом незрозумілі для нього питання.
Абсолютна більшість студентів стала на цілком правильний шлях. Робота над книгою — це основний метод набуття глибоких знань. Тимто студенти стали часто відвідувати клініку. В гуртожитках майже в кожній кімнаті є бібліотека підручників.
26 грудня ц. р. іспити з інфекційних хвороб достроково склали 17 студентів. 13 з них одержало відмінні і добрі оцінки. Це досить високі показники встигаємості. Почались також іспити і на кафедрі основ марксизму-ленінізму, гістології та ін.
Ми впевнені, що Львівський державний медичний інститут під час зимових сесій значно поширить лави відмінників, ударників. Для цього є всі передумови.
О. Ф. Макарченко, директор Львівського державного медичного інституту 