Історичний музей. — "Обережно — пофарбовано!" — Львівська філармонія в січні

Історичний музей до шкільних канікул
Львівський історичний музей готується до обслужування учнів під час канікул. Екскурсоводи та наукові працівники знайомляться з шкільними програмами по історії СРСР. Складається план відвідування музею школами.
Під час екскурсій учні зможуть поглибити та закріпити свої знання з розділів історії СРСР про первісне суспільство, Київську Русь, Галицьке князівство, велике князівство Литовське, боротьбу Московської держави за західні російські і українські землі при Івані III, польсько-шведську інтервенцію на початку XVII сторіччя, боротьбу українського народу проти шляхетської Польщі, війну Московської держави з Польщею за Україну і Білорусію, культуру України в XVI—XVII ст. ст.
Ряд шкіл міста вже подали заявки на колективне відвідування музею.
Р. Менкіцький. "Обережно — пофарбовано!"
Цими днями польський державний театр покаже комедію сучасного французького драматурга Фошуа "Обережно пофарбовано!".
П'єса "Обережно — пофарбовано!" притягла увагу театру своїми високими літературними і драматургійними якостями, легкістю діалогів, дотепністю ситуацій. Вона яскраво показує і жорстоко висміює потворні явища сучасного капіталістичного світу.
Сюжет комедії побудовано на нескладних фактах.
В сім’ї доктора Гадарена жив і згодом помер художник. Як це часто буває в капіталістичних країнах, славу художник набув лише після... смерті. Картини його валялися десь в коморі серед різного мотлоху. Ними прикривали дірки в даху. Художник охоче дарував свої картини всім домашнім, навіть домогосподарці. Раптом все змінилося...
Далі в гострому комедійному плані п'єса малює шалений ажіотаж групи ділків, які будьщо хочуть виманити якусь картину з спадщини художника. Адже кожна картина — десятки тисяч франків.
Ставить комедію режисер Домбровський, оформлення — В. Дашевського. В головних ролях артисти: Лєліва (доктор Гадарен), Ханецька (домогосподарка Урсула), Гієровський (критик Грепо), Зарембінська (дочка доктора — Амелія), Карпінська (друга дочка — Зульма), Брохвіч (ділок Кашекс) та інші. Львівська філармонія в січні
Останнього часу спостерігається дуже приємне явище — симфонічні концерти філармонії привертають все більшу увагу трудящих Львова. Майже завжди концерти відбуваються при повному залі, Ось чому Львівська філармонія в творчих планах на січень 1941 року значне місце відвела саме симфонічним концертам.
4 січня відбудеться цікавий концерт, в якому буде виконана "Перша симфонія" відомого російського композитора Каліннікова з нагоди 75-річчя з дня його смерті.
Безперечний інтерес являють конверти, що відбудуться 9, 11 та 12 січня. На закінчення бетховенського циклу будуть виконані монументальні твори геніального композитора — 8 та 9 симфонії. В концерті, крім симфонічного оркестру, зайняті хор "Трембіта" і солісти-співаки тт. Слоневська, Фішер, Раїнський і Копачинська.
В наступному році велику увагу буде приділено показу місцевих талантів. Виступлять — диригент т. Горовіц, соліст-скрипаль т. Шац, піаністи: т. Вернер — студент Львівської консерваторії, т. Філєр, віолончеліст т. Ліфан та інші.
У січні почнеться цикл російської класичної музики. Це дуже важливо, бо до цього часу знайомство трудящих м. Львова з російською класикою обмежувалося Чайковським.
З цікавою програмою виступить державний хор "Трембіта". До 20-річчя з дня смерті українського композитора Леонтовича хор готує велику програму з його творів. Готується також цикл нових радянських пісень, пісень на тематику поеми Т. Г. Шевченка "Кавказ" тощо.
Естрадний сектор філармонії починає новий творчий рік дитячою декадою. З 1 до 10 січня, під час шкільних канікул в естрадному залі пасажу Міколяша відбуватимуться щоденні естрадні концерти для дітей. В залі встановлюється розкішна ялинка. Бригада баяністів, витівників організовуватимуть веселе дозвілля дітвори до початку концерту та в антрактах.
1 січня відбудеться великий показовий естрадний концерт за участю добірних сил філармонії та білостокського вокального джазу "Хору Юранда".
Починаючи з січня, тричі на тиждень — у п'ятницю, суботу і неділю регулярно відбуватимуться великі естрадні вечори, в яких братимуть участь як львівські актори, так і солісти з інших міст Союзу.
Один з сильніших художніх колективів філармонії — джаз Варса готує великий джаз-спектакль, сюжетну п'єсу-рев'ю, насичену музикою, танцями, дотепними сценками.
К. Д. 