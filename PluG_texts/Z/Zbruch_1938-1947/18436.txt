Вивезли до Берези Картузької. —  "Краківський Готель". — Багаті зложжя антрациту. — Львівська хроніка.

Вивезли до Берези Картузької. Дня 25. січня ц. р. заарештували і відставили до Берези Картузької молодого селянського письменника з села Тростяний повіту снятинського (Покуття) Миколу Марчука-Зоряного.
"Краківський Готель" у Львові недавно зліквідували і там примістять частину бюр львівського суду. При цій нагоді варто пригадати цікаві подробиці з історії "Краківського Готелю". Ще заки українці побудували "Народню Гостинницю", купили були від Баронча "Краківський Готель", щоб там уладити українську гостиницю. Одначе під натиском польських кол власник Краківського Готелю віддав українцям подвійний, дуже високий завдаток. Тоді то побудовано "Народню Гостинницю" в куди кращому й догіднішому місці. Зате-ж "Краківський Готель" діждався своєї ліквідації. Таким чином і в цьому випадку можна застосувати народню приповідку: "Нема злого, що не вийшло б на добре".
Багаті зложжя антрациту в околицях Буська і Сокаля. На просторі від Буська до Сокаля відкрили багаті зложжя високопроцетового вугілля із прикметами антрациту, квалітіснішого роду камяного вугля. Верства на 1 м. починається в околиці Буська на глибині к. 250 м. В околиці Сокаля ця верства сидить до глибини 750 м. Ці зложжя — як пише польська преса — відкрили вже довлі давно, одначе відкриття вдержували в тайні до часу ухвалення нового гірничого законодавства. Тепер ведуть на згаданих теренах досліди, щоб устійнити способи та можливости експльоатації.
Львівська хроніка. Перед кількома днями втік із заведення для умово хорих у Кульпаркові 37-літній пацієнт Петро Чорний, який перебував там від 2 літ. — Тома Пусь, 50-літній трамваяр узяв 31. м. м. в МКЕ платню, вийшов із бюра і до цієї пори не вернувся домів. — При вул. Розвадовського намагалася покінчити самогубством 34-літня Анна Озембловська, яка запалила в мешканні димну свічку, щоб почадитися. Її впору відрятували.  