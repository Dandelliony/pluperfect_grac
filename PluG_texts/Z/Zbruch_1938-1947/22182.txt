Хто почне війну?

З польської преси.
Паризький кореспондент виленського "Слова" п. Люп пише про те у своїй кореспонденції (ч. 123 з 8-го травня ц. р.) п. н. "Захід і Райх". На його думку, Франція й Анґлія ведуть тепер супроти Райху тактику дефензиви й вичікування.
"Не вичуваю тут — пише він — найменших аґресивних тенденцій супроти Райху ані теж охоти підтримувати чи заохочувати до таких намірів, якби вони денебудь були. Підтримка, яку дають фіктивним зрештою чеським визвольницьким тенденціям, принайменше покищо чисто плятонічна. Не подобає на те, щоб хоча тільки дипльоматично уряди Заходу мали намір заступитися за долю чехів, якби нпр. між урядовим Гахою і берлінським урядом вибухло непорозуміння. Таксамо не вичуваємо тут тіні зацікавлення долею Словаччини — у протилежности до Риму, де є деяке зрозуміння для тієї справи. Тут ніхто не цікавиться, чи Словаччина буде незалежна, чи теж прилучать її до Райху або до Мадярщини".
Ріжниця між становищем Заходу у відношенні до Райху у минулому році і тепер — каже автор — така, що в минулому році Захід не тільки залишив Райхові ініціятиву, але й улекшував йому успіхи натиском на союзників у тій надії, що насичена Німеччина заспокоїться. Але це скінчилося. На Польщу тепер ніхто ніякого натиску не робить. Але ціла тактика супроти Райху залишається чисто оборонна, ніхто не висуває під його адресою ніяких домагань.
"Вислід цього такий, що дипльоматична ініціятива залишається далі в руках Гітлєра. Як він хоче, то в Европі приходить випруження. Коли далі натискає, "напруження" триває. Це він рішає про дощ і про погоду. Решта державних мужів займає становище до актів Гітлєра, опирається йому більше або менше рішуче, лявірує більше або менше зручно. На цьому кінець. Контрофензиви нема. Бо контрофензивою не є пресові наклики. Не є нею союзи з оборонним характером.
"Могло б здаватися, що то лівиця представить боєву програму проти Гітлєра. Насправді вона йому помагає. По-перше щодня приносить найбільш сензаційні вістки про його наміри, перебільшує його можливости й денервує власну людність. По-друге раз-ураз кряче, що "фронт мира" безсильний, доки в ньому не беруть участи Совіти, що, коли не є неправдою, то принайменше грубе переборщення. А вершком усього є те, що анґлійські лєйбуристи ведуть кампанію проти військової служби в Анґлії і французькі соціялісти борються проти продовжування часу праці у Франції. Як ці люди хочуть вести "сильну" політику проти "фашизму" — цього справді ніхто не може зрозуміти".
На додаток до того всього — каже автор — деякі ліві часописи друкують дефетистичні статті. Автор дивується, що прості французькі робітники рахуються з можливістю війни якби німці захопили Данціґ, а передові ліві діячі вже хотіли би нового Мінхену. Чи ініціятива залишиться вічно в руках Гітлєра? — питається автор. Він тепер може спати спокійно, бо знає, що як він не почне, то ніхто не почне. Перед у протинімецькій коаліції веде Анґлія. А Анґлія — каже п. Люн — це все ще Чемберлєн. А Чемберлєн хоче далі того самого: перечекати і виминути війну. Він не змінив мети, змінив тільки методи. Перше робив уступки, тепер робить союзи і творить ґарантії.
"Гітлєр, як до цього часу, не рискує війни. Правда, постійні поїздки достойників III. Райху роблять вражіння, що намовляє Італію на спільний акт розпуки. Покищо втримує напруження. Напруження, що на довшу мету стає нестерпне. Нерви всіх дуже перетомлені. Чи вони зможуть без кінця витримувати це напруження?
"Особисто схиляюся — пише п. Люп — до такої ґіпотези. Духовим шефом анґлійського уряду стає щораз більше Вінстон Черчіль. Бо це він, старий імперіяліст, а не гарний Іден, ані тимбільше Даф Купер, є справжнім репрезентантом загрозливої сили бритійського льва. Це він, потомок Великого Князя оф Мальбору, є єдиним кандидатом на премієра на випадок війни. Це довкола нього скупчуються надії. Якось недавно у парляменті навіть один з послів лєйбуристів запитав Чемберлєна, коли має намір уступити своє місце тому аристократичному супер-консерватистові. Бо-ж— казав він — ви робите тепер політику Черчіля. Сам Черчіль поведе її краще.
"І воно так є. Черчіль домагався найтіснішого союзу з Францією — цей союз є. Черчіль домагався виразних зобовязань на континенті — ті зобовязання є. Черчіль домагався військової служби — її завели. Черчіль домагається співпраці з Росією — цю співпрацю наладнують. Вже в часі війни Черчіль був головним покровителем сальоніцької офензиви — тепер чуємо з усіх боків, що на випадок війни Анґлія і Франція боронитимуть лінії Мажіно на заході, а від Італії і Балкану спробують заатакувати Райх".
Автор передбачує, що продовження теперішнього напруження спричинить упадок Чемберлєна і прихід на його місце Черчіля або бодай участь Черчіля в уряді Чемберлєна. З моментом, коли Черчіль буде в такій чи іншій ролі в уряді, буде його фактичним керманичем.
"Він занадто визначний, щоб грати другорядну ролю. Силою факту анґлійська політика стане тоді у всій повноті політикою Вінстона Черчіля. А тоді положення для Гітлєра основно зміниться. Досі ініціятива в його руках, тоді Третій Райх мусітиме поділитися ролею з Черчілем. І тоді не тільки світ чекатиме у постійній напрузі, що зробить Німеччина, але і Райх із тривогою буде лягати спати, думаючи про те, що зробити Черчіль. Бо Черчіль — це людина, яка може сказати: Треба цю забаву скінчити. Мир чи війна. І зробить війну. І виграє її".
Так міркує кореспондент "Слова". Побачимо, чи дійсність ці міркування підтвердить, чи заперечить. 