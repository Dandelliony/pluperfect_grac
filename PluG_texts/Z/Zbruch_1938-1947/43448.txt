Нарада редколегій стінних газет

30 жовтня в Будинку партійної пропаганди відбулась нарада редакторів і членів редколегій стінних газет м. Львова, яку скликали міський комітет КП(б)У і редакція газети "Вільна Україна". На ній було присутніх понад 160 чоловік.
На нараді було заслухано доповідь про завдання стінгазет у виборчій кампанії.
Після доповіді розгорнувся жвавий обмін думками. Редактори і члени редколегій, що виступали, поділились досвідом своєї роботи, вони розказали про участь стінгазет у висвітленні ходу виборчої кампанії.
В політехнічному інституті видається 14 стінівок. До них вже пишуть понад 100 студентів. Вже вийшли номери з матеріалами про вибори до місцевих Рад депутатів трудящих.
Член редколегії стінгазети заводу "Метал" тов. Левіна розказала як стінгазета показує на своїх сторінках факти взяті з життя заводу. Це зацікавило робітників і тепер багато з них стали постійними дописувачами.
Однак, нарада показала, що не всі стінгазети по-бойовому включилися у виборчу кампанію, де-не-де розкачуються і гадають обмежитись випуском 2—3 номерів за весь час виборчої кампанії. Саме тепер редколегії мусять попрацювати з потроєною енергією, з тим щоб якнайбільше дати номерів з високоякісним матеріалом, присвяченим виборам. Показ досягнень, агітація за кандидатів, висвітлення роботи агітаторів тощо, — все це повинно не сходити з сторінок стінної преси.
— Нам треба буде в цю кампанію вийти за межі свого підприємства, організувати випуски стінних газет на виборчих дільницях і округах, які розташовані поблизу підприємства, — сказав редактор стінгазети маслозаводу тов. Доценко.
Нарада дала напрямок в роботі стінних газет під час виборчої кампанії. Присутні висловили думку, щоб після закінчення виборів до місцевих Рад депутатів трудящих організувати екскурсію до Києва і Москви для кращих редакторів і членів редколегій стінних газет. 