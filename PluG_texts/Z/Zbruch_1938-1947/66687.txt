Будова памятника композиторові Денисові Січинському

Вістки зі Станиславова
Щоб гідно вшанувати память композитора, який з Бережан перенісся до Станиславова і тут довший час жив, творив і тут помер — Культурно-Освітне Товариство при Відділі Культурно-Освітної Праці в Станиславові, з нагоди 33 роковин Його смерти видвигнуло проєкт будови памятника на Станиславівському цвинтарі. Цим проєктом зацікавилося станиславівське громадянство і вже вибрано Комітет при УОТ та 27-го квітня ц. р. переведено ексгумацію. Проєкт памятника виготовив проф. Зорій, який прийняв вже комітет та розписав конкурс на будову памятника, щоби в червні приступити до роботи. З нагоду відкриття памятника, яке відбудеться у вересні, передбачено свято в пошану композитора та збірного видання його творів. Для придбання фондів, комітет задумав видати окремі портрети та листівки Д. Січинського, врешті проєкт памятника і окрему відзнаку. На увагу заслуговує, без сумніву, сам памятник, проєкт якого виготовив артист-маляр проф. Зорій. За підставу до композиції проф. Зорієві послужила бандура, так що памятник буде доволі ориґінальний. Справою будови памятника заінтересувався і Український Центральний Комітет, який, між іншим, признаючи потребу видання творів Дениса Січинського, доручив Інститутові Народної Творчости видання його портрету, листівок тощо. Дальше, доручив Спілці Українських Музиків у Львові, щоби в роковини смерти Композитора появилися в пресі відповідні статті, присвячені Його памяті. Врешті Комітет всіма силами старається заінтересувати справами будови памятника громадянство не лише в Станиславові, але й в цілому краю, думаючи, що головно співочі та музичні організації допоможуть не тільки в будові памятника, але й улаштуванні свята, яке мало би загально національний характер. 