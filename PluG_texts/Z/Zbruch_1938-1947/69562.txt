Нова слава української пісні

Перед тижнем ми мали у Львові нагоду ще раз наглядно бачити і цілим серцем відчувати онту, звісну вже віддавна і вповні признану та твердо устійнену в цілім культурнім світі, невмирущу славу нашої пісні-чарівниці, а то на Краєвім Конкурсі наших хорів зприводу століття уродин найбільшого її поклонника, апостола і пророка, нашого славного Миколи Лисенка. А кажу: "нову славу нашої пісні", бо й яке ж то вже було її життя там над Дніпром серед онтих безпросвітних колгоспів тай усіх інших там так дуже задушливих фабрик-п'ятиліток. А мірну виснажливість праці тай безнастанний голод народу в т. зв. "большевицькім раю", але — що далеко важніше! — передусім онту прямо божевільну забріханість цілого большевицького устрою, особливо на Україні від часу, як керма мистецькими справами опинилася тамже в руках А. Хвилі, а редактор "Радянської Музики", якийсь О. Білокопитов, в 1. числі того офіціозного органу в р. 1934 у статті п. з. "Викрити й розторощити до кінця націоналізм на музичнім фронті!" написав про Миколу Лисенка, що він "був яскравим представником-ідеологом націоналістичної української буржуазії", а за ним потім уже навіть і "землячок" П. Козицький в журналі "Советская музыка" з р. 1936 (кн. 8) в статті п. з. "Украинская народная песня" также обвинувачував нашого Лисенка в "фальсифікації української народної творчости"... (пор. В. Андрієвський: Микола Лисенко, Львів, 1942 р., стр. 47). І кілько ж то ще лише треба було часу, щоби й тут у нас у Галичині деякі "музикологи" — розуміється, як безсумнівні, мовляв, авторитети "правди і науки" — стали й собі повторяти для широких кругів народу безглузді, а може навіть і недобросовісні "теревені" большевицьких "світочів" про нашу поезію і музику?
На наше щастя — не прийшло ще до того вповні, хоч усякі "славословія" для Сталіна вже що-раз частіше сипалися на папір. Та наш нарід тепер на Конкурсі наглядно показав, яка ще здорова його душа. А то нас, учасників свята, наповнювало і мусіло наповнювати кріпкою вірою і надією на нашу кращу будучність. І за той то власне показ нашої духової сили і для нас самих і для наших гостей при нинішних так дуже складних і тяжких умовинах нашого життя належиться велика подяка Інститутові Народної Творчости, особливо ж його Керманичеві, о. дир. С. Сапрунові.
Жюрі, зложене із найчільніших наших музиків, оголосило свою оцінку того народного попису і розділило відповідні нагороди і хорам і диригентам. Я був тільки на святочнім Богослуженню у церкві са. Спаса, а відтак на Фестивалю в Театрі.
Жалую дуже, що в церкві не відспівано "Иже Херувими", хоч ми маємо вже цілий ряд прегарних "Херувимских пісней" вже від Бортнянського почавши, а ніодна поза нами христіянська Служба Божа не має, о скільки мені відомо, так влучного і величного, як у нас, приготовання своїх вірних до Христової Тайної Вечері (пригадаймо собі от хочби отсі кінцеві слова тої пісні: "Всякую нинѣ отложимъ печаль...). Найкраще вийшла молитва "Отче наш", відспівана дуже стилево котримсь мішаним хором із провінції. Зате "Почаївський кант", відспіваний на самім кінці Богослуження, не зробив чомусь у церкві такого враження, якого можна було сподіватися по його прегарній музичній будові — а то мабуть тому, що він не має літургічного характеру, тільки світський лірницький, хоч і побожний.
Фестиваль у Театрі був для публики прямо великою несподіванкою. Та ж мабуть ніхто не надіявся аж такої скількости талановитих диригентів, такого високого вишколення хорів, таких голосів, таких пісень, а притім также такого порядку, такої точности, таких строїв і т. д. Та найвеличніше вийшов кінцевий виступ збірного хору, зложеного із (понад 1000) співаків, вибраних із усіх хорів Конкурсу, під знаменитою диригентурою самого о. Сапруна. Той хор був мішаний, складався з осіб старших і молодших, мужчин і жінок, до того з різних округів краю, і то переважно із сіл та містечок. Такий хор, під кожним оглядом завсіди тяжкий і неповоротний. Але о. дир. Сапрун вивів з ним — одним словом, взірцево! — навіть таку дуже ніжну і майстерну річ, як композиція Лисенка до думки Шевченка з р. 1860: "Ой діброво, темний гаю". Точна дата тої думки є: "Петербург. 15. І. 1860", отже Шевченко написав її в зимі серед північних снігів і морозів на один рік перед своєю смертю. І то властиво не є вже у нього навіть пісня, тільки дуже поетично словами начеркнений малюнок української "діброви" в трьох порах року. Слова поета такі:
"Ой діброво, темний гаю! Тебе одягає
Тричі на рік: багатого собі батька маєш...
Раз укриє тебе ясним, зеленим покровом,
Аж сам собі дивується на свою діброву...
Надивившись на доненьку любу, молодую,
Візьме її тай огорне в ризу золотую —
І сповиє дорогою, білою габою,
Тай спать ляже, втомившися журбою такою..."
Перша строфка — то немовби вступ, "заспів". Три дальші малюють: 1) весну з літом ("зелений покров"), 2) осінь ("риза золота"), 3) зиму ("біла габа"). Так і видко ту виразно, що то властиво не пісня, тільки немов би якийсь великий триптих, тоб-то великий малюнок із трьох окремих образків. Такий триптих Шевченко, який був также геніяльним малярем, міг собі дуже легко зобразити також красками на полотні чи як там. Але тут намалював нам його радше словами. А конгеніяльний поетові Лисенко переніс відтак той "триптих" знова у світ музики. Річ, зовсім природно, дуже тяжка і майстерна. Але збірний хор о. дир. Сапруна всежтаки виконав її на фестивалю з таким сердечним поклоном і перед Шевченком і перед Лисенком, що я можу тут тільки сказати: "Честь Вам, Дорогі Братя і сестри!" Працюйте тільки так дальше, а краща будучність певно перед нами!"
А ти, земляче (співак ти чи ні — все одно), прочитай собі ще й отсю "Вечірню пісню" Гетого:
"Ueber allen Gipfeln ist Ruh',
In allen Wipfeln spürest du
Kaum einen Hauch;
Die Vöglein schlafen im Waide...
Warte nur, balde
Ruhest du auch..."
(Всюди спокій. І на вершках дерев не чути подуву воздуха. Пташки сплять у лісі... Пожди тільки, незабаром і ти спічнеш...). Ґете написав ті слова олівцем на стіні лісничівки (Jagdhaus) в Ilmenau коло Веймару вечером 7. IX. 1783 р. в 35 році свого життя. Але при кінци серпня 1831 р. вже 82-літнім старцем відвідав ще раз ту прегарну колицю, прочитавши, сердечно заплакав. Так оповідає інспектор веймарських дібр, який був тоді там провідником старенького поета.
За пів року потім Гете вже й помер 23. ІІІ. 1832 р., 29 літ перед нашим Шевченком. Німці співають часто і залюбки онту Гетеву сердечну пісоньку — "Nachtlied". А ти, земляче, можеш собі тепер ті так адже близькі собі річи і українські і німецькі порівнати — а тим способом также наглядно побачити, в яких то мистецьких височинах працювали і Шевченко і Лисенко. Тоді то певно такоє уже зовсім ясно відчуєш і зрозумієш, чому то саме вони оба жиють так славно ще й нині між нами і певно будуть і дальше жити так само завсіди, доки буде жити український нарід, а радше навіть скажу, доки буде жити ціла європейська культура — з Гомером і Платоном, з Дантом і Кантом, з Гете і Шіллером, з Бахом, Моцартом і Бетовеном і т. д. і т. д.
Правда, хтось колись запримітив дуже влучно і закріпив дотичну свою гадку заразом крицевими словами: "Primum vivere, dein philosophari" (Наперед жити, а потім уже філософувати). Та всеж таки і те незаперечна правда, що "не одним лише хлібом жиє чоловік". А і мене самого — скільки ж то разів урятував від зневіри і розпуки наш божественний Бортнянський своїм величним співом до слів псальма: "И воздасть ми Господь по правдѣ моєй и по чистотѣ руку моєю"... (Концерт 27 до слів: "Гласомъ моимъ ко Господу возвахъ).
Львів, 7. VIII. 1942.
Д-р Іван Копач 