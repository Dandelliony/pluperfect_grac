Гастролі артистки Бандровської-Турської

З великим успіхом пройшли гастролі відомої артистки Бандровської-Турської у Львові. Вона виступала в міському театрі ім. Шевченка. Артистка тепло згадує свої виступи в Радянському Союзі.
— Я ніколи в моєму житті не мала таких уважних і музикальних слухачів, як в Радянському Союзі. Це справді країна радості, пісні, музики. Трудящі радянських міст вміють цінити мистецтво. Для таких слухачів співати — справжня насолода. Вже декілька років минуло з того часу, як я була в Радянському Союзі, але в моїй пам'яті завжди свіжими залишилися спомини про ті щасливі дні.
І справді виступи артистки Бандровської-Турської в містах країни соціалізму проходили з великим успіхом. Музичний фестиваль у Москві 1934 року є видатною подією в житті артистки. Він широко відчинив двері для неї в артистичний світ. Після естрадних виступів в Москві Бандровську-Турську слухали трудящі Ленінграду, Києва, Харкова, Одеси. Про гарячі зустрічі з трудящими Радянського Союзу артистка любовно згадувала під час своїх виступів в інших містах західної Європи і Америки.
Перший після війни концерт Бандровської-Турської в радянському Львові пройшов з великим успіхом. Слухачі дуже тепло прийняли талановиту артистку. 