◦ ◦ ◦ ◦ ◦ ◦ ◦

Українсько-югославянський вечір у Берлінському Гумбольдт-Клюбі. До німецько-закордонного академічного клюбу Гумбольдта в Берліні, що обєднує студентську молодь усіх країн, належить і значна розмірно ґрупа українського студентства. Заходом цієї ґрупи, завдяки студ. Логинові з Дофуса, влаштовано в домівці Клюбу, в середу 5. березня, югославянсько-український "Мішаний Вечір". В програму тієї дійсно милої імпрези ввійшли повітальні промови, виступи української й югославянської капелі, національні та товариські співи й танки. На вечір прибуло багато студентства югославянського та українського, а також інших країн, головно зі сходу. Українська ґрупа пописалася своїми вдалими виступами. Атракцією вечора був дует Михайліва й Коха (сольоспів при акомпаніяменті бандури). Мило випали пісні хору Степаняка. Також югославянську ґрупу під проводом п. Мілорадіча, яка уступала українській тим, що не мала національних одягів, гучно оплескувала саля. Цілість пройшла в симпатичному, культурному настрою. Мило вражала приявність старшого українського громадянства. КТВ. 