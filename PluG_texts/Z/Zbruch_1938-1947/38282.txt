◦ ◦ ◦ ◦ ◦ ◦ ◦

Німецька преса про дальші плани боротьби.
БЕРЛІН, 26. (ТАРС). В зв'язку з закінченням війни у Франції в німецькій пресі обговорюється питання про дальші плани війни проти Англії. Газети підкреслюють, що після поразки Франції, війна не закінчилась, а вступила "в свою останню вирішальну фазу".
"Війна проти Франції — пише "Берлінер Берзенцейтунг" в передовій статті, — закінчена. Війна проти головного ворога Німеччини — Англії вступає в свою останню фазу, в якій острівна держава вперше за свою історію виступає один на один проти противника. Суд над світовим ворогом номер один починається".
Виступ Черчілля
ЛОНДОН, 25. (ТАРС). Агентство Рейтер повідомляє, що сьогодні в Палаті громад з заявою в питанні про укладення перемир'я між Францією і Німеччиною виступив прем'єр-міністр англійського уряду Черчілль. На початку своєї промови Черчілль підкреслив, що Палата громад буде засмучена долею Франції, і висловив надію, що "французька імперія, яка все ще знаходиться під захистом морських сил, продовжуватиме боротьбу на стороні Англії. Ми надіємось, що французька імперія стане місцем перебування уряду, який вперто боротиметься за перемогу і організує армію визволення".
Черчілль вказав далі, що він не знає, які будуть відносини Англії з урядом в Бордо і чи буде Англії дозволено мати свого представника. "Тепер же, — підкреслив Черчілль, — ми повинні дбати про врятування нашої країни і про її дійову оборону. Для безпеки Великобританії і британської імперії величезне, хоча і не вирішальне значення, має доля французького флоту".
Далі Черчілль підкреслив, що він з гіркістю і здивованням прочитав статтю 8-у угоди про перемир'я, з тексту якої ясно, що французькі воєнні кораблі переходять під німецький або італьянський контроль".
Наліт німецьких літаків на Англію
ЛОНДОН, 26. (ТАРС). Англійське міністерство авіації повідомляє, що в ніч на 26 червня німецькі літаки зробили наліт на Англію. "Ворожі літаки були зустрінуті огнем зенітної артилерії і винищувачами. Збито 5 німецьких літаків. За одержаними відомостями, в результаті бомбардування заподіяна незначна шкода власності, що належить приватним особам. Воєнним об'єктам шкоди не було заподіяно".
Агентство Рейтер повідомляє, що вранці 26 червня німецькі літаки зробили наліт на південно-східну частину Шотландії. В ряді районів були скинуті бомби. Англійські винищувачі, що вступили в бій з німецькими літаками, збили три літаки. Трьом літакам противника були заподіяні серйозні пошкодження; є підстава гадати, що вони не змогли повернутись на свою базу.
Зведення італьянського командування
РИМ, 26. (ТАРС). Агентство Стефані передає таке зведення італьянського командування: "На фронтах метрополії і Північної Африки не відбулося нічого істотного. Англійці безуспішно намагались бомбардувати в Східній Африці міста Асмара (Ерітрея) і Діредауа (Абіссінія). Збито два ворожих літаки. Спроба противника провести нальоти на Неаполь була відбита італьянською винищувальною авіацією і зенітною артилерією". 