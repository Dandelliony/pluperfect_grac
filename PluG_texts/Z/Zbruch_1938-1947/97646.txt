Радянський народ торжествує перемогу.


День 9 травня 1945 року — День Перемоги, увійде в історію людства як найвеличніше свято радянського народу. В цей світлий день героїчний народ нашої славної Батьківщини святкував свою Перемогу над лютими ворогами усього прогресивного людства — німецько-фашистськими загарбниками.   Маніяк Гітлер, посилаючи свої банди на нашу Вітчизну, мав намір розчленувати єдину радянську сім'ю, відірвати від неї народи Кавказу, України, Білорусії, Прибалтики, перетворити волелюбних радянських людей у покірних рабів німецьких баронів. Але не вийшло так, як хотів Гітлер. Героїчні сини нашої Батьківщини — воїни Червоної Армії, дружно підтримані всім народом, під керівництвом більшовицької партії і вождя трудящих великого Сталіна, поламали навіжені плани німецького єфрейтора Гітлера і його генерального штабу. Війну проти фашизму наш народ назвав великою Вітчизняною війною. Це була історична боротьба радянського народу за свою честь, свободу і незалежність, боротьба світла з темрявою, правди з несправедливістю, життя з смертю.   Тернопільчани, які за два з половиною роки чорної німецької окупації настраждалися, натерпілися страху, горя і злиднів, зустріли День Перемоги, як найщасливіший день у своєму житті. Вкладом у справу перемоги над фашизмом від робітників, селян, інтелігенції Тернопільщини є самовіддана праця, своєчасне виконання всіх державних завдань, побудування двох танкових колон, внески великих сум коштів у позику радянській державі.   Велика Вітчизняна війна, нав'язана нам гітлерівськими бандитами, переможно завершена. Період війни в Європі закінчився. Почався період мирного розвитку. Святкуючи день остаточного розгрому гітлерівської Німеччини, радянський народ перші слова подяки звертає до великого полководця товариша Сталіна, який провів нас через роки випробувань до всенародного торжества — Перемоги.   Трудящі нашої області разом з усіма трудящими країни Рад заявляють своєму вождеві, більшовицькій партії і Радянському Урядові, що вони успішно залікують рани, заподіяні фашистськими варварами нашим містам і селам. Підтвердженням цієї клятви є успішна реалізація нової Державної Позики, уперта боротьба за високий урожай цього року, швидке відбудування і піднесення продуктивності промисловості й сільського господарства.   Всі сили віддамо справі боротьби за дальше піднесення могутності нашої Радянської Батьківщини!   Поклянемось великому батькові рідному Сталіну, що ми будемо й далі самовіддано служити Вітчизні, як служили їй в роки найтяжчих випробувань!   Вільне життя   