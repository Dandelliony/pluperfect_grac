В рідному селі Стефаника

В цьому селі Василь Стефаник прожив довгі роки. Покутяни знали його, як свого письменника, посла до австрійського сойму, як лікаря, щирого захисника покривдженого, знедоленого селянства.
Покутяни приходили до нього з своїми жалами, хворобами, ішли за порадою. Він запрягав коні, садовив поруч себе бідаря і їхав до Снятина допоминатись прав. Іншому допомагав через своїх близьких знайомих, називаючи покривдженого своїм родичем. І таких "родичів" у нього назбиралось дуже багато.
Всі ці родичі й знайомі, всі молоді, що тільки недавно навчились читати його твори, прийшли недільного дня, 18 травня, у двір Стефаників. Та всі у святкових кіптариках, у білих сорочках. Бо таки свято в Русові. Возами приїздять люди, блискучими машинами прибувають із Снятина, а Станіслава, із Львова на відкриття музею Василя Стефаника.
Двір письменника уквітчаний вогнистими стягами. Це прапори, про які співали русівські хлопці зимовими вечорами. В саду цвітуть черешні. Ті кипучі шати задивляються в сусідні двори, випромінюють радісну вістку.
Проти двору висока трибуна. Її обступили тисячі селян. Урочистий мітинг відкриває секретар Станіславського обкому КП(б)У тов. Костюк. Він говорить про розквіт української радянської культури, про ту велику шану, що її віддав радянський народ кращим синам Галичини, борцям за визволення трудящих.
Виступає секретар Снятинського райкому партії тов. П'ятун. Від Академії наук УРСР відкриття музею вітає академік К. Й. Студинський. Від Львівської організації СРПУ промовляє поет Гаврилюк. Тепло згадує письменника дружина Марка Черемшини — Наталя Семанюкова. Схвильовано говорить син новеліста Ю. Стефаник. Зворушливо розповідали про видатного письменника русівські селяни Антін Гуменюк, Іван Гнатюк та учень Бронислав Горбулевич.
Від двору усі пішли на сільське кладовище, на могилу Стефаника. Над могилою академік Студинський сказав сповнене великої шани до письменника слово, і поклав зелений, перевитий червоною стрічкою вінок.
З могили усі гості й русівські селяни пішли оглядати музей. Для нього відведено в хаті дві кімнати. В одній з них, меншій, був робочий кабінет новеліста. В більшій кімнаті зібрано різні видання творів, зокрема першої збірки — "Синя книжечка", надрукованої в Чернівцях 1899 р., видання "Кам'яного хреста" — Львів, 1900 р., книжка новел "Дорога" — 1901 р.
Тут же лежать рукописи творів "Моє слово" та "Дорога" — невеличкі поштові аркушики паперу, списані дбайливим письмом. Переклади творів Стефаника показують, як високо його цінить літературний світ. Новели перекладали на російську, німецьку, італійську, чеську, польську, єврейську мови. До окремих видань була чудові ілюстрації. В музеї є оригінали ілюстрацій художника В. Касіяна до "Кленових листків".
Окремий стенд присвячений зв'язкам Стефаника з видатними письменниками — Максимом Горілим, Михайлом Коцюбинським, Іваном Франком, Черемшиною, Кобилянською.
Реставровано робочий кабінет письменника, він нагадує відвідувачеві той час, коли тут працювала людина з тривожним, палким серцем. Ліжко застелене тканою веретою, над ним портрет батька. Стіл, шафа, вішалка. На книжковій етажерці твори Гоголя, Шевченка, Пушкіна, Шекспіра, любимого Кнута Гамсуна, "Українські народні думи", "Перехресні стежки" Ів. Франка з автографом: "Дорогому другові і товаришеві щирий Іван Франко". Повна збірка творів Готфріда Келлера, праці Брема.
Над канапою портрет письменника роботи Івана Труша. Серед речей особистого вжитку — пашпорт на виїзд до м. Полтави на відкриття пам'ятника Ів. Котляревському (1903 р.).
Найбільшу увагу привертають в музеї документи, які свідчать про органічний зв'язок письменника з трудящим селянством Покуття. Своє різьблене слово, невгамовну, поривну душу віддавав він цим трударям. Він бачив, як на далекому обрії достигають пшениці і женці виходять, ніби на весілля. На свої лани йдуть, до своїх хлібів. А панів нема, усіх перерізали.
І до того сонячного обрію вів Стефаник своїх мужиків, падав підбитий і знесилений і знову піднімався та йшов. Почалось це ще з молодих його літ. За громадсько-політичну діяльність прогнали Стефаника з Коломийської гімназії. Уже будучи студентом Краківського університету, він їздить по селах, підбурює селян на розправу з панами. І ні тюрма, ні фізичні муки його не страшать.
"Від вчора я на світі. Казали, що процес не можна зробити, а мені 13 днів криміналу вистачить, аби вже носа на терен агітації не показати. Помилились, бо я вже вчора був на зборах і ще нині піду"... (З листа до Морачевського від 16. VIII. 1895 р.).
Ось на стіні фото письменника серед селян Городенського повіту. — Скрізь він з ними. Не як кволенький "народолюбець" і мрійник, а як борець.
В 1926 році він промовляв:
"Я представив настрій села і все те страшне, що є в ньому, а що так болить мене. Писав я горіючи і кров зі сльозами мішалася. Але коли я найшов у ваших душах слова, що можуть гриміти як грім і світити як зорі, то це оптимізм".
Стефаник був справді народний поет. А в народі ніхто ніколи не міг убити оптимізму, сподівання кращої долі.
В час відкриття музею говорив приятель Стефаника — Антін Гуменюк, тепер колгоспник русівської артілі імені Семена Тимошенка:
— До тебе прийшли в гостину ті, що Ти їх через своє життя так палко любив та невтомно за них заступався. Цього урочистого дня селяни прийшли до тебе, хоч з твердими мозолями та вже не втоптані в землю по коліна і втома не валить нас з ніг...
Не діждав Стефаник видіти, як на тих самих ланах, де колись люди вмирали, в колективному господарстві, без гайдуків і ватаманів працюють ті самі, женці, але вже не за 12 сніп, а всі 12 для себе.
...І ми прийшли на цю могилу до Стефаника в гостину, вже як вільні громадяни, вільної і могутньої соціалістичної республіки!
Й. Позичанюк, с. Русів, Станівлавської області. 