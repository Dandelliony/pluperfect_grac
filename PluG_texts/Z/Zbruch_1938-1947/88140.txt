Вигрівки.

  (Малюнок)   Під вечір запалилося небо на заході. Запам'яналися карміном верхи білих гір, а смерічки на Могилці черленими хрестиками.   Над бором плинули спижеві кораблі, у красній заграві вирівнювали свої чуби та тихим плесом відходили за бір і за гори. На їх місця висковзувалися човники, гублячи та розсипаючи на своїх слідах рубінові ланштуки, — веслами крашеними приплоскували вогняні хвилі на небі високому.   Палали гори вогнем, полум'ям і сяйbom ясминовим, — від межі до межі видного далеч-круга. Не схочували хмари виводити на волошкову леваду білокрилих лебедів.   Найкращі то такі вигрівки; ані не мороз, ані не вітріє; тепло, ясно, роскішно, та й не весна ще.   — На вигрівки — хитрі молодці дівки... Вони ж, дівчата, збираються на цілий день у своїх подруг і скриваються щоднини деінде перед парубочим світом. Прядуть вони ще, вишивають квітами й рожами. Співають, співаючи веселяться.   — Мед, калачі несеш, до іншої йдеш, А мою хатину, мої воротонька На помину минаєш...   Дружнім відгомоном парубочий голос відспівує, справдується:   — На високій горі сніжок біліється, Ей, де ж моя мила на зиму подіється?   Під верх Могилки їдуть однокінкою.   — То, візьми мене, Василю, на гору. Буду тобі батіг пильнувати й ворони навесні зі скиб зганяти.    — А я буду твоїм погоничем, як звезеш мене з Могилки на копаницях. — Просилися діти в своїх старших господарів братів.   — Хочеш без кожуха на гору?   — Я бігтиму за кривульками. Візьми мене...   — То сідай на солому. Але, як будеш плакати, що під нігтями шпилькою коле, — вовка з ліса прикличу й він тебе з'їсть...   Гора кривульками змережана; поза вигін, потім першим плаєм, жмійкою за пастівник і рівними вісімковими вогниками аж під першу зарубку. Від перегуби рівно вже було, як на столі.   Круглі коники жваво порскали й не зупинялися; пнялися доріжкою під верх гори, весело, гомінко дзвонючи дзвінками при хомутах, або черкалом на кінці дишля. — Дзень-дзен, телень, те-лень, дзень!   Їхали господарі на гору та розмовкою вкорочували собі стежку. А коні самі знали, — де треба скручувати з вантажем.   — Авже ж, свату, родяться діти, і родиться хліб... Оце наше життя...   Веселі, гомінкі, не будьякі вигрівки сорока заєдно на ключах скрекоче:   — Черк, черк, че-черк...   Рідна земля 