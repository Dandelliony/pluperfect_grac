Недільні корзо

Ми саме виходили з церкви, як я запримітив, мому приятелеві сіла муха на носі. В мене не було часу довідуватись у нього про причину його лихого гумору, бо побожний народ наввипередки тиснувся в браму, й крутив-перекидував нами, наче вир стебелинками.
— Що саме ці люди собі думають? жалілася якась жінка приятелеві. — Чого вони глотяться? Чого вони вистоюють там перед брамою й не дають людям вийти? Скажіть!
Притім посміхнувся таємно.
— Не знаю, пані добродійко, чого вони там вистоюють... — відповів чемно жінці.
Тієї днини він мав мабуть велике щастя до пань, бо вже за хвилину його знову "зачіпила" якась дама.
— Вас трайбен дорт ді льойте? — спитала вона його.
Приятель вилізав саме з глибокої печери в сніговому залі край хідника, куди його запроторила побожна юрба.
— Що вони "трайбен"? — здвигнув він плечима, обтріпуючись зо снігу. — Гм... гм...
Він раптом кинувся до мене й зловив мене за кляпу від плаща.
— Що вони "трайбен"? — загукав. — Я тебе питаю, що вони...
— Це нерви... — заспокоював я його. — Я дуже радо дам тобі всякі вияснення, як тільки ти перестанеш хвилюватись. Адже ти сам бачиш, що в тебе тепер муха на носі...
— Якто?! — заєрепенився приятель. — А ти ж хіба не бачиш, що діється? Муха на носі.. А хіба ж вона тільки в мене? А ось, дивися, цей грубий дядько! Хіба ж у нього нема мухи на носі? Тсе-тсе муха! Він шукає чогось у кишені, напевне ножика, бо йому роздерли саме кальош. А в того, о, сухого, хіба не джміль сидить на носярі? Йому зламали парасолю! Це військовий чоловік, побачиш, що зараз буде... А там не бачиш, як лінчують цю стару бабусю...
— Життя, це боротьба... — повчав я. — Трудно...
— Ні! Ні! — настоював приятель. — Ти мені таки скажи, чого вони глотяться? Чого вони вистоюють тут і забарикадовують хідник, оці...
— Пст! — перебив я поквапцем. — Стіни мають вуха. А щодо цих..., значить, людей, то кожний тобі радо звільнить дорогу й перепустить тебе по доброму, як тільки скажеш одне чарівне "Будь ласка", або "вибачте"...
— Якто? — спитав підозрілим, спокійним голосом приятель. То мені ще треба просити таку...
— Не забувайся! — остеріг я його.
— То мені ще просити вибачення в когось, що каригідно перепиняє вуличний рух, що заступає мені дорогу?
— Трудно!... — розвів я руками.
— Хі... Xі... — засміявся приятель і круто повернувся.
Заки я вспів спинити його, він наче навісний кинувся в сніговий вал, миттю перебився крізь нього й, посвистуючи "Бель амі", побрив снігами на той бік плянтів.
Шум. 