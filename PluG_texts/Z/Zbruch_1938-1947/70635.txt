◦ ◦ ◦ ◦

Матеріял для дослідів над розвитком населення бойківського Підкарпаття. Підчас теперішньої регуляції ріки Трудниці на терені с. Літиня, Дрогобицького повіту, робітники натрапляють на різні старовинні речі, про що був повідомлений в порядку речі Археологічний Музей у Львові (Ринок, 4). Директор цього музею Проф. Д-р Я. Пастернак ствердив опісля на місці находів, що в доісторичних часах, мабуть в перших століттях по Христі, була там прибережна рибацька оселя, на що вказують тепер черепки глиняного посуду та глиняні тягарці до сітей. Пізніше, в княжій добі, побудували біля цього місця дерев'яний міст через ріку, останки якого в виді трьох пар дубових стовпів, 15—20 цм. завгрубшки, збереглися до сьогодні на глибині 2—3 м. від верху берегів. Біля цього мосту були найдені досить добре збережений залізний спис XII—XIII. ст., людський череп, кости з втопленого коня та досить багато кісток різних тварин. Між ними звертають увагу прикметні зуби кількох лосів, які, очевидно, жили тоді в лісах Дрогобиччини, а нині подибуються в нас вже лиш на Поліссі. Оба роди найдених пам'яток дали цінний матеріял для дослідів над історичним розвитком заселення бойківського Підкарпаття.
Спортові судді. Ланка Дисципліни і Судівництва Р. Т. У. Ц. К. повідомляє: Всіх суддів, що суддювали підчас Краєвих Легкоатлетичних Змагань у Львові в днях 4., 5. і 6. ц. м. просимо прибути на сходини, які відбудуться в п'ятницю в год. 19-ій в домівці при Бурґпляц ч. 3, II. поверх.
Електрифікація Галицької области. Будова другого газопроводу у Львові. Державне Т-во "Остенергі А. Г." з осідком у Кракові (Енергія Сходу А. С). якого акції у сто відсотках приміщені на терені Ґенерал-Ґубернаторства, має завдання охопити й розбудувати всякого роду підприємства, що збирають і перетворюють дані природою запаси фізичної енерґії: ужиткова форма тієї енерґії, що її доставляють відборцям, має вид електричного струму. Згадане Т-во працює в двох напрямах: у напрямі відповідного розпланування праці й в напрямі її одноцілости, щоб таким робом ця праця йшла справно й швидко та щоб електрична енерґія була дешева й доступна. Йде також про те, щоб використати якнайкраще природні джерела енерґії, у першій мірі потенціальну енерґію пливучої води й тим самим перевести заміну чорного вугілля на біле, тобто на енерґію спаду води. Рожнів, що має величезні запаси цієї енерґії, належить уже до згаданого Т-ва.
Це Т-во відкрило свій відділ у Львові й перебрало його електрівню, міську мережу й львівську окружну сітку та взялося за докінчення будови другого газопроводу, що лучить Львів з Дашавою.
Поруч організаційних праць одним з найважніших завдань Т-ва є засобити дрогобицький нафтовий басейн електричною енерґією, яку доставить львівська електрівня, коли збільшений приплив земного газу посилить її працю. Електрифікація Галицької области вже починається. 