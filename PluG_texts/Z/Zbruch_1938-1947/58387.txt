◦ ◦ ◦ ◦ ◦

Обов'язок громадянства. Український Червоний Хрест, Львів, вул. Східна (Личаківська) 37 а, І. пов. закликає: Організуйте всюди по містах і селах Галицької Області філії і кружки Українського Червоного Хреста. Несіть поміч у всякій формі нашим братам по цей і той бік Збруча, що вертаються з полону в рідні сторони. Хай на рідній землі не терплять вони голоду й холоду!
200 ордерів денно. Мешканевий Уряд (Баторого 26) видає денно понад 200 ордерів на помешкання. Першенство при надаванні помешкань мають виселенці, що відпустили свої помешкання для війська. Українці можуть теж одержати помешкання в німецькій дільниці в домах, що не відпущені для військових.
Ревізійний Уряд. Багато праці при встановленні нового порядку виконав Ревізійний Уряд Управи міста Львова. Його завдання вести ревізії господарки всіх міських підприємств. Деякі з них більші, як Електросітка, Газівня, Трамвайний Трест ведуть самостійні білянси, всі інші, яких у Львові дуже багато (лікарні, захоронки, доми старців тощо) ведуть підзвітну господарку. Ревізійний Уряд звертав дотепер найбільшу увагу на зорганізування підприємства, даючи інформації, та поради, як охопити майно, в більшій частині знищене або забране большевиками, перевівши ряд організаційних ревізій. Тепер, коли вже всі підприємства нормально працюють, і Ревізійний Уряд почав свою нормальну працю.
"Бецугшайни". Дозволи на купно черевиків, текстильних виробів тощо видаватиме Господарський відділ Управи міста Львова щойно від 15 листопада. Ближчі інформації в цій справі подамо перед цим речинцем.
Санітарний розпорядок. Згідно з розпорядком львівського Штадтгауптмана всі домоуправителі та власники домів зобов'язані вивозити сміття з домів на означені місця вивозу, а саме: з першої дільниці на кінець вул. Пасічної, з другої на кінець вул. Янівської, з третьої на кінець вул. Стрийської, а з четвертої на кінець вул. Замарстинівської (Грунвальд). Місця вивозу сміття означені табличками.
Ощадно з газом. З уваги на забезпечення всього міста газом обов'язує в користуванні його велика ощадність. Не можна переводити ніяких переінсталяцій, а треба придержуватись приписів у користуванні.
Герб міста Львова. Леви, що стоять при вході до львівського магістрату, розсунено; з цим цікаво було б пригадати львівському громадянству історію гербу міста Львова. Перший раз образ Лева появився в Галицько-володимирській державі на печатці, завішений при листі князів Андрея й Лева. Цей лист був висланий дня 9 серпня 1316 р. до Лицарства Хрестоносного Ордену. Проф. М. Грушевський висловив гіпотезу, що печатка, вжита Левом II., походить від Лева І. (1301) і тому лев має характер гербу не лиш державного, але й територіяльного. На цій основі можна пояснити генезу образу лева на гербах міста Львова, галицької області і цілого князівства тим, що він являється династичним знаком Рюриковичів, які мали свій осідок у Львові. Відповісти на питання, звідки взявся образ лева в гербі міста Львова, нелегко. Найстарша знана міська печатка Львова є на документі з дня 10 січня 1359. На ній є виритий лев, що передніми ногами спірається на браму міста. На одному з боєвих стягів є також вигаптований на синьому полі лев, який спер лаби на скелю. — В 1586 р. папа Сикст V. надав містові свій привілей, щоб поруч знаку лева, що згоджується з його гербом, прийняло також три горбки й зірку, що були на папському гербі. З того часу лев вже постійно прикрашує герби міста Львова. 