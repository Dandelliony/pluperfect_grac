Український шпиталь у Львові відкритий!

В неділю 10-го ц. м. в 12. год. впол[удне] сталося у Львові велике діло, зайшла рідка і справді надзвичайна подія, відкрито цілковито викінчений та внутрі уладжений Український Шпиталь ім. митр. Шептицького. Свято відкриття відбулося скромно і тихо без ніякої попередньої голосної реклями: присутні були тільки члени Т-ва "Народня Лічниця" з його Радою у комплєті, члени будівельного комітету, дирекція. Шпиталю і всі лікарі шпиталю, члени Українського Лікарського Т-ва, члени-добродії Шпиталю та представники преси. Рямці свята були такі скромні, що не були запрошені навіть представники інших найповажніших культурних та суспільних українських установ і орґанізацій. Акту посвячення Шпиталю доконав Преосв[ященний]  єп[ископ] Бучко в асисті  о. прал[ата] Куницького, о. кан. Ю.Дзеровича, о. канц[лера] Ґалянта, о. Семчишина, й  ін. духовників; співав хор школи дяків церкви св. Юра. Після посвячення усіх трьох поверхів Шпиталю, підчас чого присутні  мали нагоду оглянути прегарний будинок та все його нове, зразково-чисте та прецизійне уладження, присутні вернулися до заімпровізованої каплиці (в операційній салі на 1. пов.; постійна мала капличка для сестер міститься на 3. пов.), де Преосв[ященний] єп[ископ] Бучко виголосив зворушливу принагідну промову, в якій в імени Ексц. Митрополита привитав Т-во "Народня Лічниця", лікарів і ввесь український нарід з оцим великим осягом та поблагословив його, після чого заінтонував многолітствія на честь св. Отця Митрополита й українського народу. Після того хор та всі присутні відспівали „Боже великий".
През. В.Децикевич, як довголітній голова Ради Т-ва, висловив свою радість, що вдалося таки здійснити мрію пок. д-ра І.Куровця, причому присвятив теплу згадку тому ініціаторові будови Шпиталю. Потім склав подяку найбільшому добродієві Шпиталю — Митрополитові Шептицькому та всім іншим громадянам, що причинились до цього діла, підкреслюючи, що колиб не праця лікарів — то не булоб шпиталю; згадав теж про велику заслугу української преси, яка завжди найприхильніше ставилась до справи будови шпиталю, та про успішні заходи деяких послів виєднати довгоречинцеву позичку, яка вможливила докінчити шпиталь. На кінець свята директор шпиталю д-р Е.Т.Бурачинський виголосив короткий реферат про шпитальництво у світі й Український Шпиталь, який видрукуємо в завтрішньому числі цілістю.
Всім присутнім роздали на памятку пропамятну книжку Українською Шпиталю, яка щойно вийшла з друку. Ця книжка, невеличка обємом (64 стор.), видана у формі мистецького альбому під редакцією І.Кедрина. На її зміст складається вступне слово Митрополита, вступ редактора книжки, стаття д-ра Е.Т.Бурачинського про значіння шпитальництва, історія будови Українського Шпиталю, технічний опис шпиталю та ріжні статистичні списки й табелі. Мистецьку обгортку намалювала п-і Я.Музикова; у книжці є великий портрет Митрополита та кільканадцять знимок і кілька докладних плянів ріжних частин Шпиталю.
Нечисленні присутні розходилися з того внутрішнього „родинного“ свята Товариства „Народня Лічниця" зі свідомістю, що вони брали участь у завершенні нового великого конструктивного здобутку української культури, що служитиме на славу лікарській науці та нестиме поміч всім потребуючим. 