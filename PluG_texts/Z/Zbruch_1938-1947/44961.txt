Памятки старої української культури на польський землях

Одним з найхарактеристичніших фактів і доказів сили української культури княжої доби в часи по великій монгольській навалі було те, що вона ще довго промінювала на сусідні землі і накидала їм свої форми. Діялось це, не зважаючи на сильну конкуренцію, що їх творили культура хочби німецька, чи італійська. Із вступом на престіл Володислава Ягайла (1386—1434), про якого Длуґош пише, що він в окруженні вживав української мови й українське мистецтво цінив більш ніж латинське, вплив цей позначився спеціяльно сильно. Причин цього дошукуватись треба не в самому українському вихованні короля, а в самій таки високій якості тієї української культури, якій тодішня Польща не мала дослівно нічого свого протиставити. Незначні решки польських стінних мальовил, що заховалися ще по костелах з тієї доби, в порівнанні з такими ж роботами українських майстрів виглядають зовсім ще примітивно — досить поставити проти себе польські поліхромії хочби з костела в Чхові, або з костела Бриґідок у Люблині — і стінні мальовила наших майстрів у Люблині, Сандомирі чи Кракові, щоб зрозуміти наглядно всю кольосальну різницю. Повалена, з одного боку ударом монголів, з другого польським наїздом, головно Казимира В., Україна блиснула ще яскраво своєю культурою в тому 15-тому столітті, що творить таку майже пусту і мертву карту в нашій історії — аж до виступу нової експанзивної сили: козацтва.
Культура ця діяла і в письменстві, згадати б лиш статути й праводавство часів литовсько-польської унії, де українська мова була виробленою мовою широких дипльоматичних звязків; з другого боку знамениті памятки полишила нам та доба в мистецтві. Хоч, як ми писали, головний її розквіт припадає на 15 стол., діяння тієї культури на Польщу почалось куди скоріше. Ось нпр. у "Віте беате Кунеґундіс опера" Длуґоша згадується про цілий ряд наших малюнків з 13 ст. Один з них знаходиться досі в костелі Францішканок в Кракові. Це мозаїка з Богородицею і Христом на тлі, витримана в строгому українсько-візантійському стилі. Польський історик мистецтва Фелікс Копера пише, що в тій картині уперше зустрілися в польській культурі українські впливи.
Те, що доховалося до наших днів, це лиш мала частина того, що створили українські майстри на землях старої Польщі. Багато більше знищив час і недоцінювання східнього мистецтва в добі ренесансу. З костела св. Михайла у Вроцлаві з 12 ст. маємо тільки приблизний рисунок причілка з портретами навколо Христа й кириличними написами, тоді, як із самої будови нічого не залишилось. Про багато творів знаємо тільки з передань та з рахунків двору короля Ягайла й королеви Ядвиги. Так нпр. розмалювали наші майстрі опацтво в Лисці, знане нам навіть імя одного з них — маляра Владики, і в виданій 1906 р. в Кракові книжці Пєкосінського про рахунки двору Ягайла маємо списані всі видатки тієї роботи. Не доховалась і королівська спальня на Вавелю, про яку маємо відомості з 1399 р., коли то малярам, що повертались додому, дав король два коні і хутра. Не дійшли до нас малюнки в катедрі у Гнезні, які ще в 17 ст. бачив польський хроніст Дамалєвіч; у Вислиці виставлену Казимиром В. колєґіяту оздобили теж наші майстрі; останні сліди цих фресків відкрито 1915 р., коли то підчас світової війни розбито гарматами склепіння і на уламках муру знайдено під заправою фраґменти мальовил. У Нових Троках ще 1822 р. бачили злинялі фрески, які описав В. Смоковський у "Вспомнєнях з Трок в р. 1822", і дав навіть деякі нариси, хоч дуже доривочні й неточні, тих мальовил. Але розмірно найбільше тих малюнків було на Вавелі. З них заховалась до нині тільки Святохресна каплиця і т. зв. каплиця Гінчі, Ягайлового скарбника, під головною вежою катедри. Рівнобіжну до тієї каплиці, ліворуч від входу до катедри, т. зв. Троїцьку, знищено в половині минулого віку й пізніш замальовано новочасною поліхромією В. Тетмаєра. З фундованої Ягайлом Марійської каплиці не залишилось нині сліду, але з Длуґоша знаємо, що розмальована була вона "грецьким способом". З того великого мистецького руху збереглись донині тільки малюнки на Вавелі, в Люблині й Сандомирі. Вони, хоч і понищені "реставраціями" дають усе ж уявлення про високу вартість старого українського мистецтва. Ті памятки тим цінніші для нас, що на корінних українських землях ніде такі масивні поліхромії не заховались, хіба фраґменти у львівській вірменській катедрі й церкві в Лаврові. Тому для українського мистця і дослідника представляють ті твори величезний інтерес і ждуть ще з боку українського мистецтвознавства основної студії та моноґрафії.
Огляд тих памяток постараємося дати в чергових статтях.
С. Львівський 