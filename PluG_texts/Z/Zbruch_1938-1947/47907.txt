Гостинний дім

Колектив польського драматичного театру поставив перед собою нелегке завдання: показати сьогоднішньому глядачеві твір М. Балуцького, автора багатьох комедій, в яких більше наівності і безпринципності, ніж художньої сили. Балуцький змальовував у своїх п’єсах сучасну йому обивательщину, але замість піднестись над нею, замість стьобати її бичем нещадної сатири, він шукав у цьому конгломераті недотеп і непотребів натхнення для веселого, безжурного сміху.
Для Балуцького всі ті Жельські і Пагатовичі це не болячки на тілі знедоленого народу, що їх треба випалити розпеченим залізом. Ні, без них світ був би для Балуцького надто понурий. І коли згодом його сценічні постаті зникають зі сцени, він не знаходить у собі снаги для вищих літературних поривань і накладає на себе руки.
М. Балуцький був продуктом свого середовища. Австрійско-польське міщанство вісімдесятих-дев'яностих років, знаходячись уже понад сто років під скипетром Габсбургів, непогано почувало себе в чорно-жовтому ярмі. В святкові дні воно помпатично декламувало про вільну Польщу, але в будні, в ті улюблені Балуцьким будні, жило своїм справжнім життям, позбавленим будьякого пафосу.
Фабриканти, купці, краще оплачувані службовці — все це зборище вірних служак двоєдиної монархії, поквапно користувалося недоїдками, що падали з віденського стола в ту відсталу і особливо жорстоко експлуатовану метрополією провінцію. Галапасуючи разом із шляхтою на тілі поневоленого народу, вони вдоволялися другорядною роллю, яку їм приділила наддунайська столиця, замикались у сімейних кубельцях і псували повітря на славу цісареву і божу.
Зрозуміло, що ці люди творили невичерпне джерело для кожного письменника-сатирика. Це сонмище тартюфів, гарпагонів, іудушок, плюшкінів, коробочок, помпадурш і недорослів входило в усі пори суспільного організму, воно навіть скрізь, де тільки могло, ширило свій тухлий світогляд.
Важливість завдання режисера "Гостинного дому" О. Бардіні і художника театру В. Дашевського полягала в тому, щоб мертвий твір надихати життям, щоб замість безтурботного настрою, якого так хотів Балуцький, викликати в глядача почуття огиди до обивательщини. Обивательщини, яка була і в резервуаром сил для класового ворога.
Комедія починається з сімейної "ідилії" банкового службовця Жельського. Жельський грає з старим вуйком Телесфором у шахмати, його дружина колупає голкою, а її сестра Камілла з своїм нареченим бубонять щось на піаніно. Безнадійна нудьга цієї "ідилії" породжує нарешті "ідею". Жельські влаштовують у себе танцювальний вечір.
Під звуки вальса й мазура танцює перед нашими очима галерея типів дуже дурних, а проте дуже життєвих. На другий день у пані Жельської болить голова, в приміщенні повне безладдя, а баби-цокотухи розносять по Кракову поговори, що котлети в Жельських були нідочого. Тим то згірчені господарі вирішують не порушувати більше сімейного спокою всякими балами, після чого давня ідилія розцвітає наново — при шахматах, голці і піаніно. Висновок: сиди тихо — не рипайся!
Як бачимо, небагато можна було з того зробити. Та треба сказати: зроблено все ж таки чимало. Замість розгублюватись у нецікавих деталях і випинати на перший план марну, почикрижену самим автором інтригу, було пересунуто центр уваги на другу дію (танцювальний вечір), яка створює найбільш придатний грунт для сатири.
Злегка тільки і поверхово зарисовані Балуцьким постаті — ожили, насичені індивідуальними рисами. Режисером і акторами було вжито всіх зусіль, щоб порожній твір перетворити у комедію характерів. Завдяки умілії гриміровці Т. Жешувко, ці, такі на перший погляд нешкідливі типи, мали в собі щось з прожерливих гризунів, що вміють не тільки танцювати у своїх норах, але й болюче кусати. Таким є хверт Фікальський (М. Венгжин), який своїм темпераментом аранжера вечоринок та балів промощує собі шлях до кар'єри; таким є, зрештою, трохи анемічний Жельський (Б. Домбровський) і майбутній чоловік Камілли — Адольф (т. Сурова), молода людина, що тихо, мов кіт, кружляє навколо своєї нареченої, повільно, але певно здобуваючи посаг. Відомий актор Й. Леліва, в ролі полковника на пенсії Телесфора, поєднав міщанську трусливу тупість з шляхетською задиркуватістю. Пані Цюцюмкевіч (З. Вєжейська), це жіноче страхіття, яке де тільки може, там показує на продаж свій товар — чотири пристиглі дочки, є однією з найяскравіших фігур вистави. Чіткі і мальовничі були гості Жельських (М. Татшанський, Т. Пшиставський, А. Новосєльський). Четвертий з них — Фуяркевич (Й. Кордовський), аптекар з периферії, не без рації нагадував у цьому товаристві скоріше мишу, ніж щура.
Проте й ця — в цілому дуже вдала вистава — має окремі недоліки. Тут перш за все треба сказати декілька слів про роль Яніни, виконувану артисткою Й. Бреночи. Ця здорова, красива жінка, трохи дивує нас заячою покірливістю своїй долі, і нам здається, що ця дружина вилинялого чиновника ладна не сьогодні, то завтра піти слідами веселої і хитрої молодиці Пульхерії (Й. Хойнацька). Тому оглядач мимохіть сприймає її міщанську чесність, як незаслужену данину обивательським "моралізаторським" тенденціям М. Балуцького.
Невикористана також як слід роль лакея Франца (П. Полонський). У ставленні цього штампованого "вірного слуги" до своїх панів є нотки іронії, але ж їх, на жаль, не розгорнуто достатньо. Тому, приміром, його здивування на вимогу панів принести папір і чорнило зовсім не доходить до глядача, хоч у цих трьох словах: "Може хтось захворів?" — є набій чималої демаскаторської сили.
Я. Галан 