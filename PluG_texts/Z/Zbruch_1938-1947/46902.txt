◦ ◦ ◦ ◦ ◦ ◦ ◦

Попередні дані про вибори у Верховну Раду СРСР від виборчих округів Молдавської РСР, Ізмаїльської і Чернівецької областей Української РСР, Литовської РСР, Латвійської РСР і Естонської РСР. За повідомленнями, які надійшли в Секретаріат Президії Верховної Ради СРСР від окружних виборчих комісій по виборах у Верховну Раду СРСР, в Молдавській РСР, в Ізмаїльській і Чернівецькій областях Української РСР, Литовській РСР, Латвійській РСР і Естонській РСР 12 січня 1941 року відбулися вибори в усіх 34 виборчих округах по виборах у Раду Союзу і в усіх 102 виборчих округах по виборах у Раду Національностей.
Вибори почалися о 6 год. ранку 12 січня 1941 року по всіх містах, селах і селищах вказаних республік і областей і скрізь до 5—6 год. вечора проголосувала величезна більшість виборців. О 12 год. ночі 12-го січня голосування закінчилося.
За попередніми даними окружних виборчих комісій у Молдавській РСР і в Ізмаїльській та Чернівецькій областях Української РСР у виборах взяли участь 98 і більше процентів від загальної кількості виборців, в Латвійській РСР і Естонській РСР — 96 і більше процентів і в Литовській РСР — більше 90 процентів.
В усіх виборчих округах Молдавської РСР, Ізмаільської і Чернівецької областей Української РСР, Литовської РСР, Латвійської РСР і Естонської РСР депутатами Верховної Ради СРСР обрані кандидати блоку комуністів і безпартійних. 