З українського життя

Володава — Кобзареві.
Дня 9. березня ц. р. відсвяткувала ціла українська Волода й довкільні села урочистим концертом роковини нашого незабутнього ґенія — Тараса Шевченка. Вщерть виповнена саля, здавалося, не помістить уже ні одного глядача. З гарно прибраної сцени, з-посеред зелені цвітів та барвистих рушників гляділи очі Того, якому віддати належну пошану зібрались численні володавці. Гарно підібраної, багатої та змістовної програми не повстидалася б і великоміська сцена. Гарно та дбайливо були виведені хорові точки під орудою м-ра Л. Крушельницького, що в цей концерт вложив багато труду й фахового знання, переносили слухачів у країну, де "зелений гай, пахуче поле" співали про горе втомленого кривдою серця. Пісня "Ой, три шляхи" в виконанні дуету м-ра Л. Крушельницького й проф. Придаткевича до глибини сердець зворушила очаровану публику. Прегарне баритонове сольо проф. Придаткевича "Гетьмани" при фортепяновім супроводі одного з членів місцевої військової орхестри, глибокий змістом реферат м-ра Ольхівського, що в великій мірі причинився до гідного відсвяткування цього концерту, та деклямація п. Калинича "Кавказ" — зложилися на цей дійсно гарний і тут ще небачений концерт. По відспіванні "Заповіту" й "Ще не вмерла" розійшлися слухачі домів у глибокій задумі про Того, що для якого звеличання немає досить гарних пісень ні слів.
Володавець. Біла Підляська.
В місті Біла Підляська в дні 10. ІІ. ц. р. відбулося перше орґанізаційне зібрання православного духовенства й мирян, щоб заснувати Повітовий Місійний Комітет і накреслити плян місійної праці на Підляшші. На зібранні, після молебну, заслухано доповіди повітового місіонера на Підляшші о. Івана Кремінського та винесено ряд важних постанов, як для для Церкви; так і для справи українського народу на Підляшші. Між іншим ухвалено заснувати повітову місійну бібліотеку в Білій; заснувати в усіх парохіях повіту більського і радзинського парохіяльні бібліотеки; доповнити домові бібліотеки кожного священика й псаломщика літературою з відділу україністики; заснувати братства молоді при кожній парохії; участь духовенства в культурно-освітній, кооперативній та взагалі громадській праці. До управи комітету ввійшли: декани оо. Дикий, Яцюк і Сенкевич та окружні місіонери: оо. Біронт, Скакальський і Куйцеус; від мирян — п. суддя Соловій, п-ні м-р Шумовська, п-ні Дмитрюкова і п. Ґоґаля. Щасти, Боже, в праці на користь української православної Церкви й народу! Перенесення голови УДК з Ченстохови до Холму.
Довголітнього голову Української Громади в Ченстохові, капітан-лейтенанта Святослава Шрамченка, призначено головою УДК в Холмі. 16 літ головував він у Ченстохові, де тепер УДК досяг орґанізаційно до кульмінаційного пункту, як для можливостей української громади на чужій землі. Громада складається тепер з 200 членів, має власну домівку в самому центрі міста, "Українське Касино", українську державну народню школу, український архів, два "Веркшуци", відділ залізничої поліції. УДК має секції: старшинську, жінок, учителів, молоді, хор; бібліотека має 600 книжок.
УДК на свойому засіданні 26. II. ц. р. обрав капітан-лейтенанта Шрамченка почесним доживотним головою.
28. II. ц. в. відбулося зібрання громадян, на якому кап.-лейт. Шрамченко виголосив відчит про українське населення в Ґен. Ґубернаторстві, зокрема на Холмщині, й звернувся з гарячим закликом жити спільною соборно-українською родиною, як це було тут до цього часу, в повній згоді. 29. II. ц. р. відбулася спільна прощальна вечеря Української Громади в честь відїзджаючого голови УДК, кап.-лейтн. Шрамченка. 