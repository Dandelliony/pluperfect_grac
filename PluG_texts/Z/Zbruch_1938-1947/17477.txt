Львівський староста на відпустці. — Покарання пароха за відправу панахиди. — Страшний буревій над Чорним Морем. — Масові жертви лявін в Альпах.

Львівський городський староста д-р Р. Клімув виїхав на відпочинкову відпустку і перебуватиме до 15. ц. м. Його заступає віцестароста д-р Лембовський.
150 зол. гривни зі заміною на 5 днів арешту наложило бережанське староство на о. В. Левицького, пароха Плаучі Великої, за відправу одної панахиди.
Страшний буревій лютував у понеділок 2. ц. м. над Чорним Морем і заподіяв велитенські шкоди. Буря кинула на прибережні скали 10 турецьких і 2 грецькі кораблі. Грецький корабель "Мілєт" з такою силою зударився зі скалою, що розбився на дві половини і негайно потонув. З 24-ох осіб залоги вдалося врятувати лише дві особи. Чотири турецькі кораблі пропали без сліду. Понад 100 вітрильників затонуло, багато осіб згинуло. 13 кораблів висилають розпучливі поклики рятунку. Кількасот рибальських човнів затонуло або розбилось об прибережні скали. Такого страшного буревію не памятають від 90-ох років.
Масові жертви лявін в Альпах. Недалеко схову "Ернст Ріґоц" лявіна схопила 5 осіб, з яких дві вдалося врятувати. Три особи згинуло. Недалеко Альпе Нова рятункові стежі витягнули зпіл лявіни три особи. Число жертв і шкід, що їх заподіяли лявіни від Нового Року, зростає з дня на день. 