Розквітає мистецтво визволеного Львова.

  Глибокі рани завдали гітлерівські варвари радянському Львову. Вони з шкіри лізли геть, намагаючись онімечити радянських людей, зруйнувати культуру древнього українського міста. За 3 роки свого хазяйнування у Львові німці розграбували багаті колекції музеїв, книгосховища бібліотек, закрили театри. «Тільки для німців». Ці написи висіли на дверях театрів, в яких виступали берлінські і гамбургські опереткові трупи.   Фашистські кати хотіли з лиця землі стерти навіть згадку про національну культуру радянського народу. Саму назву древнього українського міста Львів, вони перейменували в ненависне "Лемберг". Кращих артистів, музикантів, співаків вони знищили в своїх таборах смерті.   Після того, як було закрито польський театр, його артисти, уцілілі від гестапівців, почали підпільно збиратись і підпільно виступали перед своїми глядачами. Багато виконавців повинно було виїхати із Львова і шукати заробітку, мандруючи з села в село, з міста в місто. Жебрацьке існування, знущання і приниження, — ось на що прирекли гітлерівці артистів львівських театрів. Героїчна Червона Армія, звільнивши Львів від фашистського ярма, повернула робітникам мистецтва їх улюблену працю, сцену, з якою вони були насильно розлучені 3 роки.   З небувалою силою розквітає у визволеному місті культурне життя. Минув лише один місяць з того пам'ятного дня, коли над древньою ратушею замайорів наш рідний радянський червоний прапор, але в цей короткий час вже немало зроблено.   З перших же днів приступили до Праці український музично-драматичний театр ім. Лесі Українки, драматичний польський театр, капела "Трембіта", філармонія. Напружена праця артистів, які прагнули швидше зустрітись зі своїми глядачами, була увінчана прекрасними наслідками. В короткі строки підготовлено перші спектаклі, і 19 серпня театральний сезон в радянському Львові було відкрито. Театр ім. Лесі Українки показав прем'єру "Запорожець за Дунаєм", польський театр відкрив сезон п'єсою "Їх четверо".   Слідом за прем'єрою колектив театру ім. Лесі Українки підготував велику концертну програму, в якій представлені артисти всіх жанрів. Поруч з цим театр енергійно працює над своєю наступною прем'єрою "Украдене щастя" Івана Франка. В цьому спектаклі вперше після тривалої перерви виступить артистка Кривицька.   Найближчі постановки театру "Наталка-Полтавка" Лисенка і "Галька" Монюшка.   Польський драматичний театр відновлює кілька п'єс свого попереднього репертуару і готує п'єсу Метерлінка "Бургомістр".   Відроджується музичне життя Львова. 20 серпня відкрився концертний сезон. Громадськість тепло зустріла капелу "Трембіта", що повернулась до свого рідного міста. Колектив капели, яким керує заслужений артист УРСР Олександр Сорока, познайомив слухачів зі своєю новою програмою, підготовленою ним за роки Вітчизняної війни. Там, в глибокому тилу, оточена піклуванням партії і уряду, капела росла і удосконалювалась.   З успіхом виступив вперше після 3-х річної перерви симфонічний оркестр філармонії під керівництвом диригента Адама Солтиса. В першому своєму концерті оркестр виконав твір російського композитора Мясковського "Урочисту увертюру", новий твір львівського композитора Людкевича "Меланхолійний вальс" та інші. Тепер оркестр готує програму наступних концертів, на яких виступить добре відомий львов'янам диригент М. Колесса.   Розгортає роботу обласний будинок народної творчості. В районах області виявляються народні таланти, які приймуть участь в олімпіаді художньої самодіяльності.   За роки німецької окупації музичні учбові заклади Львова, по суті, не працювали. Консерваторію було перейменовано в музичне училище і студенти останніх курсів, в наслідок цього, залишились за бортом.   Тепер професорсько-викладовський склад консерваторії та музичного училища на чолі з професором Василем Барвінським розгортає велику діяльність до початку учбового року. Іде набір студентів, укомплектовуються кафедри, приводиться до порядку приміщення, попсовані німцями.   Відроджуються розграбовані гітлерівцями художня галерея і музеї Львова. В цій роботі особливо активну участь приймають проф. Свенціцький, д-р Подляха, д-р Півоцький та інші.   В історичному музеї наукові працівники готують до відкриття новий відділ, присвячений великій Вітчизняній війні і звільненню Львова від німецьких окупантів.   Такі неповні підсумки роботи культурно-видовищних установ Львова за перший місяць його вільного і щасливого радянського життя. Вони свідчать про величезне патріотичне піднесення інтелігенції древнього українського міста.   А. Похожієнко, начальник обласного управління в справах мистецтв.   Вільна Україна   