◦ ◦ ◦ ◦ ◦ ◦ ◦

Психо-неврологічний диспансер. У Львові організовується психоневрологічний диспансер. Це буде окрема структурна одиниця психіатричної лікарні. Мета диспансера — здійснювати профілактичне лікування нервово-психічних хворих, які не потребують стаціонарного лікування. В диспансері провадитиметься амбулаторно-поліклінічний прийом, консультація лікарських закладів міста в питаннях діагностики.
По сторінках газет області.
Щасливе дитинство. За часів панської Польщі в с. Тучапи, Городокського району, була школа. До неї ходили діти багатіїв, а діти бідняків пасли в куркулів худобу. Тепер школу відвідують 231 учень. Всі діти колишніх бідняків вчаться. Вони забезпечені підручниками і потрібними шкільними приладдями. ("Зоря").
Сплатили податок. Селяни с. Кваверівка, Сокольського району, достроково повністю сплатили сільськогосподарський податок. Фінансовий агент тов. Курій провадить серед селян масово-роз'яснювальну роботу. Це і забезпечило успіх. ("Соціалістична перебудова")
Передове село. Село Шутова в Яворівському районі — передове. Селяни своєчасно виконали план хлібоздачі. Зараз швидкими темпами проходить сівба озимих культур. Селяни Йосип Карп і Роман Лехмінка першими обсіялись. Всі засівають очищеним сортовим насінням. Селянин Іван Тройнар сконструював спеціальний прилад, яким можна швидко і зручно робити очистку і протруювання посівного матеріалу. ("Вільне життя").
Перевиконують план. Колишні безробітні шевці м. Золочева об'єдналися в артіль. Вільна праця забезпечила великі успіхи. Виробничі плани артіль з місяця в місяць перевиконує. Всі члени артілі змагаються між собою. В змаганні ведуть перед тт. Ковальський, Левандовський і Кремніцер. Вони щодня виконують по півтори норми. ("Серп і молот").
Стають письменними. Мало було письменних в селі Гута-Олеська, Олеського району. Тільки радянська влада створила умови для навчання не тільки дітям, але і дорослим. 170 чол. вже навчилися писати і читати. ("Сталінець"). 