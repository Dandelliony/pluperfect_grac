◦ ◦ ◦ ◦ ◦ ◦ ◦ ◦ ◦ ◦

Німеччина пропонувала Польщі спільну акцію проти СССР?
ПАРИЖ, ПАТ. Французька преса живо коментує один зворот з промови мін. Бека, що німецькі політики робили йому важні пропозиції, яких він не хоче прецизувати. Французькі часописи висловлюють здогад, що Німеччина хотіла ужити Польщу до спільного походу на СССР.
Ватикан посередничить між Німеччиною та Францією?
ЧІТТА ДЕЛЬ ВАТІКАНО, АТЕ. Ватиканські кола зберігають резерву щодо візити папського нунція у Берхтесґаден. Того самого дня папський нунцій відбув довшу розмову з мін. Бонне.
У берлінських політичних колах говорять, що нунцій доручив Гітлєрові письмо, в якім папа підкреслює, що необхідно зберегти мир.
Плян мобілізації у Злучених Державах.
НЮ ЙОРК, АТЕ. У Сан Франціско відбулася штабова нарада, на якій розглянено плян мобілізації американської армії на випадок війни. Згідно з принятим пляном, Америка змобілізує в перших 3-ох місяцях 1,000.000 вояків, опісля по 200.000 кожного місяця.
Мобілізація французького промислу.
ПАРИЖ, АТЕ. На основі недавно оголошеного декрету всі безробітні, як французи так і чужинці, мусять приняти працю, яку призначить їм влада.
Чому СССР не доходить до порозуміння з Анґлією?
ТАЛЛІН, ПАТ. У статті про димісію Літвінова естонський проурядовий щоденник "Ус Есті" підкреслює, що чимало держав — м. ін. північні та Польща ставляться неґативно до того, щоб втягнути СССР до мирової акції. З димісії Літвінова можна вносити, що СССР не хоче встрявати в европейські справи, бо не є до того приготований внутрішньо.
Усунено портрети Літвінова.
МОСКВА. ПАТ. В суботу усунено з нар. комісаріяту закордонних справ усі портрети Літвінова; портретів Молотова ще не завішено.
Цікаве, що портрети Єжова висіли ще кілька місяців після його димісії.
Німеччина закуповує мексиканську нафту.
ВАШИНГТОН, ПАТ. Як говорять у тутешніх колах нафтових промисловців, у Мексику перебував д-р Шахт, який старається наладнати звязок з през. Карденасом у справі нафтового договору.
Американсько-мексиканські нафтові переговори розвиваються покищо добре, але американські промислові кола бояться, щоб Шахт не перешкодив у фіналізації переговорів.
Бої мексиканських селян зі жандармами.
МЕКСИК, ПАТ. Коло Пуеблі 600 селян заатакувало гацієнду рільничої кооперативи, яку берегло 20 жандармів. Битва тривала кілька годин, покінчив її щойно курінь війська.
Згинуло 14 осіб, ранено коло 100. Поліція арештувала 360 селян. 