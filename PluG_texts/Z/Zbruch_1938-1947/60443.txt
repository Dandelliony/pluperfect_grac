◦ ◦ ◦ ◦ ◦

Важкі бої на Сході
Верховне Командування Збройних Сил повідомляє: Тяжкі бої на середньому відтинку східного фронту тривають далі. В багатьох місцях наші війська відбили успішно сильні атаки ворога і знищили при тому 19 большевицьких бронемашин. З'єднання штурмових і пікуючих літаків допомагали в боях на землі. Вони завдали ворогові великих кривавих утрат, знищили багато бронемашин, авт і різнородних возів та вивели з ладу декілька батерій.
На водах біля Севастополя авіяція попаданням бомби пошкодила одне совєтське військове судно. На схід від Рибальського півострова штурмові літаки затопили один вантажний корабель середньої величини. Дальший торговельний корабель пошкоджено попаданням бомби у Кольському заливі. Як було подано у спеціяльному повідомленні, один підводний човен під командуванням капітан-лейтенанта Бігалька заатакував на Атлантійському океані один британський авіяносець, встановлений для охорони одного конвою. Підводний човен поцілив цей авіяносець торпедою в шрубу і відібрав йому можність маневрування. Після двох дальших попадань торпед у передню і в середню частини корабля авіяносець нахилився наперед і затонув.
У Північній Африці в районі на схід від Бенгазі дійшло вчора вдень до боїв, які ще тривають. Німецькі штурмові літаки розсіяли в західній частині Кіренайки скупчення британських військ і колони вантажних авт. Військові споруди на острові Мальта бомбардовано вдень і вночі. Німецькі винищувачі збили при тому два британські літаки. Британська авіяція скинула минулої ночі незначними силами малу кількість розривних і запалювальних бомб на житлові квартали декількох місцевостей над Німецькою затокою. Артилерія Військово-Морського Флоту збила один ворожий бомбардувальник.
Англійський відступ з місцевості Квала-Край
Токіо, 24 грудня. Ситуація англійців на Малайському півострові стає щораз критичніша. Командування англійських військ признається зовсім отверто до того, що англійські війська перебувають у постійному відвороті. Згідно з останніми повідомленнями, відступили вони з місцевості Квала-Край на північно-східному побережжі Малайського півострова. Бої на Малайському півострові відбуваються переважно на залитих водою рижових полях. Японці завдячують свої успіхи більшій кількості бронемашин, та незвичайно швидкому темпові в наступальних діях.
У зв'язку з поразкою англійців на Малайському півострові, англійська преса обвинувачує на своїх сторінках англійське далеко-східне командування, яке не подбало про те, щоб цей півостров відповідно уфортифікувати та забезпечити його перед японськими наступальними діями. Зокрема гостро обвинувачують маршала британської авіяції на Далекому Сході Брука Попена, який впевняв англійську прилюдну опінію про те, що Малайський півостров є забезпечений перед кожним нападом.
Японські успіхи на Малайському півострові дуже занепокоїли Австралію, яка готується на всякі можливості і забирає з далеко-східних фронтів свої війська. Ця акція австралійського уряду викликує також гостру критику на сторінках англійської преси.
Японські війська мали також нові успіхи на острові Борнео. Зокрема висадка японських військ з Сарамаку, у північній частині острова Борнею, створює для англійців поважну загрозу, тому, що там є нафтові терени.
Згідно з повідомленням Головної Японської Імператорської Кватири, нові японські відділи прибули на остров Люзон та зайняли кілька важливих місцевостей.
Бої коло Агне на острові Люзон
Токіо, 24 грудня. На Філіпінському острові Люзон відбуваються запеклі бої — так повідомляє головна кватира американської армії в Манілі. Японці висадили великі сили в районі затоки Лінгаль і зіткнулися в боях з американськими і філіппінськими військами. Повідомлення американської головної кватири згадує особливо про бої недалеко міста Агнє на західному побережжі острова Люзон. 160 кілометрів на північ від Манілі японський транспортний корабель висадив "неоднозначну кількість японців". В цьому повідомленню кажеться далі, що з Манілі не одержується жодних вісток про розвій цих запеклих боїв.
Рови перед Сінгапуром
Токіо, 24 грудня. Під враженням японських успіхів на Малайському півострові, в Сінгапурі почали копати стрілецькі рови в отвертому полі перед містом. Газета "Юнайтед Пресс" повідомляє з Сінгапуру, що англійські кола вважають конечним якнайшвидше кинути війська з Бірми та Індії в бій на Малайському півострові.
Вбивали цивільних на Мінданао
Токіо, 24 грудня. Японський уряд зокордонних справ повідомляє, що на Філіппінському острові Мінданао під час вихваток північноамериканських авіаційних відділів вбито 30 японських цивільних людей, а поранено 40.
Добича в Каулюн!
Токіо, 24 грудня. Під час здобуття гавані Каулюн впали в японські руки багатющі воєнні матеріали, а також 22 резервуари пального і багато тон різних товарів. Англійці залишили в Каулюні більше ніж 5 тисяч вантажних авт та інших возів. Японська газета "Ніші-Ніші-Шімбюн" повідомляє, що в японські руки впали великі запаси рижу, муки, вовняних товарів і т. ін. Крім цього здобули японці один аеродром, а також одну верфу на самому кінці півострову Каулюн.
Арештування комуністів для безпеки Японії
Токіо, 24 грудня. Для публичної безпеки проведено в цілій Японії арештування комуністів та інших протидержавних елементів і замкнено їх. Японський міністр юстиції проголосив в одній радіо-промові, що наступлять арешти всіх підозрілих у шпіонажі англійських і північно-американських громадян. 