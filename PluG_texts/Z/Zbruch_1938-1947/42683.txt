◦ ◦ ◦ ◦ ◦ ◦ ◦

До бомбардування Шербурга англійським флотом
ЛОНДОН, 14. (ТАРС). З приводу бомбардування Шербурга англійськими воєнними кораблями і авіацією, яке мало місце в ніч на 11 жовтня, офіціально повідомляється, що, як установлено англійськими розвідувальними літаками, об'єкти, які зазнали бомбардування, були тяжко пошкоджені. Пересування суден в районі Шербурга значно скоротилось, на деяких суднах досі продовжуються пожежі. Великі пошкодження були заподіяні аеродрому в Шербургу.
Повідомлення німецького інформаційного бюро
БЕРЛІН, 14. (ТАРС). Як передає інформаційне бюро, в німецьких повідомленнях про воєнні дії в останні дні неодноразово вказувалось, що англійська авіація припинила денні нальоти на Німеччину і робить тільки нічні. Цілком ясно, заявляють з цього приводу відповідні німецькі кола, що ці нічні нальоти в порівнянні з денними завдають невеликої шкоди.
Агентство Рейтер повідомляло в ці дні, що головною метою нальотів на Німеччину було зруйнування нафтосховищ. Агентство Рейтер заявляє, що в Гамбургу були висаджені в повітря нафтосховища, в Ганновері, Рейсгольці, Гельзенкірхені, Кельні, Магдебургу і Лейна виникли пожежі. Одночасно англійці твердять, що незабаром німецькі бомбардувальники і винищувачі залишаться без бензину.
З цього приводу інформовані німецькі кола констатують: 1) повідомлення англійського офіціального агентства про успішне бомбардування важливих споруд по постачанню Німеччини пальним є цілком вигаданими; 2) Німеччина забезпечена пальним на всі випадки, що виникають під час війни. Запаси пального і нафти тепер більші, ніж на початку війни. Численні нальоти англійської авіації на голландські місцевості привели тільки до зруйнування будинків.
Англійські повідомлення
ЛОНДОН, 13. (ТАРС). Як офіціально повідомляється, бомбардування Лондона в ніч на 13 жовтня тривало до самого ранку. Одна з німецьких бомб влучила в будинок станції метрополітену, заподіявши їй деякі пошкодження. Є жертви. В місті зруйновані кілька будинків.
В одному з міст центральної Англії заподіяні значні пошкодження жилим, торговим і іншим будинкам. Кілька чоловік убиті. В інших районах Англії заподіяна матеріальна шкода.
Сьогодні ранком кілька поодиноких німецьких літаків, користуючись хмарністю, скинули над Лондоном кілька бомб, після чого поспішно зникли.
Англійська авіація провела в ніч на 13 жовтня широкі операції проти об'єктів противника як в самій Німеччині, так і на окупованій нею території. В доках Вільгельмсгафена стався великий вибух. В Кілі виникли в трьох місцях пожежі. Бомбардування зазнав також ряд портів на побережжі Ла-Манша, в тому числі Антверпен, Остенде, Кале, Булонь і Ле Трепор.
ЛОНДОН, 13. (ТАРС). Як передає агентство Рейтер, за тиждень, що закінчився 11 жовтня, англійська авіація зробила 58 нальотів на порти, батареї берегової оборони і різні судна, 28 — на залізничні вузли і товарні склади, 13 — на заводи, 35 — на аеродроми і бази гідроавіації, 12 — на нафтоперегінні заводи і 7 — на підприємства громадського користування противника.
ЛОНДОН, 14. (ТАРС). Офіціально повідомляється, що в ніч на вчора англійська авіація бомбардувала воєнні об'єкти в Берліні. В місті спалахнули великі пожежі. Особливо сильного бомбардування зазнала центральна електростанція. Крім того, були бомбардовані заводи Круппа в Ессені. Відмічено пряме попадання запалювальних бомб у заводські корпуси. Частина бомб була надзвичайно великого калібру і вперше застосувалась англійською авіацією при нальотах на Німеччину. Бомбардовані були також металургічні заводи в Біттерфельді, нафтоперегінні і нафтоочисні в Ганновері і Кельні. На всіх цих заводах виникли пожежі. Запалювальні бомби попали на два великих промислових підприємства в районі Гамма. Крім того зареєстровано вибухи бомб у центрі місцевих прожекторних батарей. Були бомбардовані один з шосейних мостів біля Бремена, міст через ріку поблизу Ганновера, акведук каналу Дортмунд—Емс (на північ від Мюнстера), одна з посадочних площадок поблизу Кельна, різні споруди на аеродромі в Роттердамі, аеродром в Галлі і авіабаза поблизу Мюнстера. В результаті прямого попадання бомб на авіаційний завод Фоккера в Амстердамі там сталися вибухи. Бомбардування зазнали електростанція і військові казарми поблизу Мюнстера, доменні печі металургічних заводів у Торгау, силова станція в Вальдеку, яка постачає енергією більшу частину промислових підприємств, розташованих в долині ріки Фульди, а також місто Кассель. Зроблені нальоти на доки Кале, Булоні, Гавра і Дюнкерка, а також на судна, які знаходилися в районі цих портів. Англійські літаки піддали кулеметному обстрілу німецькі далекобійні гармати на мисі Грі Не.
ЛОНДОН, 14. (ТАРС). Як повідомляє агентство Рейтер, в ніч на сьогодні німецька авіація провадила нальоти на обширну територію Англії. Бомбардовані 36 лондонських районів і 20 районів у провінції. Лондон, як і раніше, служив головним об'єктом нальотів. У Лондоні і околицях пошкоджені житлові будинки, торгові і промислові підприємства. Докладний звіт про число жертв ще не одержаний, проте є побоювання, що це число буде більшим, ніж під час попередніх нічних атак. Бомби були скинуті в деяких пунктах графств Міддлсекс, Кент, Саррей і Ессекс, однак, за одержаними відомостями, лише в небагатьох пунктах є пошкодження і невелике число жертв.
Німецькі повідомлення
БЕРЛІН, 13. (ТАРС). Верховне командування повідомляє: Протягом дня і ночі німецька авіація продовжувала атаки Лондона і інших міст Англії. Багато бомб скинуто, зокрема, на вокзал Ватерлоо. Є підстави гадати, що рух поїздів буде порушений. В центрі Лондона виникли великі пожежі.
Два німецьких підводних човни потопили ряд озброєних ворожих торгових суден загальною тоннажністю в 42.041 регістрову брутто-тонну.
Англійці втратили вчора 21 винищувач, німецька авіація — 7 літаків.
БЕРЛІН, 14. (ТАРС). Верховне командування німецької армії повідомляє: "Вдень і вночі з'єднання легких і важких бомбардувальників продовжували з великою ефективністю бомбардувати Лондон і інші важливі у воєнному відношенні об'єкти в Південній і Центральній Англії.
В Лондоні і насамперед на північ від Темзи коло Вест-Індських доків, а також коло доків Вікторії виникли великі пожежі. Після нальоту на одну електростанцію були помічені високі стовпи полум'я і хмари диму.
Другий великий наліт був зроблений на портові споруди і воєнні заводи Ліверпуля. Скинуті бомби викликали сильні вибухи і пожежі.
Під час бомбардування різних воєнних об'єктів в Центральній і Південній Англії були зруйновані сховища в двох воєнних таборах.
Коло гирла Темзи один німецький літак на невеликій висоті обстріляв з кулеметів караван противника з 18 озброєних торгових суден, що йшли під сильним конвоєм. На одному судні виникла пожежа.
В різних місцях відбулись успішні для нас повітряні бої.
На захід від Кадікса німецький бомбардувальник далекої дії знищив озброєний торговий пароплав противника тоннажем від 3 до 4 тис. тонн.
Вдень противник не робив нальотів на територію Німеччини і окупованих областей. Вночі літаки противника появились над Північною і Західною Німеччиною. Бомби, скинуті без плану, заподіяли тільки незначної шкоди жилим будинкам, не пошкодивши об'єктів воєнного значення. Вчора противник втратив 13 літаків. Німецька авіація втратила один літак".
БЕРЛІН, 14. (ТАРС). Німецьке інформаційне бюро повідомляє, що за останні 24 години німецькі літаки скинули над Лондоном, Ліверпулем і іншими містами Південної Англії 350.000 кілограмів бомб. За цей же час англійська авіація скинула над Німеччиною і зайнятими нею областями від 6 до 8 тисяч кілограмів бомб.
Морський бій коло острова Уайт
НЬЮ-ЙОРК, 13. (ТАРС). Як передає берлінський кореспондент агентства Ассошіейтед Пресс, між німецькою флотилією торпедних катерів і англійськими підводними човнами, есмінцями і торпедними катерами відбувся бій коло англійського острова Уайт.
Англія і Румунія
НЬЮ-ЙОРК, 14. (ТАРС). За повідомленням лондонського кореспондента "Нью-Йорк геральд трібюн", останні 24 години зв'язок Лондона з англійською дипломатичною місією в Бухаресті перерваний. Чекають розриву дипломатичних відносин між Румунією і Англією.
Скасування генеральних рад у Франції
ЛІОН, 14. (ТАРС). Як повідомляє агентство Гавас, французський уряд вирішив до зміни конституції припиняти діяльність виборних органів господарського і політичного самоуправління в департаментах, тобто так званих, генеральних рад. Сесія генеральних рад, що передбачалася в жовтні, не відбудеться. Питання місцевого порядку в провінції тепер вирішуватимуть тільки префекти, призначувані урядом.
"Діючи таким чином, — заявляє агентство, — уряд бажав уникнути наслідків того політичного заворушення, яке виникло б в результаті сесії генеральних рад". 