Українське життя в Новому Санчі.

Криниччина.
Новий Санч — сьогодні осідок Крайсгавптмана й багатьох державних урядів, де працює доволі багато українців: у прокуратурі й суді, у вязниці, уряді праці й т. д. Та, на жаль, найважніший пост у Крайсгавптманшафті (Повітовому Виділі), де найбільше можна впливати на життя повіту, до сьогодні чомусь необсаджений ніодним українцем. Від коли українським повітовим осередком стала Криниця, Новий Санч обмежився скромно з ролі вогнища українського життя за Польщі — до делєґатури, що має й сьогодні почесну й важливу ролю: гуртувати українців, розпорошених по польських місцевостях, як: Старий Санч, Ліманова, Грибів і т. д. Українська кольонія в Новому Санчі споєна міцно духово довкруги української церкви, що об’єднує не тільки вчорашніх українців, але й нових, себто таких, що з розвіянням польського обману й душевного насилля, завертають сьогодні до віри й мови своїх предків. Це дуже радісний обяв, що деякі спольщені родини в Новому Санчі горнеться щирою душею до українства, української нації й віри, звільнившись з варварського насилля польського окупанта. Це безумовно невідхильна історична справедливість і зов крови.
Все зорґанізоване українське життя скупчується сьогодні в Українському Освітньому Товаристві, що засноване недавно на місці філії "Просвіти", що має вже свою скромну історію й добру традицію.
Від упадку Польщі зросла не тільки праця філії "Просвіти", але піднеслася й дуже посилила праця місцевої читальні "Просвіти", головним чином завдяки новому проводові; всю працю очолює начальник вязниці Ярослав Пришляк, що знаний як довголітній просвітянський орґанізатор і довголітній "мешканець" польських Берез і тюрем.
Крім циклю рефератів, звичайних і святочних сходин членів, Новий Санч брав активну участь у всіх окружних імпрезах у Криниці зі своїм гарним хором, під орудою інсп. Р. Левицького, та дав і в себе низку імпрез: академію в честь сл. п. Біласа і Данилишина, вечір св. Миколая для дітей, сходини 22. І. і 29. І.
Традиційним звичаєм влаштував Новий Санч і цього року просфору, в суботу 15. II. ц. р. В прекрасно прибраній салі старого дому "Просвіти" (біля церковці) зібралося ок. 100 молодих і старших громадян. Були й ті "старі", тутешні, й ті "нові", молоді, заслужені сеніори й досі незнані нові працівники, робітники й інтеліґенти, всі в рідкому в нас дружньому співжитті й родинній атмосфері. Були й українці зі Старого Санча, Ліманової, Грибова й ін. Це завдячує Новий Санч тактові й наскрізь суспільницькому підходові голови УОТ, начальникові Ярославові Пришлякові. Просфору посвятив і поблагословив парох Нового Санча, о. В. Кузьма, що й сказав притому кілька слів бажань. Дальше виголосив щире й глибоке слово голова УОТ, нач. Пришляк, і прокуратор М. Пасічинський, який згадав, що з жалем пращає свого доброго співробітника, нач. Пришляка, що відходить до Криниці, до Союзу Укр. Кооп. Коляди й національні пісні та продукції хору ревелєрсів Н. Санча переплітали ці промови й добру — як на сьогоднішні часи — вечерю, приладжену неструдженим Комітетом Жінок, що їм влаштували гості заслужену овацію. Після просфори відбулись товариські забави.
Ярд. 