Закарлючки. М.Рудницький.

Рідко коли признаємо, що хтось найліпший на свому становищі і ще рідше признаємось, що хтось інший був би ліпший на нашому.
*
Сучасна Европа нагадує старе мешкання, де всі воюють за коридорну систему з доступом до місця, де погано пахне.
*
Маємо чотири причини, щоб бути гордими, коли ми вдоволені собою і коли невдоволені, коли інші вдоволені нами і коли невдоволені нами.
*
У мистецтві нераз обороняємо твори, які не розуміємо, на злість іншим, щоб гадали, що хтось їх розуміє.
*
Преса — політичний барометр, який заповідає тільки бурі та сонце.
*
Найдешевіше продаємо ідеї, які збанкротували.
*
Від своїх ворогів за часто домагаємося в їх поведінці послідовности, себто того, чого водночас не хочемо їм признати — розуму або характеру.
*
Неодному авторові воліємо на віру признати талант, щоб тільки його не читати.
*
Чим ширша тема, тим лекше про неї говорити: у морі легше плавати, ніж у ванні.
*
Вічний оптиміст: ніколи не бракує йому нагоди тішитися з чужого нещастя.
*
Розвиток науки пішов так уперед, що міліони людей уже вмирає від надміру здоровля. 