◦ ◦ ◦ ◦ ◦ ◦ ◦

Черговий виклад з нагоди 100-ліття появи "Гайдамаків" Т. Шевченка, уладжений заходом Наукової Ради УЦК буде в середу, дня 9-го квітня ц. р. в год. 19-ій (7-ій вечором) у домівці Українського Видавництва при Райхсштрассе 34, І. пов. — Говоритиме проф. Павло Зайцев з Варшави на тему: "Психольоґічний портрет Шевченка". Управа Наукової Ради запрошує на згаданий виклад нашого відомого й заслуженого дослідника творчости Т. Шевченка всіх своїх Членів і Прихильників. Гостям раді. Вступ вільний.
Вписове і вкладка до Центральної правничої секції. Пригадуємо членам "Правничої Секції", що вписове до Секції виносить одноразово 2 зол., а членська вкладка 1 зол. місячно, які слід вплачувати правильно до каси УЦКомітету, Центр. Правнича Секція, Краків, вул. Зелена 26/7, або до рук скарбника прок. Григорія Онуферка, Краків, Ауссенрінґ 110, м. 15, згл. до рук збірщика. Прохається, щоби голови Повіт. Правн. Секцій та звязкові (самі або скарбники) стягнули вписове й членські вкладки від членів Секцій та переслали готівку до каси Центр. Правничої Секції поштовим переказом або складанкою "Українбанку", відділ у Кракові ч. 2331, з допискою вгорі середньої частини складанки — ЦПР.С. — та одночасно пересилали виказ членів (прізвище, імя, звання, адреса), що вплатили вкладки на адресу Центр. Правн. Секції при УЦК в Кракові, Зелена 26/7. — Провід Центр. Правн. Секції при УЦК в Кракові.
Літературні вечори в Ярославі. В суботу 5. квітня ц. р. започаткувала Секція Товариської Культури УОТ "Родина" в Ярославі серію літературних вечорів із чайком та гутіркою. Таким способом "Родина" хоче розбудити в себе товариське життя, де, крім звичайної розваги, можна би присвятити декілька хвилин й літературі та мистецтву. "Родина" враз із рухливим своїм комісарем О. Вергуном та м-ром Ґут-Кульчицьким узялася виконати це насправді гарне завдання і так, як виявилося хоча би з першого вечора, осяги будуть надійні. Перший вечір відкрив п. О. Вергун, пояснюючи мету таких сходин-гутірок, при чому радив замість сходитися до всяких каварень і кнайпок — шукати розваги в "Родині" й зробити її таким чином дійсною "Родиною", а не звичайним касиновим прибіжищем. — В програмі цього першого літературного вечора відчитав м-р Ґут-Кульчицький виїмки з творів Богдана Лепкого та Осипа Маковея, а саме декілька найкращих новель цих письменників. З черги п-ні Черкавська прочитала актуальну картину з життя нашого шкільництва, як спробу пера м-ра Ґут-Кульчицького. — Назагал вечір був симпатичний і треба надіятися, що на ньому започатковані вже імпрези не покінчаться, тим більше, що чергові читання присвячені будуть дебютові ярославської богеми. В найближчу суботу вечір посвячений Березі. — Приявний. 