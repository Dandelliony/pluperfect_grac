Дальші зміни в адміністрації Карпатської України.

Окружним старостою у Сваляві іменував уряд д-ра Івана Андрейка. Дотеперішнього свалявського старосту д-ра Вислоцького покликали до централі в Хусті. Також окр. старосту д-ра Ярослава Єнчека покликали до Хусту. Його місце зайняв комісар Соломеній. Іршавську округу віддали д-рові Іванові Шпакові. Дотеперішнього комісаря Д-ра Добоша покликали до автономного уряду в Хусті.
“Учительська Громада" закликає до праці.
В Хусті уконституувалася станова орґанізація учительства Карпатської України "Учительська Громада", яка закликає всіх членів подати свої точні адреси. "У. Г." видала заклик до своїх членів, щоб вони були дорадниками населення, щоб уладжували відповідні реферати та лекції.
Підготовна праця над проєктом виборчої ординації.
З доручення шефа ОЗН ген. Скварчинського бюро студій приступило до праці над проєктом нової виборчої ординації. До комісії, поділеної на кілька секцій, входитимуть крім шефа ОЗН посли і сенатори ОЗН та визначні знавці конституційного закону.
Великий вибух у фабриці муніції в Барсельоні.
Подорожні, які приїхали з Барсельони до Перпінян повідомляють, що в пятницю 18. ц. м. дійшло до страшного вибуху у фабриці муніції на передмістю Барсельони. Фабрика, де працювало 1000 робітників, зовсім знищена. Катастрофу спричинив мабуть робітник, який випустив з рук на землю стрільно. По вибуху стрільна почали вибухати інші стрільна внаслідок детонації. Одночасно повстала велика пожежа, а робітники в переполосі не урухомили гасниць. Робітники, які працювали в сусідніх галях, міркували, що фабрику збомбардували летуни ґен. Франка і тому поховалися до підземних сховів, з яких не встигли вже видістатися. Ціла фабрика станула у вогні. З черги вогонь охопив склади з муніцією так, що вибухи наступали один по другому. Згідно з дотеперішніми обчисленнями, згинуло понад 400 осіб.
Міліон вояків і 9.280 літаків матимуть Злучені Держави.
През. Рузвельт виїхав спеціяльним поїздом до Робри Спрінґ у стейті Джорджія, де буде два тижні. През. Рузвельт звернеться до конґресу з домаганням, щоб у найближчому часі збільшено стан постійного війська і національної гвардії з 400 тисяч до одного міліона, число боєвих літаків з 2.320 до 9.280.
2.000 осіб згинуло у страшній пожежі.
Авас повідомляє, що підчас великої пожежі м. Чан-Ча, столиці провінції Гунан, у середущім Китаю, згинуло 2.000 осіб. Пожежа тревала 6 днів і знищила зовсім місто. 