◦ ◦ ◦ ◦ ◦ ◦ ◦

Нові кінотеатри на селі. Обласне управління кінофікації проводить роботи по кінофікації сіл нашої області. Нещодавно в селах Рокети, Кам'янко-Струмилівського району, Любича Королівська, Рава-Руського району, Рудно та Брюховичі, Львівського району, відкрито нові кінотеатри, в яких демонструють звукові фільми. Поруч з цим провадиться будівництво і обладнання приміщень для кінотеатрів в с. Станиславчик і Лешнів, Бродського району, Стоянів, Радехівського району. На селі буде відкрито 28 нових кінотеатрів. На цю мету держава асигнувала 1.200.000 крб.
Скаковий сезон на іподромі. 25 травня у Львові відкривається скаковий сезон. В цьому році на іподромі буде проведено 47 іспитових днів. Скачки відбуватимуться кожної неділі і середи. В іспитах коней візьмуть участь 11 державних кінних заводів, які представлять понад 250 коней різних порід. Кінзавод "Восход" №33 має чистокровних англійських коней. В минулому сезоні він зарекомендував себе кіньми: "Дербіст", всесоюзною рекордисткою "Истинная" і ін. Кінзаводи №69 і №76 дають по 14 коней — карабаїрів і ахалтекінців, які в минулому році на іспитах в Ташкенті показали високий клас. На Львівському іподромі ці коні будуть іспитуватися з метою порівняння їх класу з арабами і англоарабами. Великий інтерес являтимуть іспити 2-річних арабських коней і спільний іспит їх з карабаїрами, ахалтекінцями і російськими верховими кіньми.
Хижаки. Протягом 9 днів обласний суд розглядав справу зграї розкрадачів соціалістичної власності з баз і магазинів Львівського спецторгу. Колишній керівник торгу Налбодянц П. М., його заступник Зельднер С. А., головний бухгалтер Шарпін С. А. разом з іншими злочинцями розкрадали промтовари, перепродували приватникам заготовлені продукти по спекулятивних цінах, підробляли документи, гноїли. Вироком обласного суду Налбодянц П. М. засуджений до позбавлення волі в далеких таборах на 5 років, Зельднер С. А., Лінер Р. С., Шарпін С. А., Гольдштейн І. С. засуджені на 4 роки кожний. Фраєрман Б. А. засуджений на 2 роки позбавлення волі, Лігунов М. Я., Бліцман-Зальцман Й. З. засуджені до поправно-примусових робіт на 1 рік кожний. Обласний суд задовольнив цивільний позов Львівського спецторгу про стягнення з засуджених 14.458 карбованців.
Зустріч письменників Києва з Ільєю Еренбургом. 14 травня в клубі письменників відбулась товариська зустріч письменників Києва з відомим радянським літератором Ільєю Еренбургом. Тепло зустріли письменники і працівники мистецтв І. Еренбурга, які переповнили зал. З великою увагою були вислухані прочитані письменником уривки з неопублікованої 3-ої частини його роману "Падение Парижа". Після читання тов. Еренбург відповів на численні запитання. (РАТАУ). 