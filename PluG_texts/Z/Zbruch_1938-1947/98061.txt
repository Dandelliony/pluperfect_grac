Обговорення звернення партії й уряду.

  Сувора кара чекає тих, що не покаються.   На збори зібралися всі селяни села Семенів. В клубі панувала тиша. Кожний хотів почути кожне слово звернення уряду і партії, почути слова великої правди та сказати своє останнє слово гітлерівським запроданцям — українсько-німецьким націоналістам.   Першим виступив тов. Льодоватий.   — Радянська влада, —  говорить він, — дала нам вільне, щасливе життя. Вона визволила нас від тяжкого фашистського гніту. Довгожданий день Перемоги настав. Настав час мирної праці, час відбудови нашого господарства і культури. Мізерні рештки бандерівців подекуди тероризують мирних жителів. Радянський народ не потерпить далі цього і рішуче знищить бандитську нечисть, коли вони не покаються.   Радянський уряд сказав своє останнє слово. Це слово — воля всього чесного радянського народу. В своєму виступі селянин тов. Кубельняк говорить:   — Багато лиха завдали нам фашистські наймити — українсько-німецькі націоналісти. Цих бандитів підтримують лише куркулі та інші злочинні елементи, що співробітничали з німецькими людожерами. В нашому селі бандити не знайдуть притулку. Ми організували самооборону. Не один уже бандит, поткнувшись у наше село, знайшов собі могилу. Радянський уряд оголосив, що він простить тяжку провину тим, які добровільно до 20 липня цього року з'являться з повинною до органів радянської влади. Сувора кара чекає тих учасників банд, які не покаються і не здадуться до встановленого урядом терміну. Суворо будуть покарані й ті, хто буде допомагати бандитам.   Народ нещадний у гніві.   В селах Скалатського району на збори з приводу обговорення звернення партії й уряду до робітників, селян та інтелігенції західних областей України приходять всі селяни й селянки. Понад 6 тисяч селян уже ознайомились на зборах із зверненням і одностайно його схвалили. Збори проходять з великою активністю.   На зборах промовці виступають палко і по-діловому.   — Радянський уряд піклується про нас, про те, щоб ми жили мирно, спокійно, — заявила на зборах у селі Панасівка Ганна Соболь. — Хай рештки бандерівців і їх родини зрозуміють, нарешті, що 20 липня цього року, — це останній термін, і якщо вони не схаменуться, то нехай тоді нарікають на себе. Одного разу ми вже дали перцю бандитам, коли вони намагалися напасти на наше село. Але то були тільки квіточки...   До органів влади продовжують приходити з повинною учасники банд. По району з'явилося понад 160 чоловік.   Вільне життя   