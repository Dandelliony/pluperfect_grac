Перше засідання урядового комітету по ознаменуванню ювілею Івана Франка

У зв'язку з наступним в 1941 році 85-річчям з дня народження видатного українського письменника-демократа Івана Франка Раднаркомом УРСР був створений урядовий ювілейний комітет, в склад якого ввійшли керівники ЦК КП(б)У і уряду України, видатні діячі науки, літератури, мистецтва.
19 травня в Академії наук УРСР, під головуванням академіка-драматурга тов. О. Е. Корнійчука відбулося перше засідання урядового комітету. В ньому взяли участь: секретар ЦК КП(б)У по пропаганді т. Й. Г. Лисенко, президент Академії наук УРСР академік О. О. Богомолець, академіки П. Г. Тичина, А. Ю. Кримський, К. Й. Студинський, М. С. Возняк, В. Г. Щурат, син письменника — П. І. Франко, заслужені діячі мистецтв О. П. Довженко, К. П. Хохлов, письменники М. П. Бажан, І. С. Фефер, В. М. Сосюра.
Відкриваючи засідання, тов. Корнійчук говорить про велику і багатогранну спадщину Івана Франка, яка ще не стала надбанням широких трудящих мас, про величезну увагу, яку приділяють партія і уряд увічненню пам'яти видатних синів українського народу. В минулому році ювілей Т. Г. Шевченка відзначала вся країна. Десятками тисяч екземплярів вийшли твори Т. Г. Шевченка мовами народів СРСР. В наступному році широко відзначатиметься ювілей Івана Франка. Тов. Корнійчук розповідає про намічені заходи по увічненню пам'яті письменника.
З доповідями про ювілейні видання виступили члени комітету — заст. зав. відділом пропаганди і агітації ЦК КП(б)У тов. Кобелецький і акад. М. С. Возняк. Намічено видати вибрані твори письменника, які становитимуть 25 томів.
В обговоренні цього питання взяли участь: акад. Кримський, Нарком Освіти УРСР Редько, акад. Богомолець і інші.
Урядовий комітет схвалив доповіді і доручив інститутові літератури Академії наук УРСР негайно почати підготовку до ювілейного видання, залучивши до цієї роботи кращі наукові і літературні сили республіки.
Урядовий комітет заслухав про позиції акад. Студинського по увічненню пам'яті письмовника.
Комісії в складі Корнійчука (голова), Довженка, Редька, Компанійця, Тичини, Кобелецького доручено практично розробити ці пропозиції, а також питання про широку популяризацію творчості письменника серед трудящих УРСР і народів Радянського Союзу. (РАТАУ). 