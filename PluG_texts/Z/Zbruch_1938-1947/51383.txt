У Львівському фотопластиконі

Хто з наших читачів не спостерігав такої картини! — Задовго до початку чергової передачі московськими радіостанціями "Последних известий" біля репродукторів м. Львова збираються натовпи. Настирливий дощ, непогода аж ніяк не впливають. Жадібно жителі прислухуються до кожної інформації. Радіо передає всілякі новини про те, що відбувається на різних континентах світу, в різних країнах, про жорстокі бої другої імперіалістичної війни.
Гострий, цілком зрозумілий інтерес до світових подій, безперечно, надає чималого значення роботі такого, дуже рідкого, малорозвиненого у Радянському Союзі виду художньої інформації, як "Фотопластикон", дві установки якого працюють у Львові.
...Людина заходить до "Фотопластикону". Сьогодні демонструється серія "Париж". В центрі великої кімнати, щось подібне до каруселі з півтора десятком стільців навколо. Громадянин сідає і з цікавістю прилипає до стереокулярів. Точно і чітко автомат подає до окулярів серію картин, які дають досить чітке уявлення про місто Париж.
Ось загальний вигляд міста-велетня із знаменитої Ейфелевої башти. Зелені вулиці, широкі площі, палаци, красиві будинки, магазини, театри тягнуться аж до туманного обрію.
Кілька краєвидів і відвідувач починає знайомитися з окремими видатними місцями Парижа, знятими крупним планом. Тут особливо вражає чудесна особливість стереоскопії. Ось перед відвідувачем куточок Парижа — "Базар квітів". Передано не лише натуральні кольори роскішних букетів, одягу покупців. Неважко пізнати, які саме квіти продають, прочитати назву магазину, розглядіти оформлення вітрин. А ось — вулиця Де-ля-Пе.
На вулицях Парижа найбільше "шевролетів" — і "рено", — констатує шофер, що забіг до "Фотопластикону".
Так, це — не жарт! Можна пізнати не лише марку авто, але й номери передніх машин, пофарбування. Здається, ось-ось поліцай дасть сигнал і потік машин покотить далі по зеленій і широкій вулиці.
Багато цікавого дає "екскурсія" по Парижу. Трокадерро, вечірній Париж, околиці міста, замок Шантіль, кафе під Ейфелевою баштою, міст Олександра ІІІ, ресторан "Шато-Нуар", Булонський ліс, знамените варьєте — "Мулен-Руж", ворота Мартіна, театр Сари Бернар, знову площі, парки, собори, вулиці...
15—20 хвилин і "екскурсія" по Парижу закінчена.
— Заходьте за 2—3 дні, будемо демонструвати серію "Лондон", — запрошують відвідувачів.
Звичайно, Лондон, який майже щодня руйнується авіацією, цікавить відвідувача значно більше Парижа. Багато з тих будинків, мостів, верфей, які покажуть у "Фотопластиконі", уже давно перетворені в руїни.
Львівський "Фотопластикон" значну кількість прекрасно виконаних закордонних серій. Тут "Сірія", "Шотландія", "Берлін", "Марокко", "Голландія", "Італія", "Туреччина", "Америка", "Єгіпет" тощо. Одержано деяку кількість радянських серій: "Музей Леніна", "Київ", "Москва", "Всесоюзна сільськогосподарська виставка", яка, до речі, користується великим успіхом серед відвідувачів. Замовлено ряд інших серій: "Метро", "Музей революції", "Іван Франко", понад 10 серій — "Столиці радянських республік" тощо. Радянські серії дадуть певну можливість, хоча частково, задовольнити гострий інтерес трудящих Львова до нової радянської батьківщини.
На жаль, Львівський філіал "Укрфото", до якого належить "Фотопластикон", мало ним цікавиться і нічого не робить, щоб ширше популяризувати цей корисний заклад. У місті немає жодної реклами, афіші, об'яви. Багато громадян Львова навіть не знає про існування "Фотопластикону". Навіть при вході у фотопластикони немає жодної пояснюючої реклами. Варто булоб також краще обмеблювати приміщення, створити більш приємні, затишні умови для відвідувачів.
Д. Кон. 