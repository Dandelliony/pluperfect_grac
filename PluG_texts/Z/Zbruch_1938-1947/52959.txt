З нових видань

Леонід Мосендз: Помста, оповідання. Прага, 1941. Видавництво "Колос". Ст. 155.
Деякі з молодших наших поетів і письменників, що опинились по цьому боці, здобувають собі щораз поважніше становище в сучасній нашій літературі. До них належить і Мосендз.
Почавши свою літературну творчість скромними й мало замітними нарисами та оповіданнями, автор "Помсти" помалу удосконалював свою техніку літературної творчости, виробляв свій стиль, удосконалював мову й оце перед нами новий, зрілий уже, талант письменника, якого твори в усякому разі належать до справжньої літератури, а не до дилетантських спроб пера.
"Помста" — це збірка оповідань і нарисів різнородного змісту, різноманітних щодо сюжетів і різної літературної вартости. Автор тієї збірки вводить свого читача в різні краї, епохи, в різні середовища, й малює нам невеличкі картини з життя пап, кардиналів, то з життя Григорія Сковороди, то з життя закоханого, що прагне здобути жінку-вдову, навіть таким способом, що викриває зраду її померлого чоловіка, то знов Мосендз перекидається силою уяви в нашу минувшину, коли то євшан-зілля нагадувало українцям наші степи, словом, автор "Помсти" намагається літати на крилах уяви в дуже широких просторах.
Все ж та різнородність тематики не всилі закрити факту, що в оповіданнях Мосендза є якась монотонність, недостача цього живого живчика та сили експресії. В оповіданнях тих помічаємо стару хибу таких творів — безсюжетність, або слабу зарисованість і блідість сюжету.
А треба признати, що Мосендз має настільки таланту і літературної техніки, що він міг би писати добрі повісті й новелі з сильним сюжетним хребтом.
Та хто любується в лагідних тонах і барвах, хто не шукає в літературних творах живої акції, той прочитає "Помсту" з вдоволенням, бо оповідання Мосендза мають деякий чар дбайливо різьблених і нераз ориґінально задуманих мініятюр.
Читач мимохіть добачує в тих мініятюрах руку письменника, що вкладає ввесь талант у зображення дрібних фраґментів і епізодів із життя, а не здобувається на широкий розмах і малювання великих картин. Майбутнє покаже, чи це хиба таланту Мосендза, чи це тільки прикмета його творчої індивідуальности, якій годі накидувати форму свого вияву.
Ол. Бабій. 