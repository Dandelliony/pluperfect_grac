Меморандуми одного директора школи. — Пригода на пошті

Меморандуми одного директора школи
У 1-ій залізничній середній школі м. Львова є директор тов. Витушинський. Він одночасно керує двома школами: російською і польською. Треба було гадати, що наш керівник має великий педагогічний досвід у вихованні молодого покоління. Бо ж відділ шкіл Львівської залізниці не кожному доручає керувати зразу двома учбовими закладами. Це ж не легка справа!
При першому, навіть поверховому, знайомстві можна розчаруватися в своїх міркуваннях.
Боротьба за дисципліну в школі — одне з важливих завдань. На жаль, наш директор розуміє це, по-своєму. Він не тільки не бореться за свідому дисципліну, а навпаки — розхитує її.
Повернімось до фактів. З першого дня навчального року він показав своє лице людини, яка нехтує всі правила радянської педагогіки. Ось цьому доказ. Зібравши всіх учнів школи і вчителів, директор Витушинський оголосив перед ними свій, так би сказати, "меморандум".
— Доводжу до вашого відома, що від нині за всяке псування меблі і приміщень відповідатимуть класні керівники, — заявив він.
Цілком зрозуміло, така заява викликала здивування серед педагогів і багатьох учнів, і, навпаки, дістала схвальні вигуки у тих, кого чомусь називають "шалунами", що мають по 15—17 років, і за свої дії цілком можуть відповідати.
Дивним настановам заперечувати не можна. "Меморандум" вступив у дію. З'явились і наслідки. Тепер пройти по коридору під час перерви не так уже легко. Окремі учні грубіянять з педагогами.
На всі доводи вчителів про розкладницький вплив на дисципліну в школі такого порядку, Витушинський махнув рукою. Навпаки, замість того, щоб приборкати тих учнів, що хуліганять, він підлещується до них.
Все це перенеслось на уроки. В 10 класі є учень Власов. Одного разу його за грубість і порушення дисципліни на уроках викладач вивів з класу.
— По вашому не буде! — сказав Власов.
Він зразу побіг до директора скаржитись на педагога. Замість поставити хулігана в рамки, Витушинський почав залякувати не кого іншого, а викладача:
— Ох, дивіться, щоб не накликали на себе лиха. На вас в політвідділ залізниці поступила заява...
Угодництво директора дало себе знати і під час прийому учнів до старших класів. Про це наочно свідчать наслідки успішності. У вересні вона становила 16, 32, 50 процентів!
Це серйозний сигнал. Викладачі з першого дня відчули, що чимало учнів не підготовлені до навчання в тих класах, куди вони були залічені. Деякі учителі вирішили перевірити документацію учнів. Виявилось, що багатьох з них перевели до старших класів без будьяких документів, а тільки по одній заяві. На деяких заявах навіть були відсутні резолюції про залічення до школи. Більше того, окремі документи мають анекдотичний характер. Наприклад, два учні — один з IX, другий — з VII класу подали такі довідки:
"Вчились в такому то класі і, за проханням батьків, переведені в старший клас" (?!)
І от такі учні вчаться в старших класах. З цього приводу відбулось засідання педагогічної ради з участю директора школи тов. Витушинського. Обговорювалось питання про успішність. Педрада вирішила декого з учнів перевести в нижчі класи.
Здавалось, цей захід був вірним. Від нього буде тільки користь для самих учнів. З цим був згоден і директор школи. Та ця згода була тимчасовою. Ті учні, що їх намітили перевести в нижчі маси, подали скарги. Директор школи вирішив перевірити.
Задум вірний. В таких випадках не погано ще раз переконатися. Проте, для цього існують інші методи ніж ті, що їх застосовує тов. Витушинський. Ним були скликані закриті збори учнів 10 класу. На них класного керівника і викладачів не допустили.
Збори проходили досить бурхливо. Промовці-учні з дозволу директора дозволяли собі непристойні випади по адресу педагогів, скаржились на те, що, мовляв, нам трудно вчитися і вимагали більш-менш легкої навчальної програми!
Про всі антипедагогічні дії директора школи Витушинського знають у відділі шкіл залізниці. До них надходили сигнали. Але, на жаль, ніяких заходів не вжито, щоб виправити становище, яке тут створилося.
Товаровський, Шейман, Гаркуша, учителі середньої школи №1 Львівської залізниці. Пригода на пошті
Сталось це у Львові, в поштовій філії по вулиці Глибокій. Цими днями я зайшов сюди купити марку, щоб наклеїти її на конверт і тут же вкинути до скриньки. Операція дуже проста.
Так і зробив. Опустивши лист у скриньку, що стоїть в залі, я попрямував до виходу. Раптом в голові, мов блискавка, сновигнула думка: "чи виймають з неї листи". Дай, думаю, спитаю. Підходжу до віконця і ввічливо запитую працівників пошти:
— Пробачте за нескромне запитання: у вас виймають листи он з тієї дерев'яної скриньки?
— А ви що... вже вкинули? — переляканим голосом перепросили мене.
Присутні здивувались від такого запитання. На це у них були підстави і досить переконливі. В їх головах рухнули старі уяви про поштову скриньку.
— Ця скринька стоїть у нас замість столу — пояснили поштовики.
Невелике лихо. Помилку клієнта легко виправити. Для цього потрібно ключ і вийняти листа. Ось і увесь клопіт. Так думалось та не так сталось. Ключа від скриньки пошта загубила. Що робити? Зламати кришку? Шкода. Я перевернув скришу і почав трусити її немов би решето.
І ось в цю мить виявилось те, чого довго не знали поштові працівники філії. З скриньки один за одним посипались листи.
...Зовсім дармо чекав гр. І. Руденко з Умані на листи від гр. Путро, що живе в будинку №15 по вулиці Новий Світ. П'ять листів, що їх надсилав останній, спокійно лежали в скриньці. І таких "жертв" виявилось чимало.
Факт досить повчальний. Очевидно ним зацікавиться прокурор Червоноармійського району.
Ю. Лимар 