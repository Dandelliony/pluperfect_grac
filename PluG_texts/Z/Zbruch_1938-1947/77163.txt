Завтра — перепис населення

Спосіб, як він буде відбуватися
Львів, 27 лютого.
Завтра, в понеділок, 1 березня, відбудеться у цілому Г. Г. перепис населення. Згідно з розпорядком про сумаричний спис населення у Г. Г з грудня 1942 року — перепис населення відбудеться за розподілом на національність, стать і вік. За віком спис ділить населення на дві групи: до 10-ти років і понад 10 років. Одночасно в деяких вибраних громадах відбудеться другий перепис, який має ствердити структуру віку населення за роком народження і розподілом за національністю і статтю.
Перепис у Львові переведе описовий комісар при помочі Дільницевих Урядів. Завтра, в понеділок, 1 березня розійдуться по домах урядовці зі списовими листами. Перепис буде проведений у тому одному дні. Йому підлягають всі мешканці, які перебувають або хочуть перебувати у Г. Г. бодай два місяці. Всі мешканці будуть списані в місці свойого постійного замешкання (навіть якщо хвилево вони там неприявні). Якщо хтось перебуває на праці поза місцем свого постійного замешкання, більше як два місяці — списується в міісці праці. В готелях і пансіонах вписуються лише власники з ріднею та служба, яка мешкає там довше, як 2 місяці. Перепис обіймає теж ті особи, які не мають постійного місця замешкання та переносяться з місця на місце (наприклад: цигани). Власник мешкання подає теж ті особи, які хвилево перебувають у лікарнях, але особи, які перебувають у лікарнях на необмежений час або у в’язницях, списуються у тих закладах. Не підлягають списові особи, які перебувають у таборах або на роботі в Німеччині.
Перепис переводиться по мешканням. На переписних листках подається лише назву вулиці та число дому, а в рядку, призначеному для даного мешкання подається по рубрикам скількість кімнат, скількість осіб із розподілом на національність, стать і вік. Перепис признає такі національности: німецьку (райхсдойче і фольксдойче з бронзовими виказками), українську, польську, жидівську й інші, то обіймають фольксдойчів, які не мають бронзових виказок, білорусинів, москалів, ґуралів, циганів і чужинців без національної приналежности. Одночасно стверджується теж господарську самовистарчальність мешканців (чи прохарчовуються власними рільними продуктами та на як довго).
Спис провадять списувачі, які в товаристві сторожів домів ітимуть завтра від мешкання до мешкання, щоб ствердити припоручені їм справи. Списувачі мають право провірити число кімнат наочно, провірити у книгах зголошень, скількість мешканців і провірити у виказці їх національність. Якщо хтось не має такої виказки, тоді списувач довіряв його усній заяві. Всі мешканці мусять допомогти списувачам в їхній відповідальній роботі. Подані дані мусить ствердити підписом власник мешкання і при цій нагоді може він провірити списані дані відносно свого мешкання, щоб не вкралась яка помилка. Кожний списувач обов'язаний задержати в тайні всі дані, як теж він відповідає під карою за їх правдивість.
Сумаричний спис населення має важливе значення й тому населення мусить віднестись до цієї справи поважно й відповідально. Нехай завтра, ввесь день буде в мешканню хтось, хто може подати дані, потрібні для перепису, перед усім повинні це бути власники мешкань. Усе населення має подбати про те, щоб перепис був проведений зорганізовано, достовірно й відповідально. 