◦ ◦ ◦ ◦ ◦

Миколаївська вистава. Сьогодні, 19 грудня, Театр для дітей і молоді при Краєвому Інституті Народної Творчості у Львові, вул. Францішканська ч. 7 виставить п'єсу І. Керницького: "Св. Миколай з нами", двічі: в год. 12-ій і 14.30. Вистава буде ще повторена в неділю, 21 ц. м. в год. 13-ій.
Зимові ферії у школах. Зимові ферії в школах починаються від понеділка, 22 грудня та триватимуть два тижні до 3 січня 1942 р. включно. Початок науки в понеділок, 5 січня.
Платять за військові кватири. Особи, що зложили внесок на виплату належности за помешкання, віднаймлені у серпні ц. р. війсковим, можуть відбирати гроші в Мешканевому Уряді при вул. Вермахту (давніше Баторого) 26, в 10 кімнаті, від 18—20 грудня ц. р.
Нові кінотеатри. Незабаром буде відкрито у Львові ряд нових кінотеатрів, з яких два призначені для українців. Спеціяльно гарне оформлення одержить репрезентативний український кінотеатр "Київ". Оформленням цього кінотеатру кермує артист-маляр проф. М. Осінчук. Кінотеатр "Київ" (давніше "Стилевий") буде висвітлювати найкращі українські фільми. Щодо інших уже існуючих кінотеатрів, вони залишаються покищо по-давньому. Про евентуальні зміни буде населення повідомлене.
У 73-і роковини "Просвіти". У Львівському Оперному Театрі відбудеться в неділю, 21 грудня 1941 р., точно в год. 12.30 вполудне День культури в 73-і роковини "Просвіти". На програму складаються такі точки: Курдидика-Барвінського: "Соняшне завтра" — виконає чоловічий хор під керуванням В. Осташевського, Пилипенка-Недільського "Засяло сонце золоте" — у виконанні цього ж хору, народні пісні у виконанні капелі бандуристів під керуванням п. Ю. Сінгалевича, О. Олеся: "Відродження країни" — рецитація Лесі Кривіцької. Другу частину виповнить "Купальська справа" — Старицького-Кудрика у виконанні Українського Театру під артистичним керуванням В. Блавацького. 