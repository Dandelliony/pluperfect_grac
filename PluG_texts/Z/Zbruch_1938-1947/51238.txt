Вісті з Українського Музею в Празі

Вистави в музеї В. Б. У. в Празі
Розпочаті в 1940 р. з нагоди 15-ліття істнування Музею вистави перетворилися в постійну установу. Музей одну за другим, з невеликими перервами, влаштовує вистави своїх вибраних експонатів. Досі відбулося в Музеї 9 таких вистав. Були це переважно окремі, зібрані в Музеї, колєкції, або їх частини, а саме: 1) Українські періодичні видання для дітей і молоді, 2) Українські калєндарі, 3) Українські публікації в Азії, 4) Статути й реґуляміни українських установ і орґанізацій, 5) Памятки Української Академічної Громади в Празі, 6) Українські клєпсидри й інші похоронні та поминальні оголошення, 7) Шевченкіяна, 8) Паперові гроші, що ходили в Україні і 9) Поштові складанки українських установ, орґанізацій і окремих осіб.
На музейні вистави приходить значна кількість публіки й навіть цілі екскурсії, відвідують їх також чужинці та приїзджі до Праги українці. Особливо багатою була вистава Шевченкіяни — найбільша досі того роду вистава на чужині, яка була розташована в цілому поверсі музейного дому. Кожна з досі влаштованих вистав у більшій, або меншій мірі причинилася до поповнення виставлених матеріялів. На черзі тепер вистава, присвячена сірожупанникам.
Робітня музею
В квітні 1941 р. минуло повних два роки після відкриття у власному музейному домі робітні Музею В. Б. У. Увесь цей час робітня функціонувала реґулярно чотири рази на тиждень — в понеділок, середу й пятницю та ще додатково в неділю.
Музейна робітня, звана також читальнею, призначена для опрацювання музейних і архівних матеріялів, а також для використання зібраних в Музеї публікацій. Вона є вільно приступна, як для членів Музею, так і для нечленів. За минулий час у ній працювало кілька сот осіб, з них частина постійно. Попит з боку відвідувачів був головно на матеріяли з відділу періодики, а також і з різних інших відділів та мистецьких колєкцій Музею. Серед відвідувачів переважали професори й студенти високих шкіл. Працювало за цей час у робітні не мало й приїзджих українців, які знаходили в Музеї матеріяли та публікації, потрібні для викінчення їхніх наукових студій та праць.
Колєкція словників у музеї
В підручній бібліотеці Музею В. Б. У. є збірка словників, що нараховує вже 70 томів і має понад 50 назв, з них 30 українських. В цій збірці є енцикльопедичні видання, правописні й термінольоґічні словники. З останніх є словники української термінольоґії таких фахів: сільське господарство, лісотехніка, ґеольоґія, медицина, право, математика й військові справи. Загальні словники є: німецько-українські й українсько-німецькі, анґлійсько-український, латинсько-український, чесько-український, українсько-чеський, мадярсько-український, українсько-російський і російсько-український. Цих останніх найбільше, а саме: В. Дубровського, П. Терпила, Іваницького-Шумлянського, академічного видання, Б. Грінченка (оба видання). Решта словників у чужоземних мовах (нім., фран., анґл., хорв., білор., польськ., болг. і т. д.), без української частини. З повних енцикльопедичних видань є Книга Знання (УЗЕ 3 тт.) і малий Лярус; крім того кілька томів Вел. Сов. Енцикльопедії й один том Енцикльопедії літературної. З фахових словників є ще Театральний словник, видання Отта. В робітні Музею виявляється потреба мати якусь велику енцикльопедію; Музей був би дуже вдячний за допомогу в цій справі, також за всяке доповнення збираної ним колєкції словників.
Дублікатний фонд музею
При Музеї В. Б. У. є дублікатний фонд, що складається зі значного числа книжок, ґазет, журналів, мап, нот і т. п. Повстав він головно завдяки передачі до Музею решток різних видавництв — віденських, берлінських, празьких, зальцведельських, тощо. Матеріяли цього дублікатного фонду Музей дає до ужитку для просвітніх цілей різним українським орґанізаціям, а також використовує й при обмінних операціях з метою поповнення власних колєкцій. Особливо добрі наслідки для Музею дав в останньому часі обмін із Славянською Бібліотекою в Празі, видавництва І. Романа та Юр. Тищенка-Сірого, Славянським Інститутом та інш. Завдяки цим операціям Музей прибрав значну кількість потрібних йому видань ВУАН, "Червоної Калини", періодики, альманахів і т. п.
В справах обміну звертатися на адресу: Українішес Музеум, Праґ XIV., Нусль II., Ґутенштайнштрассе 6. Протекторат Бемен унд Мерен. 