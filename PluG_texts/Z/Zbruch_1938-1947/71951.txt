Українська книжка у широкі маси

Львів, 15 жовтня.
Місяць жовтень — це традиційний місяць української книжки. Ще сьогодні живо стоять перед нашими очима спомини зперед воєнних часів, коли у цьому місяці появлялися у щоденниках, тижневиках і журналах статті і заклики до громадянства поширювати книжку серед широких мас населення нашої землі. Кожне видавництво друкувало в цьому часі предовгі реклямові списки книжок з поданням цін, а в статтях дискутовано над способами найуспішнішої книжкової акції. Тут і там влаштовували вистави книжок. Підчас підсумок проданих книжок виявлялося, що пропаганда зробила своє. У жовтні ішла книжка справді масово в народ.
Минулися ті часи. Настала большевицька окупація Галицької землі; більша частина українських книжок, нагромаджених у книгарнях та бібліотеках, діждалася сумної долі: ці книжки, як "небезпечні для світової революції", знищено. На їх місце появилися агітаційні большевицькі книжки, які мали на меті тільки сплюгавити все, що було святе українському громадянинові та поширювати культ "пролетарської світової революції", що був нічим іншим, як тільки культом насилля, провокації і дикого терору. Саме в тому часі українське громадянство відчуло справжній голод української книжки. Старші і молодь витребували із сховків найрізнородніші передвоєнні твори українських клясиків і новітніх письменників та шукали там справжнього духового корму, що його могли дати книжки з правдивою українською тематикою та з національним насвітленням. Цей книжковий голод відчуло не тільки місто, його відчули також мешканці сіл, які дуже правильно зрозуміли "вартість" і "тенденцію" большевицької літератури.
Що ж дивного, що в час, коли німецькі війська звільнили Галицьку Землю спід большевицького ярма, наші люди, старші і діти товпилися у книгарнях та купували все, що тільки могло заспокоїти їх книжковий голод. Але швидко виявилося, що старих передвоєнних запасів обмаль; зрештою своєю тематикою, як і формою, не можуть вони вже вповні заспокоїти книжкових потреб нашого громадянства. Та одночасно виявилось і те, що на землях, які були вільні від большевицького гнету, теж не вийшло надто багато нових творів та, що ті, які появилися там, були здебільша тільки передруками раніше друкованих творів. Самоосвітна праця, що розвинулася по наших містах і містечках і селах у формі різних самоосвітних і драматичних гуртків вимагала якнайбільшої скількости добрих і вартісних, виховуючих книжок. Наше громадянство не вдоволяли вже старі передвоєнні теми. Його цікавила тематика наших днів або відповідні моменти нашої історичної бувальщини, особливо в нашого недавно-минулого.
Цей книжковий голод триває і досі. Його мусимо заспокоїти. Нам треба вже сьогодні, а ще більше буде треба завтра і післязавтра белетристичних творів, драматичних, популярних і приступних для українського села, легко писаних і популярних книжок з ділянки нашої історії, ґеоґрафії, природи, одним словом — з усіх ділянок людських знань. Наші діти і молодь не можуть задоволятися передвоєнними виданнями: "Світу Дитини", "Дитячої Бібліотеки", "Золотої Бібліотеки" чи інших видавництв. Їх зрештою також уже майже нема. Нашим завданням і наказом сучасної хвилини є підготовити і видати багато нових книжок з кожної ділянки українського культурно-суспільного життя. Ми свідомі того, що дні війни не сприяють видавничій праці та і насувають багато труднощів у здійснюванні найкращих намірів і планів. Але ми свідомі також того, що все ж таки сьогодні можемо деякі труднощі перемогти та при найменше частинно заспокоїти органічні вимоги нашого суспільства на книжковій ділянці. Відповідно складений реальний плян видавничої праці, який брав би на увагу культурно-духові потреби громадянства у місті, в містечку та в селі, а також постепенне, щоденне, творче здійснювання цього плану при співучасті наших письменників, поетів, драматургів і популяризаторів науки — це найбільше актуальна справа сьогоднішнього дня.
Місяць жовтень, місяць української книжки повинен згуртувати всі українські творчі сили до дуже важкої і корисної праці, під гаслом: "Українська книжка у широкі маси!". 