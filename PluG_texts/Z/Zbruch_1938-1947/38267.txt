◦ ◦ ◦ ◦ ◦ ◦ ◦

Нарада молодих висуванців. Жовквівський райком КП(б)У провів другу районну нараду висуванців на керівну роботу з місцевого активу. На нараді було присутніх 52 висуванці — директори підприємств, завідуючі відділами установ, заступники керуючих філіями, інспектори заготовних організацій, працівники радянського і профспілкового апарату. На нараді розповіли про свою роботу заступник голови райспоживспілки тов. Кон, старший податковий інспектор тов. Чермак та інші.
Враховуючи запити висуванців, райком партії вирішив почати з керівними кадрами вивчення матеріалів XV з'їзду КП(б)У і VI сесії Верховної Ради СРСР. Передбачається для бажаючих вивчати історію партії створити окремий гурток при райвиконкомі. Вирішено практикувати виробничі наради по обміну досвідом молодих працівників.
Артисти київської опери в гостях у залізничників. 24 червня артисти Київського ордена Леніна академічного театру опери і балету приїхали в гості до робітників паровозовагонноремонтного заводу. На зустріч з ними зібралися в своєму клубі понад 400 робітників-залізничників. Артисти-орденоносці тт. Литвиненко-Вольгемут і Паторжинський проспівали перед робітничою аудиторією дует з опери "Сорочинський ярмарок". З українськими гумористичними піснями виступив заслужений артист республіки тов. Манько. Після концерту майстер токарного цеху заводу тов. Домбек тепло подякував гостям.
Клубніка з приміських господарств. Львівський трест приміських господарств має в селах Малехів і Гряда 5,5 гектара клубніки. Тут вже почали збирати спілі ягоди. Торговельним організаціям, тресту кафе і ресторанів надіслано перші 4 центнери ягід для продажу трудящим міста.
"Спартак" здобув кубок міста. Закінчився футбольний розиграш за кубок міста, в якому взяли участь 14 кращих команд Львова. Відбувся фінальний матч між двома командами "Спартак" і "Мотор", які увійшли у фінал.
В перші хвилини гри матч проходив напружено. Спартаківці проводять кілька продуманих наступів на ворота противника. Команда "Мотору" грає нерівно, розгублено. Матч закінчився з рахунком 5:1 на користь "Спартака". Таким чином спартаковці здобули кубок міста.
Література для західних областей України. На 78 тисяч карбованців літератури відправляє Львівський бібліотечний колектор для Дрогобичської області. Тут видання творів Леніна і Сталіна, сільськогосподарська, художня та інша література на російській, українській, єврейській і польській мовах. З березня колектором вже відправлено на 380 тисяч карбованців літератури для західних областей України.
Шкіряний завод став до ладу. За часів панської Польщі в Радехові була маленька майстерня, яка виготовляла шкіру. Потім її закрили, а робітників, що в ній працювали викинули на вулицю. Тепер з ініціативи промкооперації інвалідів цю майстерню відродили, розширили і зробили невеликим заводом. Новий шкіряний завод в Радехові вже почав працювати. За бажанням робітників заводу присвоєно ім’я "17 вересня" — в честь історичного дня звільнення трудящих від гніту польських панів.
Бактеріологічна лабораторія відкривається в Перемишлянах. На її обладнання держава відпустила 22.000 карбованців.
Кіно-опера "Запорожець за Дунаєм" демонструвалась у селі Смолин, Немирівського району. На сеансі було понад 500 селян, які вперше бачили звукове кіно.
Львівська торгова база "Гастроном" сповіщає всіх громадян про те, що крамниця №29 (площа Смольки, 4) приймає попередні замовлення на всі види продуктів та вин з доставкою додому. Замовлення приймаються на місці, або телефоном №129—27. 