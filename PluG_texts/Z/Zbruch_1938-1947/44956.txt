Моя любов до псів

Малий фейлєтон
Шукати мешкання, справа доволі немила. Врешті хто не шукав мешкання!? Всі знаєте.
От приїхав і я до Кракова. Звичайно, як то буває, з жінкою та клунками. Трба десь ночувти, варити, а як же це робити без мешкання. Кинувся я туди й сюди. Все якось не виходить. Тут за близько стриху, там нема вікон, деінде тільки "для католікуф"...
Якось то буде! — махнув я рукою: — свої поможуть, і суну простісенько до старого знайомого. На дверях карта: Директор такий то, фірми такої то.
Дзвоню. Вітаємось. Слово по слові — в мене, кажу, таке діло: чи не міг би приміститись у вас?..
"Зі щирого серця, але бачте, маємо всього чотири кімнати, а що до чого може приїхати брат з ріднею і тоді, самі, розумієте..."
Розумію, значить, — зайва дальша балачка. Пішов до другого, що мав всього пять кімнаток, дуже холодних, так, що не мав би серця виставляти мене на поталу зимі, а третій задумував ремонтувати дім, так що просив вибачити.
Отак цілих два тижні співчував я з ближніми, що мали стільки клопотів з цими "заледви кількакімнатними" мешканнями, а сам мешкання таки не знайшов.
Аж одного дня зустрічаю старого приятеля. Почали про погоду, американські дари, а я про свої клопоти. Що?! здивувався він. — Ти не маєш мешкання? Ось тобі ключ, йди до мене, зажди годинку, дві, а я знайду.
Він пішов і я пішов.
Жду. І то не довго. Аж приходить приятель.
"Є!" — кричить вже від порога.
"Що сталось?" — питаю. "Так відразу знайшов?"
"Хитрощі велика річ, брате! — каже він. — Ось я в першу чергу визичив собі пса, великого дога. Спацирком заходжу до директора такого то. Кажу, що я сестрінок тітки, яка була жінкою брата директора он того то. Потім пані дому захоплювалась "що за чудовий псисько?", "певно дорогий, але тілько чоловік в добрих умовинах може собі позволити…! Я ще говорив про вільний фах, інтереси і винаймив мешкання для мого спільника з родиною. "Але ж очевидно, радо", — захоплювалась пані дому. Бачиш, пес звернув увагу на добрі обставини, решту зробило посвоячення, вільний фах і евентуальна спілка.
Через декілька днів ми спровадились на нове гніздечко. Мешкання гарне, жінка в кухні варить, в мазничці хляпається. Свобідно і затишно.
Пополудні заходить до нас господар. Розбалакує ввічливо про це і те.
"Ви, каже, теж вільного фаху?"
"Найвільнішого!"
"А як би ми поговорили дещо конкретніше: приміром про спілку. Що думаєте?"
"Прекрасно! Я буду писати, а ви зможете видавати!"
"А-а-а! То ви пишете?..."
Того дня директор такий то, фірми такої то, скликав родинну раду і перегородив кухню передпокій і мазничку шнурком на двоє. Був би його не вдоволив і кільчастий дріт, та я мав уже "бешляґ" від професора опікуна бездомних.
З того часу псів страшенно люблю. Але тільки псів. Домашніх "звірят" ні…
Катим. 