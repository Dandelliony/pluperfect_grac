По-господарському використовувати лісні багатства

Ще не так давно 42,7 процента всіх лісів колишньої Польщі, що розташовані на землях західно-українських областей, були власністю поміщиків, магнатів і служили їм засобом для легкої наживи.
Графи і князі — сапєги, потоцькі, радзивіли, ландскоронські володіли величезними угіддями лісів. 78,5 проц. всіх лісів належали приватним володарям. З них 74,9 проц. були в руках великих поміщиків.
Ліси грабували. В районі Брухович отці домініканці щорічно заготовляли по 6 тисяч кубометрів лісу, у Жовкві — по 5.500 кубометрів, в Дзібулках — 8 тисяч кубометрів. Навіть з Швейцарії прибували в Карпати капіталісти, щоб узяти участь у грабуванні лісних багатств.
Польські магнати, поміщики і баришники, в інтересах наживи, порушували всі правила експлуатації лісів. Правда, існувала інспекція лісів. Та це тільки для форми. В 1938 році в лісі Шептицького були вирубані лісні ділянки, які були призначені для експлуатації на 1941 рік. А ад'ютант Мосціцкого — Дмоховський, щоб списати картковий борг, знищив у Жовкві 1.000 га 30-річного соснового лісу.
Жахливим було життя робітників лісу. По всій колишній Польщі були прославлені гуцульські лісоруби. Вони з пилками і сокирами обходили цілі ліси, шукаючи роботи. Прибувши на лісорозробки, вони бригадою в 25—30 чоловік розміщувалися на земляній підлозі куріня. А за каторжну працю — 14—16-годинний робочий день їм платили по 10—12 злотих на тиждень.
Цьому прийшов кінець. Нові соціалістичні порядки настали в колишніх панських лісах. Багато лісів мав Львівська область, і всі вони тепер є власністю держави, всенародним добром.
Рішенням уряду Радянської України утворений державний лісозаготовний трест, в який входять ліси Львівської і Дрогобичської областей. Організовано 12 ліспромгоспів, які вже в першому кварталі цього року повинні заготовити 6 тисяч кубометрів ділового і дров'яного лісу. Заготовлений ліс забезпечить безперебійну роботу лісових заводів, дасть сировину для мебльового виробництва, що розширюється, і забезпечить наші міста, школи, лікарні паливом.
Замість злиденної оплати праці на лісорозробках введено преміально-прогресивну оплату. Тепер робітники-лісоруби, возії заробляють значно більше, ніж заробляли вони колись.
З великим піднесенням зустрічають робітники лісу нові норми і розцінки. Вони знають, що на основі соціалістичної продуктивності праці буде невпинно підноситись їх добробут.
Зараз серед лісорубів, возіїв та інженерно-технічних працівників розгорнулося соціалістичне змагання за дострокове виконання плану першого кварталу. За 20 днів січня двохдекадний план виконано на 92,5 проц. Кращі ліспромгоспи: Бродський (директор тов. Неділко), Жовквівський (директор тов. Клопотовський), Янівський (директор тов. Мирошниченко), Перемишлянський (директор тов. Богач) систематично перевиконують надані їм завдання.
Чим же пояснити їх успішну роботу? Перш за все — правильною роботою селян, села яких розташовані поблизу ділянок, де проходить лісозаготовка. Керівники цих ліспромгоспів роз'яснили селянам умови роботи в лісі, роз'яснили про форми оплати праці. Саме це і забезпечило їм успіх.
По-іншому виглядав справа в Дрогобичському ліспромгоспі (директор тов. Николаєнко) та Стрийському (директор тов. Шобик). Тут недооцінили значення повсякденної роботи з масами. Відсутній зв'язок керівників ліспромгоспів з місцевими партійними і радянськими організаціями. Тому вони відстають в роботі — не виконують наданого їм завдання.
Слід пам'ятати, що перед працівниками ліспромгоспів стоять великі завдання. Перш за все треба роз'яснити всім робітникам лісу існуючу преміально-прогресивну систему заробітної плати. Довести до свідомості кожного лісоруба і возія, що коли вони в осінньо-зімовий сезон виконають більше 40 норм, то одержать зверх зарплати по основним розцінкам 50 проц. премій. При перевиконанні 60 норм премії надвишки одержує 80 проц. від основної зарплати за кожний кубометр поверх 60. За перевиконання 80 норм — премії-надвишки видаються в розмірі 120 проц. від основної зарплати за кожний перевиконаний кубометр.
Великі завдання зараз поставлені перед недавно створеними профспілками лісу і сплаву. Вони повинні серйозно зайнятися питанням продуктивності праці, організації соціалістичного змагання і ударництва. Досвід роботи кращих робітників треба зробити надбанням всіх працівників лісу.
Роботи багато, але ми переконані, що план, встановлений партією і урядом по розробці і заготівлі лісу, наш трест виконає достроково.
Й. Крохін — керівник Львівським лісозаготовим сировинним трестом. 