Українські вчені на чужині

Віками вороги вщіплювали українському народові хворобу меншевартости. Воно причинилося до того, що Україна втратила була свою провідну верству — зразу шляхту, а пізніше й духовенство. Треба було великих переживань і сильних потрясень 1917-1930 рр. та масової еміграції, щоб бодай частинно звільнитися від того шкідливого, як для окремих одиниць так і для всього народу, почуття. Ще й сьогодні можна почути не тільки серед ворогів, але й серед своїх, що у вас "нема людей", що ми "до нічого не здібні" і т. п. Чи це так — до деякої міри може показати перегляд праці українців на чужині, що її зібрав у своїй книзі "Українська еміґрація" д-р С. Наріжний.
На чужині не зовсім радо бачать на визначніших містах зайшлих людей. Щоб таке місце зайняти, треба попри вперту працю ще й неабияких здібностей. І треба сказати, що в цьому відношенні українці склали іспит зовсім задовільно. Для прикладу можна взяти хоч би науку — галузь, в якій донедавна українці були так мало заступлені. Крім праці в своїх організаціях і в установах, українці на еміґрації зуміли нав'язати контакт і поширити співпрацю майже з усім науковим світом. Наукове співробітництво українців з чужинцями здійснювалося м. ін. також покликанням ряду українських професорів-еміґрантів викладати в чужих високих школах та працювати в різних наукових інститутах Европи — в Німеччині, Італії, Франції, Англії, Румунії тощо та Америки.
В Німеччині на високих школах викладали українці: в Берліні — І. Мірчук, Б. Крупницький, Р. Димінський, З. Кузеля, Я. Рудницький; в Галлє н./3. — проф. Д. Чижевський; в Мюнстері — проф. О. Бурґгарт; в Тюбінґені — Г. Келлєр-Чикаленкова; в берлінській Католицькій Академії розпочав цикл викладів про східнє христіянство д-р П. Вергун. Як асистенти в університетських інститутах у Німеччині працювали — д-р М. Антонович, у Східньому Інституті в Бреслав, д-р О. Смакула, д-p О. Яніцький; останній працює вже понад 20 років в Інституті ім. цісара Вільгельма у Франкфурті н/М., де його шефом є організатор і директор цього Інституту проф. Б. Раєвський з Чигирина.
В Празі в чеському Карловому Університеті займав катедру історії української мови й літератури проф. О. Колесса, історію України викладав проф. Д. Дорошенко, українську мову — д-р М. Любинецька, а 1939 р. був габілітоваяий д-р І. Панькевич. На природничому факультеті того ж університету доцентом петрографії був д-р О. Орлов. На високій торговельній школі в Празі викладали — акад. С. Смаль-Стоцький і проф. В. Сімович. На високій технічній школі — проф. І. Шовгенів. На Словаччині у Братиславському університеті з українців викладав проф. Е. Перфецький.
Кілька наукових аспірантів працювало в різних чеських дослідницьких установах. У Центральному Психотехнічному Інституті, як фаховий психолог, працює від довшого часу д-р О. Іванів, що провадив у цьому Інституті також виклади про "психологію фахів" на психотехнічному курсі для середньошкільних професорів. Інж. доц. д-р К. Осауленко постійно працював у чеській "Хліборобській освіті", а свої досліди публікував в органі Чеської Хліборобської Академії. Інж. д-р С. Колубаїв провадив дослідчу працю в галузі лісівництва в празькому інституті. В Бактеріологічному Інституті працював д-р Лукашевський, в Інституті с.-г. економії — інж. Б. Бутовський, а в Інституті с.-г. технології — інж. Пиріг, в Чаславській дослідній стації в Чехії працював інж. Усенко, а в досвідному с.-г. інституті в Берні на Моравах — інж. Краснокутський.
В латвійському університеті в Ризі викладав акад. А. Старков. Професором сербського університету в Білгороді був акад. Ф. Тарановський. Проф. д-р Р. Смаль-Стоцький викладав Українознавство в Слов'янському Інституті в Лондоні. Проф. П. Андрієвський, перед своїм професоруванням у Варшаві, працював у Бактеріологічному Інституті в Парижі, де, з доручення французької західньо-африканської колоніяльної влади, займався дослідженням і виготовленням протичумної вакцини, а в Бельґії студіював питання фільтруючого вірусу. В Букарешті при державному румунському зоотехнічному інституті, як шеф лабораторії, працював доцент Українського Університету в Празі д-р Ю. Русов, що також працював і на біологічних станціях у Франції, Італії (Неаполь) та в Іхтіологічному Інституті в Румунії. Свої досліди з рибознавства д-р Ю. Русов публікував у румунських наукових виданнях. У галузі рибівництва в Румунії ще працював інж. Кузнеців. Університетські виклади з українознавства в Парижі мав провадити І. Борщак, відомий зі своїх публікацій про мазепинську еміґрацію та про українсько-французькі взаємини в давнину. Професором Гірничої Академії в Кракові був І. Фещенко-Чопівський.
У колишньому Варшавському університеті з українців-еміґрантів викладали — проф. Р. Смаль-Стоцький, проф. П. Андрієвський, П. Зайців, а на відділі православної теології при цьому університеті — професори: В. Біднов, О. Лотоцький, В. Заїкин, І. Огієнко, Д. Дорошенко. В Східньому Інституті у Варшаві викладав українську мову Л. Лукашевич. Мовні курси для військових у Варшаві провадив Є. Маланюк. У Варшавському с.-г. Інституті у галузі машинознавства працював інж. Ільницький, в досвідному с.-г. інституті в Пулавах — інж. Корогода і д-р М. Лятишевський, в галузі культури лікарських рослин у різних досвідних установах кол. Польщі — інж. Гавриленко, а інж. Костюченко кермував приватним селекційно-насіневим господарством коло Кельців.
В американських університетах науково також працювало кілька українців еміґрантів. Д-р А. Грановський, з фаху ентомолог, працював при університеті у Вісконсині, а пізніше — при університеті в Сен-Пол. У Шикаґському університеті лектором предісторичного слов'янського мистецтва був д-р О. Сушко. З Праги приїхав до Америки професор Українського Університету д-р В. Тимошенко, що працював як економіст у Вашинґтоні й в університетах — Мічіґанському, Каліфорнійському та інших. У Мічіґанському Університеті викладав також і акад. С. Тимошенко, автор численних наукових праць, що привели до устійнення міжнародньо-прийнятої назви, т. зв. "Тимошенкового ефекту". З молодших українських учених, що приїхали до Америки з Праги, д-р Д. Гайдак працював при університеті з Сен-Пол, а інж. аґроном Т. Павліченко, дослідник-еколог, — при дослідницькому відділі с.-г. в Саскачеванському Університеті в Канаді. В 1935 р. в Колумбійському Університеті розпочато в Америці університетський курс української мови, провадив його лектор Й. Стеткевич.
Крім постійної праці українських професорів еміґрантів, у чужих високих школах, чимало з них виступало з окремими науковими викладами в інститутах, наукових товариствах і т. п. Напр. у Женевському Університеті виступав професор О. Шульгин, у Славістичному заведенні в Женеві — проф. Д. Антонович, що мав виклад про українські дерев'яні церкви, проф. Д. Дорошенко говорив про Шевченка як національного поета України. В Королівському Інституті для Міжнародніх Справ у Лондоні про стан української справи викладали — д-р В. Кисілєвський, О. Шульгин, В. Коростовець та інші. Інж. Ю. Яковлів виступав з викладами в Агрономичному Державному Інституті в Бельґії. В семінарії для східноевропейської історії при берлінському університеті 1936 р. відбувся виклад проф. Д. Дорошенка на тему "Роля України в історії Східньої Европи" і т. д.
Це тільки побіжний огляд перебування українських учених у чужих наукових установах, не згадуючи вже про їх членство в наукових товариствах.
Д. М. 