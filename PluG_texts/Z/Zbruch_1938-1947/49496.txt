◦ ◦ ◦ ◦ ◦ ◦ ◦

Національний хор В. Божика. Дня 22. ІІІ. в полудневих годинах нашу Редакцію відвідав провід Українського Національного Хору Ґенерал-Ґубернаторства в особах пп. Володимира Божика, Олександра Пухальського, Юрія Черкавського й Андрія Давиденка. Провід Хору поінформував при тій нагоді Редакцію, що Хор тепер виїзджає до Варшави, де займеться підготовою нового репертуару, то з ним пічне обїздити Ґенерал-Ґубернаторство між 20. квітня і 20. травня ц. р. Початок тих виступів зійдеться з великодніми святами. Після цього Хор виїжджає до Берліна, де концертуватиме цілий місяць у Вінтерґартені. Одночасно ведуться переговори в справі виїзду Хору до Швеції, де він виступатиме літом у Штокгольмі.
Український журнал у Букарешті. В Букарешті вийшло перше число журналу "Батава", який навязує до ідей і традицій "Заграви" і "Вістника" (1922—1939). Перше число має такий зміст: 1. Від Редакції. 2. Д-р Д. Д.: Правляча каста. 3. Ю. Р. Матеріали до націонал-державництва. 4. Т. Княгинецька: Деякі засади K. З. Кодреану. 5. Н. Ґ. Р.: Про псів негідних (із старої візантійської хроніки). 6. З преси. 7. З хроніки українського життя. — Адреса Редакції: Batava, Bucuresti, Casuta postala 35.
Концерт у честь Т. Шевченка в Ярославі відбувся заходом Української Ремісничо-Торговельної Бурси ім. Д. Данилишина та В. Біласа в неділю, 16. березня ц. р. В гарно прибраній салі бурси зібралися ремісники, ґімназійна молодь та представники старшого громадянства, що вислухали гарно уложену та вміло виконану програму. Програну виконали самі питомці ремісничої бурси. Реферат про великі заслуги та про постать Шевченка виголосив д-р Е. Грицак. Гарно підібрані пісні та деклямації виповняли решту програми. Українське свідоме ремісництво доказало, що живе, працює, та що праця його має успіхи. Українські ремісники розуміють велич і заслуги Шевченка та привязують вагу до його думок, замкнених у всенаціональному євангелію "Кобзар", що заєдно є актуальні. — О. Г.
Курс для садівничок в Ярославі. Український Допомоговий Комітет в Ярославі улаштовує в днях 24. квітня до 22. травня ц. р. курс для садівничок в Ярославі в своїх льокалях. Зголошення на курс приймає УДК при вул. Собіського 11/І., в год. 8—13 і 15—18 до 12. квітня. Від кандидаток вимагане скінчення бодай кількох кляс середньої школи. У вийняткових випадках, коли кандидатка помітно духово розвинена і відзначається відповідною інтеліґенцією, вистарчить і скінчення вселюдної школи. Оплата за курс 20 зол., для незаможних поважні знижки. Для всіх кандидаток запевнене приміщення в дівочім інституті (полекші в удержанні передбачені). Зі собою кандидатки мають привезти постіль. Ведення садка по скінченні курсу забезпечене й дуже добре платне. З уваги на велику недостачу садівничок всі, що тільки можуть, повинні посвятитися тій ділянці праці й уважати це за свій важний національний обовязок. Усіх свідомих українців взиваємо заохочувати молодь взяти участь у цьому курсі й працювати на полі дошкілля. — Український Допомоговий Комітет в Ярославі. 