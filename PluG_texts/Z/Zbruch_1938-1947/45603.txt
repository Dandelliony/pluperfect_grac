Перша сесія сільської Ради. — З хворої голови на здорову. — Перспективи розвитку нафтової промисловості на Україні

Перша сесія сільської Ради
Село Батятичі. Вчора відбулась перша сесія сільської Ради депутатів трудящих. Сесію відкрив найстаріший депутат Михайло Михайлович Лукасевич.
— Поздоровляю вас, сказав він, — з блискучою перемогою сталінського блоку комуністів і безпартійних під час виборів у місцеві Ради. Особистий склад депутатів нашої Ради, як і всіх Рад, переконливо свідчить про те, що до керівництва місцевими органами радянської влади стали справжні посланці трудового народу. Ми повинні виправдати те високе довір'я, яким наділив нас народ, не покладаючи рук працювати на благо нашої соціалістичної батьківщини.
Депутати одностайно обрали головою сесії тов. Марчишина Дмитра і секретарем сесії тов. Банас Марію. На порядку денному сесії: 1) Вибори мандатної комісії; 2) Обрання голови сільської Ради, заступника голови, секретаря сільської Ради і членів виконавчого комітету сільської Ради депутатів трудящих; 3) Затвердження постійно діючих комісій сільської Ради.
Після перевірки виборчих матеріалів і документів про обрання депутатів голова мандатної комісії тов. Козловський Іван повідомляє:
— Вибори до Батятичської сільської Ради депутатів трудящих, проведені в повній відповідності з Конституцією УРСР і "Положенням про вибори в місцеві Ради депутатів трудящих". По всіх 25 виборчих округах по виборах до сільської Ради взяли участь у голосуванні всі 100 процентів виборців. Ніяких скарг і заяв про порушення Положення не надходило. Мандатна комісія визнає правильність повноважень усіх депутатів. На сесії присутні 24 депутати з 25 обраних (один депутат — тов. Рудник Іван — перебуває на обласних курсах голів колгоспів).
Потім сесія переходить до виборів. Переважною більшістю голосів головою сільської Ради обрано тов. Рудника Григора, заступником голови — тов. Куровця Олексу, секретарем — тов. Андрусина Дмитра. Членами виконкому сільської Ради сесія обрала одноголосно тт. Андрусина Дмитра, Куровця Олексу, Ковч Марію, Лукасевича Михайла, Павлика Степана, Римара Михайла і Рудника Григора. Сесія затвердила склад постійно діючих комісій: сільськогосподарської, бюджетної, культосвітньої, торговельної і шляхової.
Вся робота першої сесії проходила під знаком згуртованості навколо більшовицької партії і вождя трудящих всесвіту товариша Сталіна. Депутати зобов'язались надати допомогу новоствореному в селі колгоспу ім. XXIII річниці Жовтневої соціалістичної революції, поставити діяльність сільської Ради так, щоб у виконанні всіх господарсько-політичних завдань село зайняло перше місце в районі. З хворої голови на здорову
Львівським трестом "Головцегла" керує тов. Литвиненко. Він часто любить скликати наради директорів заводів. На цих нарадах завжди виступає з довгими промовами. Послухати його варто. Це не промови, а якийсь суцільний галас людини, що згубила почуття міри і такту,
— Ви всі бездіяльники! Я вас познімаю з роботи... — такі і багато інших подібних загроз по адресу керівників підприємств сипляться з уст тов. Литвиненка.
Таке керівництво підприємствами тресту справі не допомагає. Ось факти. Рік тому трест відкрив шахту, і яка має постачати заводи паливом. Здавалось, що він же повинен приділяти значну увагу цій шахті. Але насправді не так. Шахтоуправління позбавлене всього: немає своїх коштів, працює без плану. Нарядів на вивозку торфу трест не дав. Зараз тут лежить понад 8000 тонн невивезеного торфу. Такі ж справи і на шахті в с. Глинське, Жовківського району.
За такий стан на шахтах повинні нести відповідальність керівники тресту. Але не в їхніх це звичках. Тут люблять перекладати вину з хворої голови на здорову. В цьому перша скрипка належить директору тов. Литвиненку.
Улюбленим своїм заняттям він вважає направо і наліво знімати з роботи директорів заводів. Для цього в нього є свій аршин, на якому написані незмінні в усіх випадках слова: "Зняти як такого, що не забезпечив роботи". Ця мірка пристосована для багатьох. За останній час Литвиненко зняв трьох директорів шахтоуправління. Зняти зняв, а справі не допоміг. Ось так керує Литвиненко з тресту "Головцегла".
Богачов, директор шахтоуправління тресту "Головцегли". Перспективи розвитку нафтової промисловості на Україні
Фонтанування нафти на горі Золотуха, Романського району, Сумської області, викликало величезний інтерес широких верств громадськості нашої країни. У питанні про перспективи дальшого розвитку нафтової промисловості на Україні директор інституту геології і віце-президент Академії наук УРСР академік Б. С. Чернишев у розмові з кореспондентом РАТАУ повідомив:
— Роменський фонтан нафти, про який вже були докладні повідомлення в пресі, не є для нас несподіваністю. Колектив геологів України, очолюваний інститутом геологічних наук Академії наук УРСР, протягом ряду років проводить наполегливу і планомірну роботу по виявленню нафтових багатств нашої республіки. Цей фонтан є першим серйозним практичним результатом п'ятирічної роботи геологів, розвідників і бурильників.
Фонтан одержаний з верхніх горизонтів — із зони роздрібнених порід, які оточують шток кам'яної солі. Він дає вже протягом ряду днів від 70 до 100 тони газованої нафти. Значення цього фонтану дуже велике, бо він довів наявність дуже великих скупчень рухливої газованої нафти у другому заляганні. Тепер не залишається сумнівів у тому, що незабаром розвідковим бурінням будуть розкриті і основні глибинні колектори нафти.
Крім роменського родовища, ми маємо вже доведену нафтоносність Ісачківського підняття (Лубенський район, Полтавської області) і Дмитрівської структури (Чернігівська область), які по своїй будові аналогічні Роменській складці. Між Ромнами і Ісачками доведене існування складок більш правильної форми, і на них ми покладаємо великі надії.
Геологічне вивчення Дніпровсько-Донецької западини, яке проводилось протягом останніх років, виявило цілий ряд погребінних вкладок, які являють великий інтерес для нафтового розвідування.
(РАТАУ). 