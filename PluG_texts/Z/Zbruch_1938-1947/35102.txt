◦ ◦ ◦ ◦ ◦ ◦ ◦

Загострення взаємин між СССР та Анґлією
Токіо. Японська преса повідомляє, що анґлійсько-совітські взаємини на далеко-східніх водах незвичайно загострилися. Начальний командант совітської фльоти на Тихому Океані зажадав з кінцем березня, щоб совітська фльота виступила активно проти заходів англійської фльоти і щоб совітські воєнні кораблі конвоювали совітські торговельні кораблі.
Японський щоденник "Гогі Шімбун" повідомляє дальше, що совітська торгівля Далекого Сходу з Америкою постійно зростає. Совіти спровадили з Америки велитенську скількість ропи і міди. З тієї причини анґлійці задержують совітські торговельні кораблі й спроваджують їх до Гонкону. У звязку з цим совітські кораблі дістали вказівки, щоб ставили опір анґлійським воєнним кораблям.
Зріст совітських зброєнь.
В дальших нарадах найвищої ради СССР, що відбувалися в Москві, нарком фінансових справ Сверєв склав звіт про виконання минулорічного і проєкт цьогорічного бюджету СССР. Звіту вислухали: Сталін, Молотов, Ворошилов, та інші члени уряду. — В 1939 р. цілий бюджет СССР, разом зі союзними республиками замикався сумою 155 міліярдів рублів, в тому 40 міліярдів на військо. Бюджет на 1940 рік замикається сумою 182,6 міліярдів рублів. З цієї суми на удержання війська припадає 57 міліярдів рублів (без видатків на зброєння). Отже видатки на саме вдержання війська сягає майже до одної третини загальної суми державного бюджету і виказує в порівнянні з минулим роком зріст на 17 міліярдів рублів. Зріст видатків мотивовано тим, що СССР є постійно загрожений націоналістичними країнами.
В роковини перемоги над червоними
відсвяткувала Еспанія дуже величаво. Вершком святкування визвольних роковин була величава дефіляда, яку відібрав ґен. Франко в полевому однострою в окруженні міністрів і вславлених в 3-річних боях з червоними ґенералів. Між представниками дипломатичного корпусу були німецькі представники і військові атташе.
Привітна телєґрама канц. Гітлєра для ґен. Франка.
В роковини переможного закінчення домашньої війни в Еспанії канц. Гітлєр вислав на руки голови еспанського уряду ґен. Франка привітну телєґраму з побажаннями. Одночасно мін. Рібентроп вислав привітну телєґраму до міністра закордонних справ полк. Байґбедера.
Відкриття весняної торговельної вистави у Празі.
Минулої неділі відкрито у Празі 40-кову з черги весняну торговельну виставу. Не зважаючи на воєнний час вистава від першого дня має великі успіхи. У відкритті вистави взяли участь високі німецькі достойники з господарських кол. Виставу звиділо в першому дні коло 120 тисяч осіб, в тому багато закордонних гостей, зокрема з Голяндії, Греції, Румунії, Норвеґії і Данії.
Велитенські розміри повені в Югославії.
Виливи рік в Югославії набрали катастрофальних розмірів зокрема в долині Дунаю. — Біля Білгороду вода в Дунаю піднеслася понад 7 метрів понад нормальний рівень. Таким робом Сава і Дунай осягнули рекордовий стан виливів з рр. 1888 і 1932. В Білгороді цілі дільниці міста під водою. В багатьох місцевостях над Дунаєм населення мусіло покинути свої оселі.
Страшна катастрофа в Китаю.
В одній з копалень вугілля в Чінсін на межі провінцій Гопеї і Шансі в Китаю дійшло до страшного вибуху ґазів. Від вибуху згинуло 154 вуглекопів, 159 ранено. Досі нема вісток про 70 вуглекопів, яких також вважають вбитими.
Вибух у фабриці муніції в Шкотії.
Як повідомляють з Льондону внаслідок вибуху в одній фабриці муніції в Шкотії згинуло кільканацять осіб. Кільканацять осіб було ранених. 