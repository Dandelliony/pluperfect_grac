Будьмо кращими та ліпшими

Львів, 17 жовтня.
Говоритимемо про деякі недоліки нашого життя.
Почнемо від справи поведінки.
Колись у нас вчили молодь культурно вестися. Вчили дома, в школі, в товариствах. Виходили теж окремі підручники, що вчили молодь, як вестися між людьми.
А тепер часто мається таке вражіння, що з тієї науки мало-що залишилось. Ось пару зразків, як ця "поведінка" інколи виглядає: Всідаєте до трамваю. Усе, що молоде і сильне, кидається вперід, безоглядно відсуваючи старших і слабших, хоч місць у трамваю ще досить. А вже нема мови про те, щоб молода дівчинка чи хлопець зробили місце старшій людині. Лавка належиться тому, хто її ліктями здобув. Те саме явище в залізницях. Або в церкві: Розсілась молода людина, а старші стоять.
Або інша картина: Входите до бюра, а за нами гукають з другої кімнати: "Гальо, куди ви йдете", хоч на дверях не було написано, що входити не вільно. Або таке: Є п'ять хвилин перед дванадцятою. До бюра приходить поважний громадянин, колишній голова нашої поважної установи, а йому панночка назустріч: "У нас уже зачиняють, прошу вийти".
Ось це декілька квіточків, а можна б їх добрий оберемок зібрати. Але може і це вистачить, щоб бодай декого опам'ятати. Життя і так важке, тож бодай ми самі стараймося його собі взаємно облегшити, а не ще обтяжувати. Пошануймо людей, які для нашого народу заслужилися, яким нераз посередньо або безпосередньо багато завдячуємо, бо їх трудом зростав наш нарід та його установи, а ми тепер збираємо плоди їх праці. Пошануймо теж тих, яких доля без їх вини зіпхала вділ. Якщо кому з нас вдалося захопити хоч тінь влади чи сили, хай це йому не вдаряє до голови і хай ведеться у свому бюрі з іншими так, як бажав би, щоб з ним велися. Хай приймає українських відвідувачів бодай так чемно, як чужинців.
Дещо подібне треба сказати під адресою наших продавців, зокрема тих, що торгують харчовими продуктами. Вони нераз ведуться з своїми покупцями так, якби їм робили ласку, продаючи товар. Вони не хочуть пам'ятати тепер ще недавнього гасла "Свій до свого!", за який хапалися, щоб придбати собі клієнтелю. A тепер, як до них приходить той свій, то трактують його як прошака, хоч продають йому товар за гроші. Особливо це прикро, коли інколи зустрічаєтеся з такою поведінкою навіть у своїх кооперативах, збудованих народним грошем. Треба не забувати, що не живемо тільки сьогоднішнім днем, що прийде знову час, коли треба буде старатися приєднати собі відборця. То ж не треба тепер його від себе відпихати, а навпаки, культурною поведінкою та прихильною поставою треба собі його приєднати, щоб у майбутньому його при собі задержати. Треба завжди оглядатися на задні колеса.
Врешті кілька слів до наших селян. Кожний неупереджений мусить признати, що наша інтеліґенція була завжди звернена лицем до села. Вона відносилася і дальше відноситься до нього не лише з плятонічною симпатією, але теж таки багато для нього попрацювала в освітніх, рідношкільних, кооперативних та інших установах. Нераз приходилося їй за цю роботу і терпіти. Тепер ця інтеліґенція теж не сидить з заложеними руками, але в міру своїх сил і в межах можливостей працює для народу, для села в першій мірі. Тож можна б надіятися що наші селяни прихильніше відноситимуться до своїх у своїх торговельних об'єднаннях. Але, на жаль, не завжди так діється, а навіть маємо численні приклади, яких ми не хотіли б мати, бо вони шкодять справі нашого найтіснішого об'єднання. Тож помагаймо собі взаємно, будьмо як одна сім'я, що себе любить, а тоді будемо і об'єднані і сильні. Читаємо часто зовсім правильні заклики до інтеліґенції, щоб вона єдиний вільний день у тижні, в неділю, ішла на село та працювала для нього, бо це буде для неї не лише виконанням свого обов'язку, але й відпочинком. І інтеліґенція слухає тих закликів. Тож хай же і село почувається до обов'язку у відношенні до цієї інтеліґенції в той час, такий важкий для неї під матеріяльним оглядом.
Д. К. 