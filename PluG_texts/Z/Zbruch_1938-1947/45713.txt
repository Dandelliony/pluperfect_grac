В лабораторії професора Б. П. Ялового

Гістологія, наука про тканини — велика галузь медицини. До її виникнення, тобто до винаходу мікроскопу, лікарі діяли навмання. Дослідження хвороб вони провадили примітивними приладами, здебільшого на власне око.
Мікроскопне дослідження дає можливість пізнати найдрібніші клітини організму. Цим медицина зробила значний крок вперед. Практичне значення гістології величезне.
При Львівському медінституті кафедрою гістології керує професор Б. П. Яловий. Це видатний, сповнений енергії учений і сміливий науковий дослідник. Свої наукові шукання він почав з 1928 року. Не зважаючи на молодий вік (це один з наймолодших професорів інституту), він має багатий науковий досвід, є автором цікавих наукових праць.
Лабораторія, де працює професор Яловий, має найудосконаленіші прилади. Тут є найвищої якості мікроскопи, чудовий фото-мікроскоп. Зібрана найкраща в світі колекція нервових закінчень у ссавців, яка обіймає 50 різних видів; тут також є один з найбільших збірників наукових праць на теми нервової системи.
Праці професора Ялового, його наукові відкриття внесли в науку багато нового. До цього часу медицина не знала точної інервації приушної, підщелепної та підязикової залоз. Цю проблему розв'язав професор Яловий.
Проводження подразнень — основна функція нервової системи. Професор Яловий довів, що це справа не неврофібрильних волокон, а головним чином плазми, яка їх оточує і яка здатна відроджуватись. Для підтвердження своїх висновків він п'ять разів перетинав нерв мавпи. Це викликало у неї параліч. Потім стільки ж разів у наслідок регенерації нерву, мав па приходила в стан повного здоров'я. Таке відкриття має велике практичне значення для медицини при різних пошкодженнях нервів у людини.
Своїми дослідами професор Яловий вирішив тривалий науковий спір у медицині між найвидатнішими вченими світу. Вони надавали велику функціональну роль так званим клітинам Лангерганса. Професор Яловий довів, що вони не мають функціональної цінності.
Кафедра гістології підтримує науковий контакт з видатними вченими світу. Тут зберігаються сотні їх листів. Тісні зв'язки проф. Яловий підтримує з радянськими вченими Ленінграда і Горького. З ними налагоджено періодичний обмін досвідом.
Важливою ділянкою гістології є техніка барвлення препаратів. Професор Яловий розробив новий метод сріблення. Це дає лікарям багаті можливості. Наприклад тим, які роблять дослідження під мікроскопом крові людей, які в своїй роботі мають справу з оливом і ртуттю.
Під керівництвом професора працюють талановиті його помічники, які вже мають власні наукові праці. Доцент Хшановський має наукову працю про розвиток і значення інтраепітеліальних волокон у шкірі, як органів відчуття болю. Нове світло на деякі хвороби шкіри проливає праця асистента Гжицького про роль жирів у шкірі. Дуже цікавими є досліди доцента Росінського про спадкування кольору волосся.
Велике педагогічне значення матиме підручник-атлас гістології, цитології та мікроскопічної анатомії, який тепер готує до випуску професор Яловий. Цей підручник має вийти в 1941 році.
Р. Лінчиц, студент медінституту. 