◦ ◦ ◦ ◦ ◦ ◦ ◦

Новий колгосп ім. Кірова. Приміщення клубу села Пикуличі заповнене трудящими селянами. Вони бажають раз назавжди покінчити з одноосібним господарюванням і організувати в селі колгосп. На зборах прийнято в колгосп 20 господарств. Першими прийнято бідняків Й. Богданевича, І. Ольшанського і інших. Обрано правління з 5 чоловік: головою його бідняк В. Двулят, головою ревізійної комісії обрано т. А. Кубік. Колгосп названо іменем найближчого соратника і учня Леніна і Сталіна Сергія Мироновича Кірова. Усуспільнено 9 коней, 9 возів, 8 плугів і інше. Велику допомогу дає колгоспу держава. Одержано від держави 42 га землі, в тому числі 12 га лісу, а також будівлі для господарства і грошову допомогу.
Піонерські організації району. В другому навчальному півріччі значно пожвавилась піонерська робота в школах району. Якщо раніше піонерські організації були тільки в селах Ніжанковичі, Міжинець і Тисова, то зараз вони є в багатьох сільських школах. Найкраще поставлена робота в середній школі села Ніжанковичі. Загін має 63 учні і поділений на 6 ланок. Ними керують учителька-комсомолка В. Росолова і вихователька дитсадка Кушнір. Головою загону учень Вольф Шнейд.
Актив уважно слідкує за неухильним виконанням плану роботи. Регулярно, три рази на місяць, скликаються загальні піонерські збори, на яких  знайомлять членів ланок з завданнями і обов'язками піонерів, ланкові звітують про роботу серед учнів молодших класів, читаються і обговорюються окремі статті з піонерських газет і журналів. На ланкових зборах, які проводяться два рази на тиждень, піонери вивчають біографію товариша Сталіна, Героїв Радянського Союзу і видатних діячів науки. Належну увагу приділяють також антирелігійному вихованню. Домагаючись неухильного виконання взятих на себе зобов'язань, піонерський загін бореться за зразкову дисципліну і найкращі показники в навчанні, щоб до кінця навчального року охопити всіх учнів молодших класів піонерською організацією.
Абортмахершу покарано. Дуже не на руку було Пасічнику, що гром. Ф. сподівалась дитини. Дав Ф. 30 крб., обіцяв ще дати 100 крб., щоб вона зробила аборт. Звернувся до якоїсь Кривберд, яка "зарекомендувала" йому абортмахершу Кульбанську. Остання, рискуючи життям молодої жінки, зробила Ф. аборт в антисанітарних умовах. За це одержала 50 крб. і інше. Днями народний суд І-шої дільниці розглядав справу Кульбанської і спільників. Кульбанську засуджено на 5 років ув’язнення в далеких таборах Союзу, Кривберд на 3, а Пасічника на 1,5 року позбавлення волі. 