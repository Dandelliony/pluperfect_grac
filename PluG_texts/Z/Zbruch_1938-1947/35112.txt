Доля Гренландії. — Колишні безробітні на стахановській вахті

Доля Гренландії
НЬЮ-ЙОРК, 13. (ТАРС). На запитання представників преси, чи входять Гренландія і Ісландія в сферу дії доктрини Монрое (доктрина Монрое — принцип, виголошений в 1823 році президентом США Монрое, говорить: Америка для американців), державний секретар США Хелл заявив, що це запитання є передчасним.
Рузвельт після своєї заяви 11 квітня (про те, що він розглядає питання про подання зимової допомоги гренландцям) заявив, що обслідування флори і фауни Гренландії свідчить про те, що вона ближче до західної, ніж до східної півкулі. Очевидно, підготовляється декларація уряду США про те, що оскільки Гренландія розташована в західній півкулі, то на неї поширюється доктрина Монрое.
За повідомленням агентства Юнайтед Пресс з Вашінгтона, Рузвельт розглядав "новий статут" Гренландії і Ісландії. Зайняття Данії Німеччиною ставить питання щодо майбутнього цих островів.
За повідомленням агентства Юнайтед Пресс, представник канадського уряду заявив в Оттаві, що Англія розглядає питання про передачу Канаді контролю над Гренландією. Канадська преса повідомляє, що канадські власті обговорюють питання про "подання допомоги" гренландцям.
Таким чином можливий конфлікт між США і Англією в зв'язку з їх претензіями на "захист" Гренландії від Німеччини.
До цього часу всю торгівлю з Гренландією тримала в своїх руках Данія, і вона не дозволяла іншим країнам торгувати з нею. Зайняття Німеччиною Данії ізолювало Гренландію, яка в основному залежить від постачання продовольством з Данії. Це дає привід Англії, Канаді і США обговорювати питання "Про подання допомоги гренляндцям". Колишні безробітні на стахановській вахті
В колишній Польщі М. Шпайзман, Я. Штейн, Б. Сеган і їх товариші були безробітними. Молодість свою вони марнували, шукаючи роботи. Разом з усім народом Західної України вони зустріли доблесну Червону Армію, як свою визволительницю. Сонце Сталінської Конституції засяяло для них.
У березні М. Шпайзман з групою його товаришів поїхав у Дніпропетровськ і поступив на роботу в будівельний цех Дніпропетровського заводу металургійного устаткування. Тут Шпайзман, Штейн і Сеган працюють малярами.
29 березня разом з іншими робітниками цеху М. Шпайзман і його товариші стали на стахановську вахту імені VI Сесії Верховної Ради СРСР.
Першого квітня бригада малярів, яку очолює М. Шпайзман, виконала свою виробничу норму на 200 процентів.
("Зоря", Дніпропетровськ). 