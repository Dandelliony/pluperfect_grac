◦ ◦ ◦ ◦ ◦ ◦ ◦ ◦ ◦ ◦

Відозва Єпископату Польщі трьох обрядів. Дня 26. IV. ц. р. відбулася у Варшаві під проводом кард. Гльонда конференція Єпископату Польщі, в якій взяло участь 31 владик усіх трьох обрядів. Конференція видала відозву до вірних, в якій взиває скріпити засоби оборони держави. Покликуючись на мирову відозву Св. Отця, владики заряджують у місяці травні відправляти у всіх святинях травневі богослуження в наміренні мира та за успіх держави; вкінці взивають усіх дітей жертвувати свої молитви підчас травневих богослужень за успіх держави та за згоду серед народів. Під відозвою підписані: митр. Андрей Шептицький, еп. Григорій Хомишин, еп. Йосафат Коциловський і апост. адміністратор Лемківщини о. Яків Медвецький.
Високопреподобний о. Ігумен Климентій Шептицький та Впр. о мітрат д-р Йосиф Сліпий виїхали 25. ц. м. до Риму.
Нова українська промислова станиця. На днях повстала у Винниках к. Львова українська фабрика содової води і лімоняд "Нектар", якої потребу відчувало вже давніше наше громадянство у Винниках та околиці. Нове підприємство є в руках молодого українського підприємця Романа Михайлова, який дає запоруку, що це підприємство гарно розвинеться, чого йому щиро бажаємо.
За петардовий замах на похід робітників. Перед окружним судом у Львові почався процес М. Пльодри, В. Ноги, Й. Ґонсєвича, А. Подолєца, Р. Янічека і Ф. Гринчишина, здебільша членів ендецької орґанізації "Праця Польска" за те, що обкидали зпоза огорожі політехніки петардами і камінням похід робітників підчас 1-травневого свята м. р. Тоді то від петард було 8 робітників ранених, з того 2-ох важко ранених, а саме: Ч. Каспрович і Т. Уршин, який остав калікою, бо відломки петарди покалічили праву руку. Підсудні не признаються до вини. 