◦ ◦ ◦ ◦ ◦ ◦ ◦

Німецька преса про радянсько-німецьку господарську угоду.
БЕРЛІН, 14 лютого (ТАРС). "Фелькішер Беобахтер" пише, що підписання радянсько-німецької господарської угоди розширяє, зміцнює і посилює співробітництво між обома країнами. "Мова йде про співробітництво не тільки на період війни, відмічає газета, але також і після її закінчення, коли вона матиме велике значення для німецького і радянського господарства. Величезна територія Радянського Союзу багата на сировину, в якій Німеччина відчуває і завжди буде відчувати нестачу. Німеччина з своїми промисловими можливостями може доставляти Радянському Союзу товари, в яких він відчуває потребу. Зрозуміло, побудований на цій основі товарообмін, може досягнути надзвичайно великого обігу. Безперспективність англійської блокади стала для нас очевидною".
Відкритий лист відомого фінського соціал-демократа Таннерові
СТОКГОЛЬМ, (ТАРС). "Ню даг" публікує відкритий лист, з яким 19 грудня звернувся до Таннера фінський соціал-демократ Маурі Рюемя, колишній соціал-демократичний депутат сейму і син колишнього члена уряду. "Ню даг" повідомляє, що за цей лист Рюемя, мобілізований як лікар, був арештований.
"Тривога за долю фінського народу, — пише Рюемя, примушує мене вдруге звернутися до тебе з цим листом. Я пишу лист приватним порядком, але опублікую його, щоб позбавити тебе і твоїх товаришів всякої можливості твердити, нібито свідома частина фінського пролетаріату підтримує вашу злополучну політику. Я пишу за фронтом, і ніхто не може сказати, що моє життя в небезпеці і що я роблю цей крок заради особистих інтересів. Я думаю про тисячі людей, яких ви хочете приректи на загибель. Злополучна політика фінської буржуазії привела фінський народ у таке становище, яке вимагає від нього багатьох жертв. Звертаюсь саме до тебе, бо вважаю, що ти винен більш, ніж хто інший. Протягом 20 років ти, не вважаючи на факти, систематично займався штрейкбрехерством, безперервно віддаляючись від цілей робітничого класу. Тепер ти очолюєш ту політику, яка не тільки явно і таємно заохочує ворожі дії проти Радянського Союзу, але й піддає нелюдським переслідуванням усіх тих, хто прагне до дружніх відносин з країною соціалізму. Тепер ти на вершині своєї кар'єри. Ти твердиш, нібито тебе втягли у війну всупереч твоєму бажанню. Чи не краще було б відкрито визнати, що твоя діяльність не могла привести до іншого результату? Як усі інші буржуа, ти вважав, що справа соціалізму не має майбутнього і що Радянський Союз зазнає краху. Зважаючи на те, що ти тепер досяг межі того, що становить мету твого життя, я хочу звернутися до тебе. Протягом 20 років ти провадив політику, спрямовану на розкол робітничого класу. Тепер ти захищаєш культуру так само, як Франко, демократію і гуманізм як Муссоліні, який обіцяв тобі прислати в Фінляндію офіцерів і льотчиків. І, звичайно, Маннергейм "приведе" тебе до великих цілей робітничого руху.
Повинен пояснити тобі, що пролетаріат Фінляндії посилають на війну проти його волі і що він бажає дружніх відносин з Радянським Союзом. Давно вже значна частина робітничих організацій не мала можливості провадити збори і висловлюватися проти рішень, які йдуть врозріз з інтересами робітничого класу. Я думаю, що в момент, коли ти одержиш цей лист, твоє ім'я вже буде заплямоване, як ім'я убивці, винного в смерті сотень робітників і селян. Подумай перш, ніж підвищити цю цифру до тисяч. Ти один з підбурювачів нинішньої війни. Краще, щоб ти якомога швидше пішов з історичної арени, очистивши місце тим, хто здатний її зайняти".
Румунський журналіст викриває дії англо-французського блоку у Фінляндії
БУХАРЕСТ, (ТАРС). В січневому номері щомісячного політико-економічного журналу "Віаца романяска" ("Румунське життя") у відділі воєнної хроніки вміщена стаття: "Російсько-фінляндський конфлікт". На загальному антирадянському фоні румунської преси ЦЯ Стаття звучить дисонансом. Стаття справила велике враження на громадську думку країни. Вона сильно не сподобалась румунському генеральному штабові. В результаті його протесту вчора "Тімпул" вмістила повідомлення, що ця стаття в журналі "Віаца романяска" "не являє думки редакції", що вона проскочила в наслідок недбалості і автор статті виключений з списків журналістів.
Журнал розкуповувався нарозхват і тепер його в продажу не можна знайти.
Автор статті пише: "Фінляндія, яка бореться з СРСР, була створена німецькими військами при допомозі Англії і Франції. Вони створили Фінляндію як плацдарм для боротьби з Радянською Росією. Включно до 1939 року генеральні штаби Англії і Франції тримали під опікою Фінляндію. Генерал Горт, головнокомандуючий англійською армією, був організатором фінляндської армії. Англійський генеральний штаб посилав у Фінляндію свої найкращі сили. Так звана "лінія Маннергейма" називається так помилково. Вона є справою рук англійського генерала Кірка".
Автор докладно викривав далі причини і цілі англійських імперіалістів, які стоять за спиною шюцкортівців.
"Своїми діями, — зазначає автор, — англійський генеральний штаб ясно довів свій намір зміцнити, в міру можливості, фінляндську педаль, з допомогою якої він зумів би в усякий час зробити найсильніший натиск на Ленінград. Під час англо-франко-радянських переговорів, які повинні були б закінчитися укладенням пакту, уряд Чемберлена не погодився відмовитись від своїх стратегічних позицій у районі Балтики, метою яких була, звичайно, Ленінградська область. У наслідок цього відмовлення, як і з інших причин, пакт не міг бути підписаний. Основи миру були висаджені в повітря, і перед керівниками СРСР стало завдання, якомога швидше визволити друге російське місто і північну радянську область від оточуючих його баз нападу. На фінляндській землі, таким чином, розгортається одна з глав традиційної антирадянської англійської політики, початої ще в 1917 році.
Як пояснити, що англійська дипломатія, не маючи можливості або не бажаючи подати воєнну допомогу Фінляндії, все ж підтримувала фінляндську відмову, хоч було ясно, що Росія наполягатиме на своїх умовах аж до застосування зброї? Гра англійської дипломатії мала певний смисл. Треба було всякими способами і будьякою ціною спровокувати таке становище, при якому можна було б представити Радянський Союз у ролі агресора. Війни ведуться не тільки при допомозі зброї, але й з урахуванням морального стану військ і нації. Позиція рішучого нейтралітету і заклики до миру з боку Москви стали незручними. Треба було створити диверсію, мобілізувати все для того, щоб невдоволення, створене війною, не обернулось проти урядів".
Автор статті дає таку характеристику Маннергейму:
"Маннергейм прийшов до влади через розстріли робітників, через терор, через убивства голодом жінок і дітей в концентраційних таборах. Навіть в Англії діяльність Маннергейма викликала огиду"...
Аналізуючи далі воєнні успіхи Червоної Армії, автор пише: "Генеральний штаб Червоної Армії зовсім не розраховував на блискавичний удар і успіх. Перед російською армією сучасні глибокі фортифікації, їх будували протягом чотирьох років три великі європейські держави, і все ж радянські війська вже пробили ці перешкоди в кількох пунктах, довівши, що вони здібна військова сила". 