Діяльність Львівського хліботресту

Львів, 27 січня.
Як при теплі домашнього вогнища
Після пронизливого, морозного вітру приємно, майже розкішно було опинитися нараз у затишному, добре нагрітому приміщенні. Атмосферу теплого затишшя зміцнював гострий запах свіжоспеченого хліба, що густо наповнював повітря. Зразу можна було почувати себе тут, як дома, і від першого кроку ціле довкілля настроювало добре й мимохіть збуджувало довір'я. Запах свіжого хліба, теплої муки й тіста — щось з атрибутів домашнього вогнища, хоч ціла обстанова доволі далека від домашньої. Замість зарум'яненої хазяйки з засуканими рукавами над діжею — здорова підойма з толоком, що з неменшою запопадливістю як найкраща хазяйка докладно вимішує й вивертає у величезному кітлі пахуче тісто. Напроти такі самі кітли з готовим уже тістом, праворуч у ряді кілька робітників у білих робочих убраннях. У прекрасному, безмовному порозумінні відбувається цілий процес праці. Розважують тісто, виробляють, уміщують у формах і передають у гаряче нутро до білости нагрітих печей. Все справно, швидко, як у прецизному годинниковому механізмі. На дію (чинність) кожного робітника припадає не більше, як невелика частина хвилини.
Механічна пекарня ч. 11 при Княжій вулиці (кол. Сапіги) 83 саме розпочала свою роботу в другу зміну.
— Наша пекарня побудована за найновішими зразками. Мукосійку й толок до вимішування тіста порушує мотор, печі нагріваються газом, — дає потрібні пояснення керівник п. Василь Мушак, про якого маємо інформації, що це один з найкращих і найбільш енергійних керівників у львівських пекарнях.
— Ми можемо виробити денно навіть 10 тонн хліба, але висота продукції звичайно залежить від запотребування. Пекарня працює на 3 зміни, затруднюючи 27-ох робітників. В одній зміні виробляємо около 2 тонни, що дає 1.600 штук хліба ваги 1 кг. 40 дкг.
Ми перейшли в протилежний кут пекарні, щоб зблизька приглянутись механічним печам, і наткнулись на цілу гору свіжо вийнятого хліба. Робітники увихались коло його впорядкування. Ще кілька дрібних етапів, і найбільші ласощі, присмак над присмаками опиниться в схвильованих долонях власників незреалізованих ще хлібних карток.
*
У пекарні ч. 12 при вул. Гловацького атмосфера ще більш зворушлива й поетична. Вправді технічні влаштування тут менш модерні (нагрівання печей деревом, не газом), зате продукція як у "Тисячі й одній ночі": 2.200 штук в одній зміні, значить денно в трьох змінах 6.600 штук пахучого з блискучою рожевою шкоринкою білого хліба! (Чи останні епітети відповідають витонченій уяві "ніжнопіднебінників"?).
В підручному блокноті поряд із поетичними поміченнями нотуємо декілька сухих цифр: хліб вироблюється із 75% житньої та 25% пшеничної муки; в пекарні працюють 32 робітники; пекарня заспокоює потреби 7-ох німецьких крамниць і 12 каварень та ресторанів.
На сьогодні досить знайомства з штудерним пекарським мистецтвом.
Від першого дня на пості
Вичекавши, аж дир. П. Гладкий, що виконує функції комісарського фервальтера у львівському хліботресті, закінчить телефонну розмову, ми поставили своє запитання, щоб упевнитись на сто відсотків у своєму припущенні.
— Скажіть, пане директоре, це, мабуть, українці зорганізували ціле постачання хлібом на м. Львів?
— Сейчас першого дня після вмашерування німецьких військ до Львова, нас три колишні "золотоколосівці", повинуючись вимозі громадянства, щоб займати місця й організувати роботу, уважали за відповідне піти на працю по своїй спеціяльності. В перших днях наша увага зосереджувалась на забезпеченні майна. Треба було перевести евіденцію, щоб запобігти всяким зловживанням і дібрати до роботи довірених людей.
— Чи припаси були достатні?
— Сировини було доволі, хоч природнім ходом речей, найважніші магазини пішли в розпорядження війська. Тодішня продукція хліба досягала 130 тонн денно. Сьогодні в 18 пекарнях продукуємо 80 тонн хліба денно, бо заспокоюємо потреби тільки цивільного населення.
Фаховість і праця — передусім
— В організаційному апараті установи, — продовжує дальше директор, — треба було перевести доволі далекойдучі зміни. Для кращої контролі роботи зредуковано відповідні райони, зменшено також персональний апарат. Сьогодні працює в нас около 800 людей (за большевицьких часів було їх около 4.000).
— Який тут відсоток українців?
— Кількість українців переходить 50% загального числа робітників. Велику увагу звертаємо на потрібне знання і кваліфікації у відповідних ділянках. Наші люди повинні зрозуміти, що в сьогоднішніх твердих часах втримуються на постах тільки висококваліфіковані й совісні робітники.
Без реклями
— Тільки, будь-ласка, — кидає ще на відхідному директор, — без зайвої реклями.
— При чому тут рекляма, ми ж тільки констатуємо.
Вийшовши з теплих бюр Хліботресту, ми з новим запасом енергії могли з успіхом протиставитись настирливому вітрові. В розіскреному морозом повітрі перебігали поспішно люди. У руках багатьох стрічних красувались рум'янобокі буханці хліба, що їх з неприховуваною радістю притискали до грудей щасливі власники.
Тоді приємно було пригадати, що це вже 70ий місяць завдяки хистові й відданій праці наших людей заспокоюється запотребування львівського населення найбільш необхідним продуктом. 