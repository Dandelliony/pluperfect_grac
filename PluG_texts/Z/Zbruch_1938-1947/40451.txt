◦ ◦ ◦ ◦ ◦ ◦ ◦

Дії англійської авіації
ЛОНДОН, 10. (ТАРС). У повідомленні міністерства авіації говориться, що в ніч на 9 серпня англійська авіація бомбардувала доки в Гамбургу, товарні склади в Гаммі, Сесті, Кельні, а також кілька німецьких аеродромів. Один англійський літак пропав без вісті. Як і в попередні нічні нальоти, англійські літаки продовжували скидати магнітні міни в гаванях і коло гирлів рік в Німеччині. Ці операції завдають серйозні шкоди німецькому судноплавству і розладнують нормальний рух суден.
Наліт німецьких літаків на Англію
ЛОНДОН, 10. (ТАРС). Англійське міністерство авіації і міністерство внутрішніх справ і внутрішньої безпеки в своєму комюніке повідомляють, що вчора вночі німецькі літаки зробили наліт на Англію і піддали бомбардуванню значне число районів. В одному з міст північно-західної Англії в результаті бомбардування зруйновано кілька будинків. Є поранені. В ряді місць південно-східної Англії і Уельса було також зруйновано кілька будинків.
Засідання мішаного італо-німецького урядового комітету
БЕРЛІН, 10. (ТАРС). Німецьке інформаційне бюро повідомляє, що "на наступному тижні в Берліні відбудеться одне з звичайних періодичних засідань мішаного італо-німецького урядового комітету, на якому розв'язуватимуться економічні питання.
Італьянська делегація, очолювана сенатором Джанніні, виїжджає завтра в Берлін. Переговори триватимуть коло тижня. В італьянських політичних колах підкреслюють, що безперервна інтенсифікація торгових взаємовідносин між державами осі набирає під час війни ще більшого значення".
Становище в Парижі
НЬЮ-ЙОРК, 10. (ТАРС). Агентство Ассошіейтед Пресс повідомляє з Парижа, що німецькі власті запропонували французам приступити до негайної реалізації програми громадських робіт і відкрити всі торгово-промислові підприємства, незалежно від того, чи повернулись їх власники чи ні. Агентство відмічає, що це розпорядження німецьких властей викликане наявністю в Парижі великого числа безробітних.
Румуно-болгарські переговори
НЬЮ-ЙОРК, 10. (ТАРС). Як повідомляє бухарестський кореспондент агентства Юнайтед Пресс, в офіціальних колах Бухареста заявляють, що Румунія і Болгарія в принципі договорились про розв'язання територіального спору в питанні про південну Добруджу на основі обміну населенням і передачі цієї території Болгарії.
Виступ Жігурту
БУХАРЕСТ, 10. (ТАРС). Румунське телеграфне агентство передає зміст виступу по радіо румунського прем'єр-міністра Жігурту, який присвятив свою промову угорсько-румунським і румуно-болгарським переговорам, що відбуваються.
Відмітивши, що політика зближення з державами осі вимагає від Румунії деяких жертв, Жігурту спинився на необхідності мирного врегулювання спірних питань з Угорщиною і Болгарією. За даними перепису 1930 року, — сказав Жігурту, — в Румунії живуть: 1.452 тис. угорців і 183 тис. болгар. В Болгарії є 83.000 румун, не рахуючи 100.000 в "чотирьохкутнику" (в південній Добруджі).
В Угорщині, за даними угорської статистики, налічується приблизно від 50 до 80 тис. румун. В Трансільванії налічується 3.207 тис. румун і приблизно 1.355 тис. угорців.
Для розв'язання спірних питань, сказав Жігурту, є два шляхи: відмовлення від територіальних вимог на основі остаточної угоди або ж обмін населенням, який потягне за собою невеликі територіальні уступки. На думку Жігурту, треба знайти "найкращий шлях між цими двома шляхами".
Говорячи про відносини з СРСР, Жігурту висловив надію на те, що відносини Румунії з СРСР розвиватимуться на основі найкращого сусідства. 