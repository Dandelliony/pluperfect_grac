Пригода у парку

Нарис
Петро Василишин, агент Туристичного Товариства, по цілоденнім безуспішнім відвідуванні нервових і рішучих (у грошових справах) міщухів, зайшов у міський город і спочив на лавочці. Ще гаразд не розглянувся довкруги, ще не налюбувався гарним та для нього так рідко доступним видом, коли біля нього засіла молоденька панночка. Заки вспів він щонебудь зрозуміти, почала говорити:
— Яка благодать для людей, що природа ущасливлює нас щорічно літом. Яка це благодать для нас! Ось на приклад ви тепер, пане, сидите у сквері, любуєтесь гарними квітками, слухаєте щебету птахів, впиваєтесь сонцем. Ви розумієте. Та ще краще провести літо десь над морем, чи в горах, десь далеко від туркоту міста, далеко від міського бруду. Десь серед чистої природи, серед безмірного світу можна злучитись із природою, з цілим світом і забути всі повседневні турботи. На приклад море. Понад вами й під вами лиш безкраї безодні, що, злучені на обрії, творять чародійний світик: вгорі сонце грає притишено на скрипках а в долині любуєтесь ви землею та життям.
— Але — пробував перебити здивований Василишин, та незнакома панна, що відразу дала доказ своєї краснорічивості, навіть не думала замовкнути.
— Так, так — говорила вона — ви мене не знаєте. Я забула вам представитись. Я агентка Товариства Подорожей. Вас дивує певно, чому я так захвалюю літо. Отже по-перше я сама зачарована ним. Подумайте та усвідоміть собі, що за краса. Та найкраще таке серед природи. Ось хочби у горах. Усюди зелень. Узбіччя прикриті стародавніми борами, серед яких можете вповні виявити свої почування, свою душу. Гірські гіганти, що своїми шпилями сягають небес, поневільно полонять вас і виносять у гору. І ви під шум борів, під клекіт водопадів, під шепотіння гірських потоків молитесь у душі перед величчю природи.
— Але — знову пробував Василишин, лише безуспішно. Незнайома старалась не замовкати та щораз більшою бесідливістю переконати.
— Але... — Я розумію — говорила вона. — Вам трудно вибратись. Не любите натовпу в поїздах і на стаціях, не любите, чи не маєте часу подбати про зорганізування подорожі. Та подумайте — наше товариство займається саме організуванням таких поїздок. Ви нічим не журитесь, лиш повідомляєте нас про те, що хочете виїхати. Наприклад до Черча. А вже чергового дня маєте все полагоджене: доручують вам білет, висилають речі та ви всідаєте спокійно в купе та приїздите до готового помешкання. Що за вигода, правда?
— Хі, хі, хі — сміявся Василишин, даремно стараючись перебити агентці.
— Чи ж не помагає воно громадянам видістатись із міських брудів та злучитися з природою.
— Хі, хі, хі — сміявся Василишин.
— Ще нині ви зайняті справами, ще нині працюєте в місті, та тільки повідомляєте нас про намір виїзду. А завтра всідаєте вже в поїзд і без заходу і труду вміщуєтесь на літниську. Вже завтра купаєтесь досхочу в сонці і в воді.
Ось, прошу, листок зголошення. Прошу, тут записуєте прізвище й професію, тут адресу, а ось тут місцевість, куди — та дата, коли бажаєте виїхати.
— Хі, хі, хі...
— Ви усміхаєтесь. Правда, як це все гарно владнане, як безмежно корисно й вигідно. Справді, будете нам вічно вдячні та всім знайомим і незнайомим нас поручите. Прошу ласкаво, подайте своє прізвище.
— Петро Василишин, агент Туристичного Товариства — прозвучала врочиста відповідь.
Іреней Верес 