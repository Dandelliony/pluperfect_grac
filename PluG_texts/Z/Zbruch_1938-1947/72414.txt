Франко та Лисенко

Д-р Василь Витвицький: "Взаємини М. Лисенка з І. Франком". Українське Видавництво. Краків—Львів, 1942 р. 40 стор. великої вісімки.
Львів, 28 жовтня.
Взаємини між двома великими постатями українського культурного життя, Іваном Франком і Миколою Лисенком — тема надзвичайно цікава. Зваживши велику ролю, яку вони оба відіграли в українському національному піднесенні в тому більш-менш самому часі, ці взаємини можуть характеризувати загально взаємини України з Галичиною у час національного відродження. Книжка д-ра Витвицького оперта передусім на листуванні Лисенка з Франком (чи радше Лисенків із Франками, бо використані теж листи Лисенкової та Франкової), скромно заторкуючи за матеріяли тодішної друкованої літератури. І коли зв'язки Лисенка з галицькими українцями почались досить рано, бо ще з часу його переїзду через Галичину з Києва у Ляйпціґ у вересні 1867 р., взаємини з Франком датувати можна від появи біографічної статті про Лисенка з портретом композитора у видаванім Франком та Белеєм "Світі" 1881 року. Та справжні дружні відносини між обома культурними діячами почались підчас перебування Франка у Києві 1885 р. З того часу почалось теж їхнє листування, що обіймає час двох десятиріч.
Листування між Франком і Лисенком поділяється щодо змісту на два роди. В першому в 1885—7 рр. головною темою листування є справи музичного життя в Галичині, в другому в 1894—1902 рр. справа друку Кулішевих перекладів драм Шекспіра. Багато особистого матеріялу та й багатий вибір листів, які збереглись у Франковому архіві, дають ширший і загальніший образ взаємин між обома діячами. Вправді автор не задумував дати якоїсь психологічної зарисівки обох постатей, як це буває в деяких творах цього характеру, але як само листування, так і пояснення і введення автора — відомого лисенкознавця дають цікаву і оригінальну картину, яка й помагає відтворити обставини, в яких жили Лисенко і Франко. Так і бачиться зі сторінок книжки, що взаємини великого письменника та великого композитора, які випливали зі замилування обох до народної творчости, до народної пісні, поглиблювали музичні заінтересування у письменника (Франко забирав публично голос у музичних справах) та письменницькі у Лисенка й у загальному ще більше розгортали творчий полет обох великих мужів. У листуванні автор книжки задержав правопис ориґіналів, що й має значення для пізнання розвою українського правопису, якому не лише Франко, але й Лисенко приділював велику увагу. Книжка, як це звичайно буває з книжками про великих людей, має не лиш вартість для спеціялістів, але здобуде своєю темою собі й ширшого читача. В 100-ті роковини від дня народження великого композитора вона, побіч книжки проф. Віктора Андрієвського, є доказом пієтизму для Миколи Лисенка та відзначенням ювілею. Та вона теж є замітним вкладом у монографію взаємин між Україною та Галичиною в ХІХ-му столітті, монографію, якої справді дуже треба.
(от). 