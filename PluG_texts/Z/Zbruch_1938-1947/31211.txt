В Будинку Народної Творчості. — 

В Будинку Народної Творчості
Львівський обласний Будинок Народної Творчості провадить зараз велику організаційну роботу. При Будинку Народної Творчості організовується обласна художня рада. Буде організований ансамбль пісні і танцю.
Розгортається велика робота по видавництву п'єс, методичних брошур, збірок українських, польських і єврейських народних пісень та пісень народів Радянського Союзу. Для підготовки керівників самодіяльних гуртків буде проведено семінар.
1 січня в Будинку Народної Творчості відбулася перша нарада активу самодіяльних гуртків фабрик і заводів. У ній взяло участь 90 чоловік. Присутні прослухали доповідь про роботу самодіяльних гуртків і обмінялися досвідом роботи.
Для того, щоб провести облік самодіяльних гуртків та окремих художників, співаків і вишивальниць, до районів вислано інспекторів методистів. Вони проведуть також консультаційну роботу з керівниками самодіяльних гуртків.
Неопублікована повість Панаса Мирного
У відділі рукописів Інституту літератури Академії наук УРСР зберігається чернетка ніде неопублікованої досі повісті класика української літератури Панаса Мирного — "Голодна воля", написаної ним на початку 80 років ХІХ століття.
Яскраво і правдиво викриває автор класову суть реформи 1861 року, яка "визволила селян також і від "землі". Воля "виявилась для них "голодною".
Центральна фігура повісті — селянин-бунтар Василь.
У 1940 році повість буде вперше надрукована в журналі "Радянська Література" і в наукових записках Інституту літератури Академії Наук УРСР "Радянське літературознавство". (РАТАУ). 