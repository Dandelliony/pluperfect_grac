◦ ◦ ◦ ◦ ◦ ◦ ◦ ◦ ◦ ◦

Гостра промова прем. Чемберлєна.
Прем. Чемберлєн виголосив у пятницю вечором велику промову у свому родинному місті Бірмінґґемі на тему подій в середущій Европі. Останні події, заявив премієр — потрясли світом дуже сильно. Який буде остаточний наслідок цих подій, годі нині передбачити, але нема сумніву, що наслідки будуть дійсно далекосяглі. Далі прем. Чемберлєн полємізував зі закидами инших політиків і преси, будьтоби події, що їх жертвою стала Чехословаччина, були безпосереднім наслідком політики мінхенського порозуміння і що він поносить вину за це. Чемберлєн підкреслив, що такі висновки на його думку неправильні. Головною метою його візити в Гітлєра була спроба врятувати мир. Мету осягнено і під цим оглядом Чемберлєн не думає боронити своєї політики. Вже тоді на його думку була неможлива ніяка реконструкція такої Чехо-Словаччини, яку покликав до життя версайський трактат. Щож торкається політики стабілізації мира, завданням цієї політики було те, щоб ніодна з великодержав не змагала до панування над другими і щоб евентуальні спроби можна було вирішувати мирно. Пригадавши запевнення Гітлєра, що його територіяльні амбіції по прилученні судетських німців до Німеччини остаточно заспокоєні і що він не думає прилучувати до Німеччини ніяких чужих народів, Чемберлєн ствердив, що Гітлєр сам з власної волі заключив з ним порозуміння, погоджуючись на мирові переговори. Тому можна було сподіватися, що Гітлєр далі не посунеться. Чемберлєн висловив своє глибоке розчарування, що його мирні надії розвіялися. Щож сталося зі засадою самовизначення, за яку Гітлєр так довго сперечався зі мною у Берхтесґаден — запитав Чемберлєн з іронією? Премієр висловив свій погляд, що останні події підкопали глибоко надії на майбутнє. Події з останнього тижня є в яскравій суперечности зі засадами, що їх дотепер проголошував німецький уряд. Внаслідок витвореної ситуації В. Британія звернеться передовсім до своїх доміній і до Франції. Інші уряди хай теж знають, що В. Британія зацікавлена подіями в полуднево-східній Европі. Не можу згодитися на те, щоби В. Британія заанґажувалася заздалегідь до нових зобовязань у випадках, що їх годі ясно означити. Одначе помиляються ті, які міркують, що анґлійський нарід утратив свій характер, свою силу. Анґлія не потребує тратити відваги, бо вона тепер сильніша ніж пів року тому. Німецький нарід буде ще колись жалувати тої політики, що її веде теперішній німецький уряд.
Відкликали бритійського і французького амбасадора з Берліна.
Сер Джон Саймон заявив, що німецький амбасадор повідомив урядово міністра Галіфакса про теперішню ситуацію в Чехословаччині. Бритійський уряд порозуміється в цій справі з французьким урядом. На запит, чи бритійський уряд уже має якесь рішення що-до становища свого амбасадора в Берліні, чи його відкличуть, щоб він дав пояснення, чи він остаточно покине своє становище, Джон Саймон відповів, що цю справу тепер спеціяльно розглядають. Крім того Джон Саймон відповів, що одною зі справ порозуміння між Францією та Великою Британією є саме протест, що його мали б зложити.
Бритійський амбасадор в Берліні Гендерсон виїхав до Льондону. Коли він вернеться і чи взагалі вернеться до Берліна, невідомо. Подають теж, що французький амбасадор Кульондр виїхав до Парижа. Чеський посол у Вашинґтоні відмовився передати німцям посольство.
З Вашинґтону повідомляють, що тамошній чехословацький посол відмовився передати представникам німецької амбасади чехословацьке посольство з архівами, заявляючи, що мусить мати відповідне письмо президента Гахи. Паризький представник Чехословаччини теж відмовився передати посольство німцям. Чехословацький посол у Москві заявив німецькому представникові, що він уже зголосив був свою димісію та що всі документи попалив. За прикладом згаданих послів пішов теж і чехословацький посол у Льондоні. Ця справа починає неприємно для Німеччини ускладнюватися.
Хорвати лишаються власної армії.
РИМ, 17. III. У Римі слідкують із найбільшою увагою за розвитком подій в Югославії та хід переговорів між урядом та представниками хорватів.
На підставі вісток, які прийшли до Риму, хорвати домагаються не тільки повної автономії, але теж права до власного війська. Своє домагання мотивують вони тим, що тільки хорватська армія може дати запоруку, що автономія краю буде збережена. З цілої італійської преси таку вістку подало тільки "Попольо ді Італія".
Гітлєр у Братиславі.
ПАТ. подає, що Гітлєр виїхав із Брна до Відня, відки він виїде, як кажуть у добре поінформованих політичних колах, до Братислави, щоб говорити з премієром Тісом.
Гітлєр взиває до себе Гортія.
З Парижа повідомляють, що канцлєр Гітлєр візвав до себе мадярського реґента Гортія на переговори. Що має бути темою переговорів, французьке джерело не подає. Найхарактеристичніше в цій вістці, якщо вона правдива, що Гітлєр взиває до себе реґента, який у дійсности репрезентує в Мадярщині королівську владу.
Ґенерал Сирови на авдієнції в Гітлєра.
ПРАГА. Урядово повідомляють, що ґен. Сирови є в Празі та в четвер був на авдієнції в канцлєра Гітлєра. Розмова була "дуже приязна". 