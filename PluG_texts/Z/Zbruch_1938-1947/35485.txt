◦ ◦ ◦ ◦ ◦ ◦ ◦

Англійські повідомлення
ЛОНДОН, 26. (ТАРС). Як передає агентство Рейтер, англійські і норвежські війська повільно змикають кільце навколо Нарвіка.
На фронті коло Тронгейма в 50 кілометрах на південь від Намсоса відбуваються вперті бої. За деякими відомостями, німецькі війська досягли Коппанга, в 190 км на північ від Осло і просуваються далі.
За повідомленнями шведських газет, німецькі війська висилають вперед одного або двох мотоциклістів, що, як правило, обстрілюються норвежцями. Таким чином вдається виявити норвежські засади, після чого німецькі війська обходять з флангів споруджені норвежцями на шляхах кулеметні гнізда.
Шведська газета "Афтонбладет" передає, що вчора вночі в районі Тронгейма тривали сильні бої між англійськими авангардами і німецькими військами. Дії німців підтримуються гарматами крейсера і двох есмінців, що проникли вглиб Тронгейм-Фіорда.
Стокгольмський кореспондент агентства Рейтер передає, що німецькі війська вчора ввечері зайняли Рерус, в 100 км на південний схід від Тронгейма і просуваються до залізничного вузла Стерен.
Як передає агентство Рейтер, в районі на південь від Тронгейма під натиском ворога англо-французькі війська залишили позиції, які вони займали раніше поблизу Ліллехаммера.
ЛОНДОН, 26 (ТАРС). Агентство Рейтер передає:
Загін англійських сил, розташованих в районі Намсоса, що просунувся в напрямі до Тронгейма, був змушений незабаром відійти назад. Прибулі в цей район німецькі підкріплення створили загрозу відрізати цей загін від основних сил. Англійські війська зазнали деяких втрат.
24 квітня німецькі частини атакували норвежські позиції в південній частині долини Гудбрандсдален. Норвежські війська відійшли на заздалегідь приготовлені позиції. Німецька авіація продовжувала бомбардувати комунікації норвежських військ. Три німецьких літаки були збиті і один зробив вимушену посадку.
Наступ англо-французських військ через Стейнк'єр до Тронгейма уповільнився.
На північ від Нарвіка тривають сутички між невеликими загонами німецьких і англо-французськнх військ.
В центральній Норвегії німецькі війська, що оперують на північ від Осло, продовжують свій наступ.
Американські повідомлення
НЬЮ-ЙОРК, 25. (ТАРС). За повідомленням агентства Юнайтед Пресс, німецькі моторизовані частини просунулись на 55 миль в долині Естердален, досягши Тенсета в 28 милях на південь від Рероса. Розбиті між Єльверумом і Рена норвежські війська взяті в полон. Німецькі війська, що наступають з Тронгейма, просунулись на 20 миль і досягли Мелхюса в 55 милях на північ від Рероса.
Як повідомляє агентство Ассошіейтед Пресс, німці просунулись на 125 миль від Опхуса. Три німецьких есмінці вибили з Стейнк’єра союзників, які відступили на 6 миль. Німці піддали повітряному бомбардуванню і знищили поїзд з норвежськими військами між Реросом і Течсетом.
НЬЮ-ЙОРК, 26. (ТАРС). Газета "Нью-Йорк Пост" передає, що англійські війська, які висадилися в Тронгеймі, складалися з батальйону територіальних військ, батальйону легкої піхоти в кількості 1.500 чоловік без зенітних гармат, літаків і артилерії. "Погано озброєні англійські війська, — пише газета, — кинуті в сніги і грязь проти німецьких руйнувальних знарядь війни. Більшість англійських солдатів тільки рік знаходяться на військовій службі і недосвідчені. Вони вже дорого заплатили за велику воєнну помилку Лондона".
На західному фронті.
ПАРИЖ, 26. (ТАРС). Учора ввечері офіціально повідомлялось, що в районі Вогезів французський загін примусив втекти загін противника, що влаштував засаду недалеко від французських постів, і що в Скагерраку французькі контр-міноносці потопили два німецьких патрульних кораблі.
Сьогодні вранці відмічається діяльність артилерії в районі ріки Саар.
Німеччина поставляє вугілля Швеції
БЕРЛІН, 25. (ТАРС). Газета "Дейче Альгемейне Цейтунг" повідомляє, що в стокгольмській гавані знаходяться тепер 15 німецьких пароплавів, які прибули сюди з вугіллям для Швеції. Газета відмічає, що прибуття німецьких пароплавів викликало великий інтерес у шведів, бо Німеччина, не зважаючи на льодову обстановку, зуміла дуже швидко переправити такий великий транспорт. Вугілля було відправлене через Данціг, Штеттін і Бремен.
Відставка бельгійського уряду.
БРЮССЕЛЬ, 26. (ТАРС). Сьогодні прем'єр П’єрло вручив королю заяву про відставку кабінету. Кабінет вирішив подати у відставку вчора ввечері після голосування в палаті депутатів бюджету міністерства освіти, коли більшість депутатів-лібералів, що мають в палаті 29 мандатів, виступили проти прийняття бюджету.
В кабінет П’єрло входили представники трьох партій (католиків, лібералів і соціалістів). 