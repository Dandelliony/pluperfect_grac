В допомогу братам

Завдяки перемінам, що настали з війною, Холмщина і Підляшшя врятувались від загибелі, від цілковитого винародовлення. Сталось це і завдяки усім тим втікачам з Галичини й Волині, які рятуючись перед большевиками найшли на цих землях захист і працю. Вартісніша частина тієї еміграції, особливо ті її члени, що не займалися продукцією тріскучих "патріотичних" фраз, лише щоденною послідовною роботою, з енергією і посвятою взялись освідомлювати призабутих наших холмщан і підляшан. За несповна два роки виконано там величезну культурно-національну роботу, яка дала вже наглядні корисні наслідки. Ці терени покрились мережою шкіл, УОТ-ів, кооператив та Українських Комітетів. Пробудилася приспана українська національна свідомість населення. Розміри тієї освідомної праці та її наслідки могтиме оцінити якслід щойно майбутній історик. Одначе вже тепер можна сказати, що хоч рівень національної свідомости й організованости українського населення Холмщини та Підляшшя значно піднісся, то все ж таки за два роки, та ще й у воєнному часі, не можна було довести Холмщину і Підляшшя до такого стану національної свідомости, щоб ці землі тільки власними силами могли дальше розвиватись. Їм необхідна ще наша дальша допомога, бо ж винищування української національної стихії царською Росією й опісля за польських часів тривало там десятки років. Тому денаціоналізація зробила там була значно більші спустошення ніж деінде.
Багато з культурно-освітніх працівників, що трудились там у 1939-1941 рр., після прогнання большевиків з Галичини покинули Холмщину й Підляшшя та вернулись до Галичини чи на Волинь, часто самовільно і без попередження, залишаючи своє дотеперішнє місце праці. Своєї місцевої інтелігенції ще нема настільки, щоб вона могла задоволити всі культурно-національні і суспільно-економічні потреби західних наших земель. Розпочатої і так гарно веденої донедавна праці нема кому продовжувати. Галичина знов мусить тут поспішити з допомогою та бодай частинно зменшити те розчарування і жаль українського населення Холмщини та Підляшшя до тих, що їх несподівано покинули, гнані уявленням про "великі перспективи".
По містах та селах Холмщини і Підляшшя відчувається дошкульний брак інтелігентних робітників у Допомогових Комітетах, кооперативах, УОТ-ах та особливо вчителів по школах. Це тимбільше, що залишені організації й установи не можуть заспокоїти потреби в людях місцевим елементом, бо розбуджена українська національна свідомість українського населення Холмщини і Підляшшя виявляє чимраз більші національні, культурно-освітні і суспільно-національні вимоги. Не забуваймо, що й національна свідомість не є ще в деяких околицях Холмщини й Підляшшя стільки стійка і глибока, щоб її не могли захитати, або знову приспати ворожі впливи.
Умовини на Холмщині й Підляшші дуже сприятливі, бо дають не тільки моральне вдоволення з осягів культурно-освітньої та суспільно-економічної праці, але із матеріяльного боку вони кращі, ніж у Галичині. Холмщина — це родюча, багата країна, нарід щирий, прихильний та спрагнений свого рідного українського слова, поради, допомоги і рідного проводу. Тому особливо для молодих, енергійних, але цих розважних та досвідчених працівників є там місця доволі.
Ми, галицькі українці, не зважаючи на спустошення, які вчинили в нас большевики, все ж таки маємо більше інтелігентних людей до праці, ніж ці північно-західні землі, а тому мусимо допомогти їм. Туди повинні їхати на працю ті галицькі ідейні українці, які розуміють національні потреби в цілій ширині та мають при тому охоту поширити й поглибити знання української території, людей, збагатити свій життєвий і фаховий досвід та виявити свою проворність і корисність для нації.
І ми певні в тому, що таких ідейних працівників, які виберуться туди знайдеться чимало. В Галичині по містах і містечках бувають ще інтелігенти, які не все мають відповідну працю, або мають її тільки доривочно, хвилево, з якої часто й не можуть проіснувати.
В умовинах такої дійсности, краще, щоб вони їхали в Холмщину і Підляшшя на допомогу братам, які ждуть на них, які приймуть їх з отвертими руками. З цього вийде подвійна користь. Для загальної справи і для них самих. Там лежить ще облогом народня нива, чекаючи трудячих рук, там забезпечений прожиток, для тих, які його в себе не мають, або за ним шукають, зайво витрачуючи час, а хотіли б працювати. Тому і нема чого довго їм надумуватись. Вони повинні ще тепер під осінь, коли пічнеться найкраща пора для такої праці переїхати на Холмщину чи Підляшшя. Це тим легше зробити, що тією справою займається Організаційний Відділ УЦК у Львові, при вул. Парковій 10, і дасть всі потрібні інформації, якщо до нього звернутись.         
М. П. 