◦ ◦ ◦ ◦

Обов'язок вивішування цін. Львів, 12-го лютого. Зарядження Уряду Укладу Цін, видане на внесення Групи Руху Сторонніх при Господарській Групі Гостинничо-Готелярського Промислу й Живцевої Господарки, містить між іншим постанову, на основі якої фірми тієї галузі промислу обов'язані вивісити, або на зовні льокалю, або в одному з виставових вікон цінник усіх гарячих страв, які подають у льокалі. Звертається увагу, що цю постанову треба безумовно виконувати й всі фірми, які до тієї пори цього не зробили, мусять виконати це негайно і щоденно у відповідному місці вивішувати свої цінники.   Де і як старатися про приділ марок на залізо. Львів, 12-го лютого. Внесення про приділ марок на залізо треба подавати до приналежної Окружної Групи Ремесло. До цього мають право тільки ремісники, що ведуть варстат з ділянки металевого ремесла, напр. власники слюсарень, кузень і т. д., що або одержали приватні замовлення або їм потрібне залізо для вивінування варстату, доповнення приладдя і т. д. Внесення писати на спеціяльному формулярі, що його можна дістати в кожній Окружній Групі Ремесла. Є два роди формулярів. Перший обов'язує для приділу марок на залізо для контингентів, що не переступав 30 кг., другий для контингентів поверх 30 кг. До внесення про приділ марок на залізо, що потрібне для виконання приватного замовлення, треба долучити доказ одержання цього замовлення.   Колядки. Хор питомців Духовної Семінарії у Львові під диригентурою п. Володимира Панасюка відспіває низку колядок підчас читаної Служби Божої т. зв. "дванадцятки" в храмі Преображення в неділю, 13-го ц. м.   Відкликання вечора. Другий вечір зприводу ювілею О. Олеся, заповіджений на день 14-го лютого, не відбудеться. Новий реченець подамо своєчасно до відома.   Живопліт заступає дерево і залізо. Львів, 12-го лютого. Щоб зробити огорожу довкола дому, городу, чи іншої нерухомости, треба дроту, палів, дерева, і т. д. Деякі з цих матеріялів трудно сьогодні дістати або й взагалі неможливо. Тому мусимо шукати іншого виходу, маючи на увазі також естетичний вигляд огорожі. Це найкраще зробить живопліт. Для цього добре підходить м. ін. глід, пільний клен, дерен і японська піґва. Рослину засаджуємо в рови, глибиною найвище до 60 цм.   "Дружина". Львів, 12 лютого. Відома нам з вистав Львівського Театру комедія мадярського письменника Й. Бокая появилась тепер на екрані кінотеатру "Одеон". — актуальна тема вірности в подружжі і т. зв. "трикутника", чи навіть "чотирокутника" в подружжі — в цьому фільмі проведена дещо гротесково та й згідно з моральними законами. Тим, хто бачив комедію Бокая в театрі, варто буде прирівняти її з фільмом ще й тому, що грають тут такі добрі актори, як Віллі Фрітч і Єнні Юбо.   Львівські вісті 