Рік тому

Краків, 23. серпня 1940
23. серпня 1939 р. складено у Москві короткий писаний акт: всього рівно 30 рядків книжкового друку. Під ними два мужі поклали свої підписи: "За уряд німецької Держави Рібентроп" і "З уповноваження уряду СССР Молотов". Наголовок того документу: "Пакт неаґресій між Німеччиною та Союзом Соціялістичних Радянських Републик, 23. серпня 1939". У коротких 7-ми статтях обидві договірні сторони заявляють, що одна проти другої не буде виступати з ніякою зачіпною акцією, що в ніякій формі не будуть помагати третій державі, яка заатакувала б одну з них, що лише мирним шляхом серед приязної виміни думок розвязуватимуть спірні питання, якщо вони виринули б, та що підписують той договір на 10 літ, з тим, що коли на рік перед його кінцем ніодна сторона його не виповість, то він автоматично продовжується на дальших літ 5.
Ніби такий самий договір, яких було вже чимало у післяверсайському часі. А проте зовсім інший. Перша й найбільш суттєва різниця між ними та різними іншими пактами неаґресії була та, що — прийнятий у хвилині, коли міжнародня кріза досягла свого шпилю — не був ні якою пустою маніфестацією ані демонстрацією, лише мав на увазі наскрізь практичні завдання, з величезними наслідками вже у своїй найближчій будуччині. Цей договір заважив на долі Польщі, балтійських держав, великої Румунії, українців, білорусинів. — Очевидно, названі держави могли ще врятувати свою екзистенцію тоді, коли б в останній хвилині Анґлія була відмовилась від своїх "традиційних" амбіцій на европейському суходолі та перестала підюджувати Польщу. Бо зрештою не йшло ані про Польщу, ані про Балтик. Річ ішла про те, щоб обмежити велико-бритійські впливи, річ ішла про остаточну й засадничу ревізію версайської політичної системи.
Побачивши, що мусить дійти до збройного зудару з великодержавами европейського Заходу, Німеччина зреалізувала заповіт Бісмарка: забезпечила собі фронт зі сходу. Відбити миттю Совітську Росію західнім суперникам, які довгими місяцями залицялися у Москві, це був "майстерштик" німецької дипльоматії! Це був такий неочікуваний і дипльоматично мистецькийхід, що анґлійська, француська та польська політика не вірили в нього та злегковажили собі його. Анґлія і Польща на смертельну небезпеку, якою був отой пакт з 23. серпня, відповіли пустою демонстрацією, якою був анґльо-польський пакт взаємної допомоги з 25. серпня 1939 р. Небезпека стала траґічною для них дійсністю, демонстрація розвіялась, як дим.
Німецько-совітський пакт був чимось більше, ніж клаптиком паперу. Був чимось більше ніж навіть IV. поділ Польщі. — Він був запереченням тези, що ідеольоґія та політика, це те саме. Показалося ще раз, що державами кермують не ідеольоґічні доктрини, лише життєві інтереси.
Показалося теж, що у політиці, у справжній політиці, якою кермують державні мужі на історичну мірку — сентимент направду не грає ніякої ролі: грає її тільки і виключно — розум...
І тому роковини події з 23. серпня 1939 р. такі важні, що слід згадати про них без огляду на те, хто з якими почуваннями згадує про них. І коли годі казати про всі многогранні сторінки тієї події, то в усякому разі треба пригадати саму подію. 