Чужі звички і норови

Щодня до Львівської міськради заходять сотні відвідувачів. До голови міськради, його заступника, завідуючих відділами люди приходять з якими хочете справами... І що тут дивного. Міськрада — орган влади і люди, що працюють тут, зобов'язані вислуховувати і реагувати на запити трудящих. Тому й відвідувачів багато. Та будемо одвертими. Не так уже легко потрапити до кабінету не то що голови міськради, а навіть до першого-ліпшого завідуючого відділом. Не кожному відвідувачеві вдасться проскочити через коридори, щоб не затримали поставлені біля кожних дверей застави.
Ось жінка, одержавши у загальній прийомній папірець до торгового відділу, піднялася по східцях на перший поверх і вже хотіла завернути по коридору. Та дужа рука вхопила її за комір.
— Не вільно, громадянко!
Жінка аж здригнула, побачивши перед собою здоровенного чолов'ягу в чорному форменному вбранні.
— Чому не вільно? В мене картка є.
— Картка, — випускаючи комір, понизивши голос, говорив чоловік у форменці, — є картка, тоді йдіть...
На другому поверсі жінку спіткало таке ж лихо. Знову дужа рука вп'ялася в комір пальто. Знову прогримів бас:
— Не вільно!
Жінка обернулася і зустрілася з поглядом такого ж здоровенного чолов'яги.
Зробивши ще кілька кроків з нею повторилась така ж історія. Ще раз дісталося хутровому комірові. Аж ось і двері з табличкою: "Торговий відділ міськради". Біля них товпився великий гурт людей. В центрі стояла здоровенна людина і погордливо оглядалась навкруги. Вона не прислухалася навіть до благальних голосів відвідувачів пропустити їх до кабінету завідуючого торговим відділом тов. Пушкаря. Увага її була сконцентрована на потилицях і комірах. Коли хто з присутніх осмілювався відчинити двері кабінету, вона з спритністю Мішерінова, героя оповідання "Будка" Г.Успенського, хапала смільчака за комір і відволікала геть. Мовляв, знай своє місце. Інколи від неї можна було чути:
— Наказ не пускати!
І знову Мішерінов ставав біля дверей кабінету, продовжував вдивлятися в потилиці. І, нарешті, націлився. До дверей кабінету підійшла тов. Марія Соляк — депутат Народних Зборів Західної України. Необізнана з порядками, які існують в міськраді, вона навіть наважилась відкрити двері, бажаючи поговорити з заступником завідуючого міськторгу. І за це поплатилася. Мішерінов кинувся на неї і що було сили відкинув її геть. Зробивши справу, він, не кваплячись, знову став біля дверей.
Не бажаючи, щоб з ними трапилось те, що з Марією Соляк, відвідувачі швидко залишали приміщення прийомної. Мішерінов (у міськраді його знають як Джобу) полегшено зітхнув і присів на стілець.
У свій час Кузьма Прутков вирік дотепний афоризм: голову дано людині для того, щоб вона не ходила догори ногами. Голови окремих працівників міськради мають очі, а проте не помічають хто їх оточує, не помічають того, що в радянській установі культивуються дикі, чужі нам звички і норови. 
Г. Гаркавенко.     