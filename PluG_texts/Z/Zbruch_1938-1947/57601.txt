◦ ◦ ◦ ◦ ◦

Нова адреса паспортного бюро. Паспортне бюро, що мало приміщення при вул. Дистрикту 16 (давніше Чарнецького) перенеслось і міститься тепер при вул. Підвалля (Ам Грабен) ч. 3. Паспортне бюро видає перепустки для виїжджаючих поза межі Галичини.
Нові назви вулиць. В дальшому переіменовуванні вулиць у Львові вул. Рутовського одержала назву Довгої (Лянгегассе), вул. Собіського — Королівської (Кенігштр.), вул. Ягайлонська — Поліції (Штрассе дер Поліцай), вул. Сербська — Хорватської (Кроатенштр.), вул. Міцкевича — Паркової (Паркштр.), вул. 3-го Травня одержала назву вул. 29 червня (29 Юні).
У 56 кімнаті в ратуші. У 56 кімнаті в ратуші велике оживлення. Десятки людей переходить крізь цю простору залю, щоб скласти зголошення на дозвіл привезти картоплю до Львова із провінції. Там одержують вони спеціяльні блянкети в німецькій мові. На цьому блянкеті крім свого прізвища й адреси мусять теж подати прізвище та адресу продавця. Ці зголошення приймає Господарський відділ Управи м. Львова щодня від 9—12. Посвідки на привіз картопель видаються від 12—13.
Як одержати дозвіл на взуття? Щоб могти закупити взуття, треба внести заяву до Господарського відділу Управи м. Львова (кімн. 33). Таку заяву може вносити лише той, хто справді потребує черевиків. Справу взуття полагоджує теж Господарський відділ при Губернаторстві, що тепер приміщений при вул. Поліції (давніше Ягайлонській) ч. 20. Покищо обидва ці уряди спинили видачу згаданих дозволів. У Господарському відділі при вул. Поліції зачнуть їх видавати вже від листопада.
Автобус до Перемишля. Між Львовом і Перемишлем курсує автобус. Ним можуть користуватись військові і громадяни німецької національності. Коли в автобусі є вільні місця, можуть з нього рівно ж користати українці і поляки. На їзду до Перемишля не видається окремих дозволів. Хто їде, повинен мати при собі свою особову виказку. Білети їзди купується в автобусі у кондуктора. Ціна білету — 10 зл. і 70 гр. Автобус Львів-Перемишль їде щоденно. Автобусова стація є на перехресті вулиць: Паркової і Маршалківської — коло університету. Години від'їзду: 7.30 або 13.30. 