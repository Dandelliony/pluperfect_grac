◦ ◦ ◦ ◦ ◦ ◦ ◦ ◦ ◦ ◦

Олена Кульчицька у Львові. Наша відома малярка Олена Кульчицька, що довгі роки перебувала на посаді вчительки середньої жіночої школи, переїхала на постійне до Львова. Добре пригадати при цій нагоді, що це перша наша малярка в Галичині і що вона має великі заслуги на полі чистої графіки, емалії, новітньої ілюстрації дитячих книжок, новітнього історичного жанру і одна з перших застосувала плястику до збереження народньої архітектури та одягу. Її сестра Ольга, що переїхала до нас разом із нею, має за собою теж чималу заслугу для відродження новочасного українського килиму, основаного на чисто українських стилевих мотивах. Їх досвід, мистецький смак та праця напевно залишать сліди і в культурній атмосфері нашого міста.
Далі бють шиби і нищать вивіски. Невідомі напасники в ночі з 2. на 3. травня ц. р. в Самборі вибили камінням в ґімназії "Рідної Школи" 18 шиб. вартости по 5 зол. (вже четвертий раз цього року) і 7 шиб в домівці т-ва "Української Бесіди" такої самої вартости та понищили вивіски кількох українських купців.
Відібрали дебіт. Міністерство внутрішніх справ розпорядком з дня 26. квітня ц. р. відобрало дебіт у Польщі на основі ст. 8 уст. 1 пресового закону часописові "Трайдент" (Тризуб), що виходить в анґлійській мові у Ню Йорку і часописові "Нація в поході", що виходить в українській мові в Берліні.
Підпалили читальню. В ночі з 25. на 26. м. м. невідомі злочинці підпалили дім читальні "Просвіти" в селі Стоянцях. Вогонь швидко охопив дім, що був критий соломою. Заки люди збіглися на рятунок, дах уже згорів. Дім був обезпечений на 650 зол.
Нещасливі випадки. Невідомий злодій вкрав з маґазину воєнних матеріялів у Надвірній, що залишився по світ. війні, артилєр. набій. Коли він був у лісі, набій вибух та розірвав його. — У Родоську дерево привалило Л. Бутиня, який помер у шпиталі. — У Бориславі фіякер переїхав ученицю X. Михалівську, у Тустановичах — авто переїхало М. Пілко. Обі важко ранені. — У Долинщині згоріло 22 гектари державного ліса. 