Франц Мільфарт. Україна

Чи знаєте українські ночі? О, ви не знаєте українських ночей. Пригляньтесь їм, вглибіться в їх чар. З неба споглядає місяць, земля купається в срібному сяйві. В чудодійному повітрі цілий океан пахощів. Непорушно, мов зачаровані, стоять у густій темряві ліси й кидають величезні тіні. Тихо сплять стави в своїх берегах, зарослих темнозеленими садами. Душа розростається в безмежжя, і низка срібних привидів виступає з її глибин. Як у тихому сні дрімає цілий краєвид. За часинку все оживе. Ліси, озера, степи прислухаються. Солодкий спів українського солов'я розлягається дзвінко, навіть місяць на небі наче заслуханий у нього.
Так величає прекрасні українські ночі Гоголь, і багато з цього відчув я, в часі останньої війни спершу в західній частині України, потім за Дніпром.
Гоголь, що його я вже раз читав і перед якого бюстом з бронзи я нагло став у малому парку в Гомелі, вгорі в північно-східному куті України. Поруч найбільшого поета Тараса Шевченка він народній пост.
Взимку ми таборували в Золочеві. Тоді також був гарячий перстень довкруги східногалицького міста. Очевидно, ні одної боротьби бронетанкових частин, як про те говорило відтам звідомлення ОКВ з 2 липня. Національні противенства — тут поляки, там українці — зіткнулися гостро з собою. Українське населення осягнуло з'єднання з материком, пристроїлося жовто-блакитними лентами.
Місто лежить на краю подільської плити, в околиці Буга. Річка випливає недалеко. А трохи на південь джерело Серета. Вододіл, в якому Серет, як доплив Дністра, вливається до Чорного моря, а Буг несе свої води Вислі, а через неї до Балтійського моря.
Була сувора зима і саме наступила полегша, коли ми залишали Східну Галичину. Знов через Львів. Тим разом через Сокаль на Волинь. Білі церкви і будівлі тодішнього княжого міста Володимира Волинського блистіли у вечірньому сонці, цибулясті вежі з золотими грецькими хрестами. Фата моргана. Коли ми тут прийшли, сподівана краса лежала в знищенні й занедбанні. Ми збагатилися ще одним досвідом.
Ковель над Турею. В Голубах ми перевантажилися з нормальних рейок на широкі російські. Ми минули Рівне і закінчили в Новгороді Волинському.
Останній поворот зими. Ішов сніг, і мерзло. Але після ночі прийшла весна, з силою, в повній красі, і незабаром стало тепло, як у літі. Так в Україні є тільки короткий перехід від зими до літа, майже без переходової пори року. Широко розбудоване місто, з низькими домами у великих багатих садах із ставами, заселеними незліченними концертуючими жабами. Побіч пливе Случ на північ від Прип'яті. Глибокі яри вирив він у твердих скелях. Вгорі на плиті розсіяні величезні гранітні бльоки. Відбувалася поворотна мандрівка волинських німців. Це стародавня колонія. Вони верталися в безконечних рядах по безконечних мандрівках із Східної Росії і Сибіру. Ліс і степи, і плодючий чорнозем, і чарівні ночі під оспіваним ясним, українським небом, — як часто приходять вони мені на думку.
Мене відряджено. Їду ніччю через лісисте Полісся, — величезну плоску долину, через яку перепливає Прип'ять з сіткою допливів. У часі припливу води вони творять нове русло, залишаючи в застою старі відноги й калюжі серед болотистих лісів і багнищ: ославлені болота Рокітна і Прип'яті з міріядами комарів і інших п'явок.
Міст через широку ріку висаджений. Нас забирає велике, щільно заповнене судно, припняте за пароходом, що пливе протиструї. Виринаючи з берегів ріки на лісистому й багатому в сади горбковатому узбіччі, поздоровляє Мозир. Блистить у білих і золотих барвах церков, будівель, замків.
Ми знов всідаємо до поїзду, перетинаємо на довгому мості повільні хвилі могутнього Дніпра. Ще одна ніч, потім на місці призначення. Але дивізія висилає мене дальше на північ у мале українське окружне місто. Знов їзда річним пароходом по Сочі. Багато старих водних відног, схожі на озера калюжі, ніяких мостів, тільки броди. Підсукавши високо аж до рамен спідниці, переходять через середину жінки і дівчата. Які первісні також звичаї купання. Тепле літо. Тут без одягу жінки, трохи дальше мужчини. На незаслоненому березі відбувається зміна одежі, — не турбуються прохожими.
Часто стояв я в гарному княжому замку поблизького міста, високо положеного над рікою. Безмежно далекий вид поза річку і її численні відноги, через луги і ліси, через поля з просом і великі лани гречки. Довго вніч стояв я, дивився і думав.
Хто бачив Україну, вжився в неї, бере з собою тугу за нею.
(З "Дойче Альгемайне Цайтунг"). 