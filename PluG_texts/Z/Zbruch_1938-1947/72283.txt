◦ ◦ ◦ ◦

Офіціяльні кола Вашингтону здержуються від всякого коментаря в справі відвідин чілійського президента Ріоса, якого запросив Рузвельт. Чілійський амбасадор у Злучених Державах, Каверо, заявив, що письмо чілійського президента до Рузвельта переслав до Білого Дому, але він сам не думає в цій справі піти до Білого Дому або до державного парляменту.
Зі Сан Себастіяну відійшов знову один транспорт еспанських добровольців на східний фронт. Транспорт мав понад тисячу чоловіків.
Король Михайло відвідав у пятницю в супроводі міністра краєвої оборони, генерала Пантаці, одиниці румунської воєнної фльоти у Констанці, щоб передати особисто у приявності державного секретаря фльоти, адмірала Пейса відзначення тим старшинам та морякам, що особливо заслужилися підчас акції на Чорному морі.
Відбувши 4 тижневу відпустку у Данії, що була признанням за акцію в боях на східному фронті, добровольчий корпус "Данія" вертається знову на східний фронт.
Минулого місяця скінчило свою важність багато умов за працю чужинецьких робітників, що працювали в Німеччині. Багато тих робітників продовжило свої умови і залишилося в Німеччині, щоб дальше працювати.
Англійський архітект Вілієн Гольфорт, що перебував у Стокгольмі, заявив, що відбудова Льондону після війни триватиме щонайменш 12 років. Цей час треба розуміти так, що Гольфорт бере під увагу дотеперішні шкоди. Нові шкоди в англійській столиці продовжили б відбудову ще на кілька років.
Департамент фльоти Злучених Держав повідомляє, що на острові Гадальканар висадилася більша кількість японців і на суходолі йдуть бої. Американські становища були обстріляні гарматами. Крім того завважили більшу формацію японських кораблів біля острову Шорт Лєнд. Остров Гадальканар — це один з найбільших островів в Архіпелягу Соломона. Він лежить на південному сході цієї групи островів.
В Букарешті підписано болгарсько-румунську умову про будову мосту на Дунаю між Pyccе і Джурджу. Підготовчі роботи мають почати негайно, сама будова мосту зачнеться за рік.
"Ройтер" повідомляє з Сіднею (Нова Шкотія), що корабель "Карібу", який курсував між Новою Фунляндією і Новою Шкотією та мав 2.200 брт., затонув, сторпедований у протоці Кабота 14 жовтня. З вояків і цивільних осіб, що були на його чердаку, 136 потонуло.
За вісткою з Чункіну, опублікованою в часописі "Такунпао", що виходить у Тієнтсіні, вичікують і там з увагою, що вийде з англійсько-американських обіцянок щодо скасування екстериторіяльних прав. В Чункіні побоюються, що переговори з цими обома союзниками можуть дати небажаний хід. Ще заки до цього дійде, зазначують, що для створення цих прав абсолютно не потрібно переходового часу. "Такунгпао" зазначує у зв'язку з тим, що англійці і американці мали в Китаю 16 спеціяльних прав. Їх треба б абсолютно уневажнити, щоб Китай вивести з півколіяльного стану та здійснити принцип повної рівноправности.
Британський міністер торгівлі Дальтон повідомив у палаті послів, що до Совєтського Союзу треба вислати велику кількість частин одягу, медичних засобів та інших необхідних предметів. Все це має відійти з припасів, що їх відкладено для британського цивільного населення. 