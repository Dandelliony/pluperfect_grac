Чи служниці повинні більше бавитись, чи вчитись?

Під таким наголовком надруковано в ч. 24 "Діла" на "Жіночій Сторінці" статтю п-i І. Д. Хоч і не написано під тою статтею, що вона "дискусійна", варт таки її такою зробити, бо порушене питання надто болюче торкається щоденного життя нашої господині дому.
Справу вишколених домашніх помічниць торочать уже від літ і на сторінках жіночої і щоденної преси та на ріжних зібраннях відповідних товариств, одначе поправи в цій справі нема і наші домашні помічниці і далі є здебільша лише завадою в господарстві та предметом вічних непорозумінь і розпуки господині.
Одначе, на жаль, ніхто якось не зважується в цій справі перейти від слова до діла. Т-во "Будучність", правда, улаштувало було один курс для вишколу домашніх помічниць, але не зважаючи на те, що курс був дуже успішний і відвідувало його яких 50 дівчат, чомусь перемогла таки та думка, що нашим служницям потрібно більше розваги, ніж фахового вишколу.
І що-ж з того виходить? Маємо дівчат, які "грають вистави", співають більш чи менш фальшиво народні та стрілецькі пісні, є такі, що грають на мандолінах чи інших інструментах, танцюють "танґа" та "фокса", але не вміють як-слід зробити порядки, зварити зупу чи підсмажити масо, щоб не припалити, випрати так білизну, щоб не було плям та випрасувати так, щоб не присмалити. Дотого деякі дівчата страшно зманеровуються і думають про проби та різні вистави й розваги, а не про працю.
А вислід? Вислід той, що добру дівчину виривають собі пані з рук.
Цьому лихові наші т-ва мусять зарадити. Треба найти людей, які поведуть при т-вах фаховий вишкіл, як є такі, що улаштовують вистави, концерти тощо. Не кажу, що ці вистави та концерти і всякі національні свята непотрібні, — вони потрібні та корисні, але не лише вони. Напевно знайдуться люди, які дещо на веденні таких фахових курсів розуміються — треба лише до них звернутися за поміччю. Напевно буде і відповідне зрозуміння тої справи серед наших пань дому, бо вже надто їм дошкулює брак фахового вишколення домашніх помічниць. А зрештою можна б знайти час, коли господиня лекше може відпустити дівчину з дому (скажім: уліті) на науку на дві чи три години кілька разів у тижні. Кошти на такий фаховий вишкіл теж не тяжко буде знайти, бо зрозуміння ваги тої справи вже серед нашого громадянства є.
Вийшло так, що я з авторкою попередньої статті не дискутую, тільки ще раз підтримую висловлені нею думки, але думаю, що ця справа дійсно вже дуже пекуча та болюча і що може постійним нагадуванням про неї таки дійдемо до того, що хтось візьметься її лікувати.
О. М. 