Початки українського музейництва у Станиславові.

В останніх роках Станиславівщина відчувала сильно брак культурного осередка, що зберігав би скарби нашої культури та старовини на зразок інших галицьких музеїв. І хоча думка оснувати обласний музей була у Станиславові не нова, то щойно розкопи 1937 року в княжому городі старого Галича її зактуалізували.
В жовтні 1937 року основано при філії Т-ва "Просвіта" у Станиславові Музейну Секцію для збирання та зберігання памяток рідної культури у Станиславівщині. Ця секція під управою д-ра Я. Хмілевського при допомозі громадянства та фінансових установ Станиславова цілий рік вела підготовну працю. В одній кімнаті в домівці Рідної Школи зібрала предмети-експонати з ділянок археольоґії, етноґрафії, церковного мистецтва та національно-культурного життя Станиславівщини. До 18. листопада 1938 зінвентаризовано 978 предметів. Придбано інвентар (шафи, ґабльота, столи) та наладнано якслід музейну працю. За один рік Музейна Секція мала 983.91 зол. приходу, на який зложилися: щомісячні жертви громадянства, фінансових установ та позички. Розходів було 890.47 зол. Пішли вони на інвентар, чинш за кімнату, зворот довгу та видатки, звязані з музейною працею.
В другому році свого істнування Музейна Секція бажає відкрити музей для відвідин громадянства. Для цього мусить знайти відповідне приміщення. Місячні жертви не перевищають суми 40 зол. Тому Управа звертається з закликом до всього громадянства Станиславівщини вступати в члени Музейної Секції та підпомагати грошевими щомісячними жертвами і збіркою експонатів почате культурне діло.
Жертводавцями експонатів були досі Вп. П.: д-р Я. Хмілевський, д-р В. Пашинський, В. Яворська, радн. інж. В. Дутка, В. Чоботар, М. Гавдяк, А. Андрохович, м-р Адамська, М. Лепкий, О. Залеський, Д. Ліськевич, В. Пєліх, Ю. Чайківський, А. Ульванський, музей державної ґімназії з українською мовою навчання, Союз Українок, Т-во "Станисл. Боян", Музей "Бойківщина" у Самборі, О. Скоробогатий з Завадки, о. Майковський з Голоскова, д-р Я. Пастернак зі Львова, С. Ткачівський з Викторова, В. Рапалюк з Пшеничник та інші.
Управа видрукувала два порадники-квестіонарі: що збирати для історично-культурного та етноґрафічного відділу і розсилає їх у першу чергу до нашого патріотичного духовенства й учительства. Управа має надію, що в кожному селі та містечку знайдеться ще неодин цінний предмет, що його треба було б зберегти в музею тієї области, в якій дотичне село чи містечко знаходиться. Коли сусідні обласні музеї в Стрию та Коломиї бажають представити повний образ культурного життя Бойківщини та Гуцульщини, то обласний музей Станиславівщини охоплює простір Ґорґанів, частини Покуття та частини Поділля на лівому березі Дністра. В осередку зацікавлення станиславівської Музейної Секції лежить таким чином простір лімницько-бистрицького Підгіря Ґорґанів, станиславівської кітловини, частини Опілля, себто простір, який колись був осередком Галицько-Волинської Держави та який скриває розмірно найбільше памяток минулого.
Сама гарна ціль та ідейна праця Музейної Секції заслуговують на підтримку. Надіємося, що заклик секції стрінеться з повним зрозумінням українського громадянства.     
Ф. П. 