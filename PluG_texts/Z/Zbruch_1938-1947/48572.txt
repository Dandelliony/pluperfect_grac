Концерт з творів М. Д. Леонтовича

Незабаром мине 20 років з дня трагічної смерті композитора Миколи Дмитровича Леонтовича. Його пам'ять вшанувала Львівська державна філармонія концертом, складеним виключно з творів Леонтовича.
Микола Дмитрович Леонтович — один з найвидатніших і найбільш обдарованих українських композиторів дожовтневого періоду. Ідучи за прикладом Миколи Лисенка, Леонтович щиро полюбив народну пісню, зумів знайти в ній нові вартості, нову творчу силу. Брак систематичної музичної освіти, життя у глухих провінціальних закутках, передчасна смерть не дали Миколі Дмитровичу змоги розгорнути своє велике композиторське обдарування у всій повноті. Леонтовичу не пощастило навіть закінчити любимого твору — опери "На русалчин Великдень".
Усе своє життя Леонтович був під безпосереднім впливом народної пісні, народної музики. Це був його єдиний, але великий вчитель. Мало хто вмів відчути усю красу, усю глибину і багатство українських народних пісень, як це відчував Микола Дмитрович Леонтович. Навіть дрібні, часом зовсім примітивні народні мелодії перероджувалися у творчому процесі композитора в прекрасні мініатюри ("Щедрик", "Дударик", "Пісня про зайчика" тощо). Ці мініатюри — справжні перлини не лише української, але й світової хорової літератури.
Гармонійність, соковитість, майстерність обробки, а особливо природність хорової фактури були причиною, що пісні Леонтовича користувалися і користуються величезною популярністю і любов'ю трудящих Радянського Союзу. У західних областях України Леонтович теж один з найбільш відомих і любимих композиторів.
В програму концерту у виконанні державного хору "Трембіта" під керуванням диригента О. Сороки були включені, за невеликим винятком, майже всі найкращі зразки хорової творчості Леонтовича. Виконання стояло на високому рівні хорової культури. З великим задоволенням і радістю слухач міг констатувати невпинне творче зростання хору "Трембіта", який сьогодні за своїми художніми якостями і виконавською технікою стоїть в числі кращих хорів Радянської України.
Правда, у деяких точках програми відчувалось, що виконувані твори щойно пророблені і ще "невлежані" як слід, що, звичайно, відбилося на якості. Особливо це було помітно на закінченнях музичних фраз. Але в основному виступ "Трембіти" з програмою творів Леонтовича — безумовний успіх хору і його головного диригента О. Сороки. В заслугу диригентові треба покласти й те, що він не обмежується давно знайомими, традиційними засобами виконання творів Леонтовича, а намагається, і не без успіху, знайти новий підхід до цієї з виконавського боку нелегкої справи. Такі широковідомі твори, як "Пряля", "Щедрик", "Дударик", "Ой устану я", у цікавій оригінальній інтерпретації "Трембіти" сприймалися слухачем з щирою насолодою.
В. Витвицький 