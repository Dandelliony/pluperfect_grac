Подих рідної землі

Львів 19 грудня.
Ще кільканадцять днів, а кожна українська сім'я засяде до святвечірнього стола на символічну згадку народження божеської Правди тут, на землі. В тісному сімейному гурті пролине на ленті спогаду минуле і перед нашими очима вирине неодна близька нам постать. Війна порозкидала чимало людей по всіх усюдах, а Різдво — це передусім свято української сім'ї, коли думається та згадується про всіх, що дорогі нашому серцю. Як про кого нам треба з нагоди найближчого різдвяного празника пам'ятати, це передусім про тих, що виїхали на роботи до Німеччини. Покликані залізною вимогою твердого воєнного обов'язку, вони поїхали туди заступити німецького робітника при фабричному чи іншому станку, бо він сам пішов на фронт захищати европейську культуру перед большевизмом. А тим самим ці наші робітники в Німеччині, жінки та мужчини, сповняють теж велике історичне завдання. І їх ми мусимо огорнути гарячою сімейною, братерською, дружньою любов'ю. Зокрема тепер, з нагоди Різдва треба вже заздалегідь подумати над тим, щоб тим нашим братам на Заході дати спромогу відчути подих рідної землі, не тому, щоб вони за нею ще дужче банували, але щоб вони чули, що про них думається, що з хвилиною їх від'їзду вони не викреслені з нашої пам'яти та почувань.
Гадаємо, що не треба розписуватися про те, яким це способом зробити. Вистарчить натякнути, що існує сьогодні дуже пожвавлений поштовий рух, що гака дрібниця для нас тут, як лист чи якийсь невеличкий клунок з доброю книжкою чи іншим принадним змістом, стане для наших братів у Німеччині великою подією не тільки дня, але й може навіть тижнів чи місяців. Хто не святкував таких свят, як Різдво, здалека від рідні та рідної землі, той може і не дуже-то відчуває, як це болюче. Але повірмо тим, що це переживали, і стараймося зменшити цю спеціяльну різдвяну тугу за всім рідним нашим сестрам та братам у Німеччині. А не забуваймо, що між ними є дуже багато таких, які взагалі не мають ніякої рідні в батьківщині. Та в них чимало знайомих у тому чи іншому селі або містечку. Хай же ці знайомі, іноді і приятелі, не забувають тих своїх товаришів, що тепер опинилися далеко поза межами рідного краю, з ця їхня пам'ять про них хай сконкретизується у такій дрібній речі, як лист, або звичайна собі поштова листівка.
Коли ми вже згадуємо про наших сестер та братів у Німеччині, то треба підкреслити ту конечність, що ними ми повинні поцікавитися троха більше не тільки з нагоди Різдва Христового чи іншого великого празника, але взагалі. Повинні це зробити всі ми разом і кожний з нас зокрема. Мати з ними постійний зв'язок — це підтримати їх морально. Не жаліти теж труду, якщо треба б підтримати їх і матеріяльно. Не можемо ж звалювати ввесь тягар такого зв'язку тільки на одну нашу організацію, яка постійно цим займається, а нею є Український Центральний комітет, але приятель повинен цікавитися долею свого друга в Німеччині, рідня своїм родичем, знайомий своїм знайомим, кожний близький своїм близьким. Тільки тоді і таким способом дамо відчути нашим рідним на Заході, що дійсно піклуємося їхньою долею, і таким чином поглибимо у них зрозуміння, що значить бути членом свідомої, національно зрілої та солідарної національної спільноти.
Ще кільканадцять днів і наші рідні, тисячі, десятки тисяч їх, що поза межами нашого краю, линутимуть до нас гарячою думкою, коли засяє перша зірка на вечірньому небі. Але не доводім до того, щоб пригадувати собі їх щойно тоді! Подбаймо про те, щоб наш український різдвяний настрій застукав до їхніх робітничих кімнат далеко швидше. Зробім усе, що тільки сьогодні є можливе, щоб наші сестри та брати, що тепер далеко опинилися від нас, відчували в дні Різдва, що хоч ділять їх від нас сотні кілометрів, проте вони з нами дуже близько. 