Біда з чортом

Малий фейлєтон
Я не надіявся цього року гостини небесного Гостя, про яку мріє кожна дитинка, примикаючи сонні повіки в навечеря св. Миколи. В поганому настрої ляг спати і так заснув.
Коли, нараз, чую — шорох.
Обережно відкриваю одно око і чим скоріше з острахом примикаю назад. В кімнаті ясно, як у день. Чи не пожежа — мелькнула думка — і прожогом вискакую з ліжка. Дивлюсь і — задубів. Переді мною сивобородий старець, а за його плечима засоромлені два ангели.
"По-перше окрий своє грішне тіло і не гірши мені моїх невинних слуг" — загремів дідусь. Я глип по собі: На мені тільки коротка нічна сорочка теліпається коло дрижачих ніг... Кров вдарила від сорому в лице. Я чим скорше став одягатись. А дідусь далі:
"Бачу, що у тобі тліє ще іскорка стиду, коли люди геть сором загубила і я з конечности мушу вибирати найменших грішників, щоб їх обдаровувати. Тому загостив і до тебе".
Надія теплою струєю нахлинула в моє серце. Десь і страх пропав і холоду в кімнаті не чую.
Дідусь звертається тепер до ангелів: "Що маєте для нього?" — Дивлюсь, а тут один подав звій матерії на одяг, другий пачку солодощів. Кинувся я перш за все до матерії, мало ангела не вхопив на радощах в обійми та отямився і тільки дідуся цмокмув у руку.
"Но-но" — добряче вже підсміхається дідусь. "Але ми мусимо в дальшу дорогу... Тільки де цей Антипко?"
Ще не вимовив добре цього проклятого слова, як в хату з брязкотом і стукотом увігнався куцохвостий. Мені аж мороз пішов по скірі. Все ж совість не зовсім чиста... А він давай нюшити по кімнаті. Врешті допав стола І завертів хвостом. "Є!" — Побачив "Краківські Вісті" — саме розкриті на сторінці зі зазивом про "Зимову допомогу вдовам, сиротам, інвалідам". Я зрозумів. Це котюга напевно знає, що я не дав нічого. А він уже присікається. "Віддай матерію, грішнику!" Пробую виправдуватись: Що не було готівки, що мав намір по першім, врешті, що я звичайний умовий робітник, не тройгендер...
"Що, тройгендер, який тройгендер!? Як би ти був тройгендер, то он дивись! — і вичинив двері, а там ціла юрба на подвірю: і директори і меценаси і паскарі і тройгендери. Стоять золотими ланцюгами скуті.
"Давай!" — прискочив знову Антипко й заіржав як кінь.
Та я стиснув матерію під пахою — що буде, то буде. — "Не дам!" — кричу.
А чортяка починає вже пястуками мене частувати. Але я не з тих. Не видержав і... як його межи очі, аж іскри посипались.
"Ау — ау-у-у" — заскавулів по собачому чортяка і тільки хвостом махнув. Щез разом з матерією. Таки вікном фікнув. — "Віддай матерію! — кричу йому навздогін, але не помагає...
Нараз збудився і аж відітхнув після такого сну. Та все ж жаль було матерії. Свята йдуть... Одно добре, що чорт пригадав про Зимову Допомогу вдовам, сиротам, інвалідам. Таки зараз рано побіг я і зложив від себе даток в УДК, щоб не забути.
К. Щипавка. 