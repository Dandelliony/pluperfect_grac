Вбивство в Белзці перед судом.

(Від власного кореспондента) СЕМИЙ ДЕНЬ РОЗПРАВИ Дальший хід розправи в понеділок вечором, що почалася в год. 6. вечором і тревала до год. 12.30 вночі, мав багато сильних моментів. Слід згадати, що по переслуханні св[ідка] Квапінського звільнено притриманого св[ідка] Музику.
Підчас вечірної розправи перший забирає голос прокуратор у справі внесків оборонців.
Оборонці Шухевич та Шевчук поставили внески, щоб покликати ще деяких свідків і допустити річеві докази, щоб доказати, що учасники нападу стріляли до своїх жертв, коли вони сиділи на візку, а не добивали їх уже на землі. Кілька внесків поставив теж обор[онець] Дзядиґів м-р Йойко між іншим покликати на свідка жінку Тимка Дзядиґи, Марію на обставину, кілько платила за матерію на маринарку свого чоловіка, який опісля продав її. Прокуратор заявився за допущенням лише трьох внесків, а саме: показати присяглим залізничний білєт з Орбісу п. Файвлєвича, оглянути кожушок зі слідами стрілів до п. Ясінської та переслухати як свідка Марію Дзядиґу. Трибунал по нараді внески допустив. ДРАМАТИЧНІ ЗІЗНАННЯ. Св[ідок] Марія Дзядиґа, римо-кат[оличка], заприсяжена зізнавала по польськи, що дійсно за матерію на маринарку платила по 40 до 43 зол., шиття з додатками та з матерією коштувало близько 100 зол. Одначе тому, що була зле вшита, її чоловік шукав на неї купця. Мій чоловік — зізнавала далі — часто нездужав. Свідок сама його лічила, маючи за собою 13-літню практику доглядачки недужих у шпиталі. Свідок нічого не знав, що в помешканні Ярослава Дзядиґи перебували якісь люди. Довідалася про це щойно по ревізії та арештуваннях. Висловила при цьому вдячність для поліції, що її недужого чоловіка, по переведеній ревізії, залишила покищо вдома. В цій хвилині приходить психічне заломання свідка, що досі зізнавала доволі спокійно. Отже вибухає спазматичним плачем і каже, що тепер нічого не скриє, бо відчуває величезний жаль і біль по втраті найдорожчого сина, який помер підчас арештування її чоловіка. Відчуває жаль до тих, що знищили її родинне життя та довели до руїни. Заявляє, що Гринько Дзядиґа признався перед нею, що підс[удний] Качор є саме тим, якого він відвозив до залізниці у Коростенку і якого з цілою рішучістю пізнав з показаної йому у слідстві фотоґрафії. Свідок знає, що якісь незнані особи грозили виразно її чоловікові, щоби змінив свої зізнання, що ними обтяжив інших підсудних. Цією загрозою вони всі перестрашені. При конфронтації свідка з Гриньком Дзядиґою він заявив, що Качор є рішуче тим мужчиною, якого возив до Коростенка. Тимко Дзядиґа, чоловік свідка, теж потвердив при конфронтації зізнання свідка і подав, що його брат Гринько сказав йому тиждень по арештуванні брата Ярослава, що мужчина, якого завіз на залізницю, є Качором. Коли раз їхав кіньми зі Золочева, коло Ясеновець вискочив на фіру якийсь невідомий мужчина і загрозив йому словами: „Якщо не зміниш зізнань, побачиш хто я є“. Тому його зізнання зложені на розправі були зложені під терором і тепер заявляє, що той чоловік, якого бачив тоді побіч брата Ярослава, є саме Качор.
На питання обор[онця] Шевчука каже, що це була ніч і що оба мужчини, коли він увійшов до хати, лежали вже в ліжках. Коли він увійшов, обернулися до нього лицем. Тоді світилася в кімнаті нафтова лямпа ч. 5. В кімнаті був ледви дві хвилини і більше цього мужчини не бачив.
Св. Марії Дзядизі поставив цілу низку питань обор[онець] Шевчук, але свідок не хотіла на питання відповідати, то кричала, плакала, то знову падали з її уст лайливі слова і погрози під адресою підсудних. Всеж таки подала, чи то безпосередньо оборонцеві, чи посередньо звертаючись до предсідника, що сама особисто Качора не виділа і не знає безпосередньо, чи в них переховувався. До млина буде яких 2 км., підс[удний] Гринько мав підвозити Качора в год. 3 або 3.30 рано. На питання обор[онця] Йойка свідок подала, що про белзецьку траґедію довідалася щойно по арештуваннях.
Далі суддям присяглим показали згаданий вище залізничий білєт, кожушок, перестрілений на лівій лопатці. Після того предсідник відчитав 21 питань головних про вину підсудних. У справі стилістичних поправок забирав голос прокуратор, а опісля оборонці просили поставити їм додаткові питання у справі мимовільного вбивства під впливом хвилевого зворушення і незнання, що скривають учасників нападу. По репліці прокуратора трибунал пішов на нараду, по якій предсідник відчитав 29 питань, що їх остаточно затверджено. На цьому пізно попівночі розправу відложено до вівтірка, год. 9. рано. ВОСЬМИЙ ДЕНЬ РОЗПРАВИ У вівторок розправа почалася більше ніж з годинним опізненням. Між публикою почали кружляти поголоски, що члени трибуналу з трьома лікарями пішли до дому одного з оборонців, який нагло занедужав. Одначе по год. 10-ій явилися всі оборонці, прокуратор, а незабаром і члени трибуналу. Голос забрав прокуратор, який з двома десятьхвилинними перервами промовляв до год. 3.30 пополудні.
У своїй промові переповідав ще раз обширно акт обвинувачення, беручи під увагу матеріял розправи. Довше доказував, що учасники нападу доконали його з наміром убивства і що стріляли вже до своїх жертв на землі. Опісля спинився над зізнаннями поодиноких свідків, обговорив вину поодиноких підсудних і просить суддів присяглих, щоби затвердили всі головні питания. Свою довгу промову закінчив відчитанням письма Митрополита Шептицького до пп. Ясінських, кажучи, що вони прихильно ставилися до населення.
В год. 3.30 предсідник перервав розправу до год. 6. вечором. Як перший промовляв  д-р  Шухевич, оборонець Кука і Цици.
Обор[онець] д-р Шухевич заявив іменем лави оборонців, що українське громадянство осудило події в Белзці і відмежувалося від них. З черги промовляли оборонці: д-р Шевчук, м-р Йойко, Пиндик і Краснопера та адв. д-р Мошинський. З останнього слова скористали всі підсудні крім перших двох, себто Кука і Цици. ПРОКУРАТОР ДОМАГАЄТЬСЯ ТРЬОХ ПРИСУДІВ СМЕРТИ. В середу в год. 9.50 рано присяжні судді, що дістали 21 питань, пішли на нараду. Нарада скінчилася в год. 12.30. Предсідник лави присяжних відчитав вердикт, в якому присяжні судді більшістю голосів потвердили всі питання щодо вини підсудних Кука, Качора і Цици. Щодо Івахова, Ярослава Дзядиґи і Василя Галапи присяжні потвердили питання про приналежність до ОУН та про допомогу з утечі. Питання щодо вини підсудних Тимка і Гринька Дзядиґи присяжні заперечили, а на питання про приналежність Андрія Майби до ОУН впало 6 голосів „так" і шість „ні". На підставі такого вердикту прокуратор домагається кари смерти для Кука, Качора і Цици і якнайвищого виміру кари для інших підсудних. (Див. також "Діло", ч. 53, 54, 55, 56, 57) Докладніше про справу нападу на Ясінських:
- Богдан Казанівський "Шляхом «Леґенди»"
- Петро Мірчук. Нарис історії ОУН. Том I 