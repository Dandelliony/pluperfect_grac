У поїзді Букарешт—Берлін про Україну

Львів, 25 березня.
Одноманітні чи мальовничі краєвиди!
— Ви погано наставлені, і тому про Україну висловлюйтесь може й надто однобічно.
— Якби не дивитись на справу, а все ж це країна дуже й дуже одноманітна своїми рівнинами, а люди... якісь наче б то мало привітливі.
Повторене декілька разів слово "Україна" в розмові, що дотепер, обертаючись довкруги буденних малоінтересних тем, була пригожим акомпаніяментом до подорожньої напівдрімки, раптом зігнала сонність. Зовсім протверезілі очі розглянулись в довкіллі. Значить, не прибув ніхто новий, ті самі пасажири, що й передтим: біля вікна два чоловіки з "Організації Тодт", поруч них два стрункі білявці в ясно-зелених шинелях поліцистів, напроти два цивільні. Ті самі мало помітні обличчя пересічних людей, що в тому ж менті стали предметом нашої пильної уваги.
— Надто поспішні осуди ризиковні і не завжди об’єктивні. Автім не легко витворити собі одноцілий погляд про країну, що вдвоє, а то й втроє більша від пересічної европейської держави. Щодо самих краєвидів, так, без сумніву, вони бувають інколи скучні, головно в степових околицях. Але тут теж можна найти багато своєрідної краси. Я мав нагоду проїздити влітку через широченні неосяжні лани спілої пшениці. Це ж надзвичайне. Просто стихія... Або такі самі лани квітучого соняшника. Уявляєте: куди засягне око — ціле море золотого квіту під блакитним небом. Тепер все, очевидно, трохи інакше.
— О, так. Тепер знову іншого роду стихія. Я ніколи й не думав, щоб у південній Україні могли бути такі люті морози і холодні вітри. А сніги — ще й дотепер повище колін. Нема ніякого порівняння.
Блідолиций мужчина в однострою "Організації Тодт" показав рукою на краєвид за вікном.
— Зима справді сувора. Це перевірив я на власній шкірі, всміхнувся круглим обличчям шпакуватий добродій у цивільному, показуючи на два пальці своєї руки, зачервонілі від перемороження. Ну, зрозуміло: на Сході не можна числити на ніякі комфорти. Наше життя мало різниться від життя вояків на фронті, додав він добродушним голосом, набиваючи тютюном свою коротку англійську люлечку.
Трохи історії
Його безупинно всміхнені очі додавали охоту продовжувати розмову дальше.
— Ви відвідали багато місцевостей України?
— Чимало. Пізнав я майже всі важливіші міста Правобережної України. Тепер терен нашого діяння — Лівобережжя. Саме тепер їду з Полтави.
— З Полтави? Як вам подобається?
— Нічого. Хороше місто. Я вправді побув там недовго, проте вспів зорієнтуватися в цілості. Загальне враження непогане. Прекрасна церква, що до неї веде широка рівна вулиця. Автім характер міст Східної Европи трохи відмінний і до них треба звикнути. Полтава — важлива історична місцевина України, додав, пахкаючи сивими клубками диму наш розмовник. Там відбувся вирішальний бій України з Росією.
Не мало дивуючись, ми почули від принагідного знайомого коротку історію полтавської битви, в якій вичувалось нотки теплого почуття до українців.
— Після бою закатовано на смерть тисячі українців. Загинуло тоді теж чимало німців.
При цій нагоді ми не могли собі відмовити приємности додати ще коротку згадку про героя батуринської трагедії — Кенігзена.
— А знаєте — околиця Полтави особливо підходить моєму смакові, — не вгавав погідний балакун. — Своєю горбовиною вона незвичайно нагадує мені мою батьківщину.
— Тобто?
— Надренію, точніше Вестфалію.
— А в Києві мали нагоду бути? — кинули ми, намагаючись надати нашому питанню якнайбільш байдужу форму.
— Очевидно, був.
— І... подобається?
— О, так. Надзвичайне місто. Дуже запущене, знищене, але прекрасне місто.
І плястичними хоч простими словами привітливий вестфалець змалював так добре нам знайомий вид на Дніпро з Володимирської Гірки. Він беззастережно завоював наші симпатії.
Контрасти
— Щодо мешканевих умовин, так це невичерпне джерело матеріялу до питання про совєтські суперечності. З однієї сторони були там спроби побудувати однородинні доми з городами, але замість того повстав ряд кільканадцятьповерхових коробок-казарм з приміщенням для кількох тисяч людей. Незрозуміла логіка.
— Теж забаглось — логіка. А як збагнути здоровим розсудком що в країні, де на межі більше родиться, як у нас на добре справленому полі, безпереривно нужда і голод.
— Тут нерідко можна зустріти гумористичні побутові картини, — вмішавсь у розмову один з поліцистів, що досі мовчав. В одному із сіл під Камінкою Струмиловою входжу до хати. За столом по одній стороні жінка з дитиною, напротив... телятко. Не важко уявити собі тутешній санітарний стан.
— На мою думку, — відізвався другий із поліцистів, — санітарний стан тут не найгірший. У минулому році доводилось мені працювати в західному Генерал-Губернаторстві. Там щойно побачив я зблизька, що таке бруд і неохайність. Хати українських селян у Галичині без порівняння чистіші.
— Ну, так, без сумніву, — підтвердив перший поліцист, — українські жінки дуже працьовиті. Просто важко уявити, як ці слабосилі дрібні жінки потраплять пройти десятки кілометрів босоніж пішки, несучи на плечах надбання свого хазяйства. Ви знаєте, — звернувся він до всіх з усмішкою, — я вже навчився розпізнавати українців по зовнішньому вигляді. В українців зуби, як перли.
— В азіятів зуби ще біліші, — пояснив хтось авторитутним тоном.
На крилах пісні
До вузького переділу вагону по волі почали закрадатись сутінки вечора. Розмови, заторкнувши можливо різнородні сюжети (міжтим найдокладніше про батьківщину, рідну хату з обов'язковою демонстрацією знимок дітей, жінок, наречених та інших менше чи більше близьких осіб), обірвались. Чиясь дбайлива рука примістила в кутку невелику свічечку, що, колихаючи анемічним полум'ям кидала химерні тіні на сплячі обличчя. Стугонів ритмічно колесами поїзд, сипав снопами іскор і з поспіхом мчався на захід. На одній із стацій задержався в довшій зупинці. У відхилене вікно, разом з подувом зимового холоду увірвалась замашна мелодія якоїсь пісні. Співали визивно дужі дівочі голоси.
— Ком гер, ком гер! — гукнуло з військових переділів поїзду.
— Ком гер! — відгукнулись дівчата, покриваючи слова розкотистим реготом.
У нашому переділі дехто прочуняв.
— Мабуть, сестри з Червоного Хреста. Варто поклопотатись про чай.
За вікнами на притемненій стації знов відізвалась пісня: "Ой на горі вітер віє...". Голоси сходились і розходились, зарисовуючи в сміливих тонах широку мелодію.
— Хто це такий? По якому вони співають?
Вестфалець з невідлучною люлькою висунув з вагону голову.
— По-українськи. Мабуть транспорт робітників до Німеччини.
— Ах, так. Українці — це незвичайно співучий народ. Просто дивно як у неімовірно короткому часі на згарищах і руїнах, майже в прифронтовій смузі, вони організують хори, театри, оперу. Кілька разів мав нагоду чути. Прекрасно.
На стації сопіли парою, свистіли, виминались із собою поїзди. Одні ішли на схід, другі на захід. На схід їхала закута в залізо юнацька сила Великонімеччини, на захід — робочі руки і зачарований у мелодію пісні відгомін українських ланів.
М. Терен. 