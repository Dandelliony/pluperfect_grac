◦ ◦ ◦ ◦ ◦ ◦ ◦

Кривава провокація в Галаці
БУДАПЕШТ, 2. (ТАРС). В зв’язку з мирним розв'язанням радянсько-румунського конфлікту у питанні про Бесарабію і північну Буковину багато робітників-уродженців областей, повернених Радянському Союзові, але проживаючих досі в самій Румунії, висловили бажання повернутися на свою батьківщину. Як відомо, міністерство внутрішніх справ Румунії оголосило, що воно не чинитиме перешкод для повернення на батьківщину цих робітників.
30 червня коло 2 тис. робітників-бесарабців зібралися на вокзалі в Галаці, чекаючи поїзду, на якому вони повинні були вирушити в Бесарабію. Раптом, без всякого приводу, поліція і озброєна охорона відкрили рушничний огонь по робітниках, що зібралися. Робітники були змушені вдатися до самозахисту.
В результаті провокаційної стрільби румунської поліції серед робітників багато убитих і поранених. Убиті два солдати і один поліцейський.
Жертви кривавої провокації в Галаці
БУХАРЕСТ, 3. (ТАРС). За даними румунського міністерства пропаганди, число убитих бесарабських робітників при кривавій провокації, організованій румунською поліцією і озброєною охороною, в Галаці становить коло 300 чоловік.
Засідання румунського уряду
БУХАРЕСТ, 2. (ТАРС). Румунське агентство повідомляє, що після закінчення засідання ради міністрів було опубліковане комюніке, в якому, зокрема, говориться: "Міністр закордонних справ зробив доповідь про хід операції по евакуації півночі Буковини і Бесарабії".
Потім, як повідомляє агентство, міністр заявив, що в зв'язку з становищем, яке створилося в Європі, "Румунія відмовляється від англо-французських гарантій". Рада міністрів схвалила це рішення.
Відмовлення Румунії від англо-французських гарантій
ЛОНДОН, 2. (ТАРС). В дипломатичних колах Лондона підкреслюють, пише "Дейлі Телеграф енд Морнінг Пост", що відмовлення румунського уряду від англо-французських гарантій є одностороннім актом і що Англія вільна вирішувати є, чи немає обставин, які вимагають здійснення даних Румунії гарантій.
Заява Стімсона
НЬЮ-ЙОРК, 3. (ТАРС). За повідомленням агентства Юнайтед Пресс, сенатська комісія у військових справах 14 голосами проти 3 схвалила призначення Стімсона військовим міністром. Це рішення було прийняте після двохгодинного виступу Стімсона, який виклав свою точку зору на зовнішню політику. Стімсон заявив, що він висловлюється за "всяку допомогу, яку США можуть безпечно подати для збереження англійської морської моці, бо відрізок часу, який Сполученим Штатам необхідно мати для озброєння, в значній мірі залежить від тривалості англійського контролю над північною частиною Атлантичного океану". Стімсон заперечував, що він висловлюється за посилку американських військ за кордон, якщо цього не вимагають інтересм захисту США.
"Застосовування бомбардувальників з великим радіусом дії, — заявив далі Стімсон, — просунуло лінію американської оборони далеко в Атлантичний океан, включаючи Порторіко, Бермудські острови, Ньюфаундленд і північно-східну частину Канади. Якщо могутній ворог одержить базу в будьякому з цих пунктів, він може завдати спустошливого удару з повітря по атлантичному побережжю США". Стімсон заявив, що він вважав необхідним негайне запровадження військової повинності.
Відповідаючи на запитання сенаторів, Стімсон заявив, що коли Англія буде розгромлена, то створиться безпосередня загроза для США.
Дії англійської авіації
ЛОНДОН, 3. (ТАРС). Як передає агентство Рейтер, минулої ночі англійські бомбардувальники бомбардували ворожу воєнно-морську базу в Кілі. Під час цього нальоту бомби були скинуті на лінкор "Шарнхорст", який знаходився в доку і якому заподіяно значних пошкоджень. Одна з бомб попала в плавучий док, а інші були скинуті на портові споруди. Інший загін англійських бомбардувальників зробив наліт на нафтоочисні заводи в Гамбургу, важливі об'єкти в Дюісбургу доменну піч в Мейдеріху і ін. об’єкти. Бомбардування зазнали також авіаційний завод в Дейхсхаузен і прилеглий до нього аеродром. Крім того англійські літаки зробили нальоти на аеродроми в Кельні, Везелі, Фенло і на морську базу в Текселі (Голландія).
Англійська морська авіація знищила баржу з боєприпасами в Роттердамі і дезорганізувала судноплавство на ріці.
Чотири англійських літаки не повернулись на свій аеродром.
Зведення італьянського командування
РИМ, 3. (ТАРС). Агентство Стефані передає зведення італьянського командування, в якому говориться: "В східній Африці англійці атакували італьянський гарнізон в Метемма. Енергійна контратака італьянців примусила противника втекти. Англійці залишили на полі бою 60 чоловік убитих, кулемети і боєприпаси. З нашого боку втрати незначні.
Противник зробив повітряний наліт, який не заподіяв значної шкоди, при чому італьянська зенітна артилерія збила два літаки противника.
Наші літаки знову провели успішне бомбардування повітряної бази в Адені".
Зведення німецького командування
БЕРЛІН, 3. (ТАРС). Німецьке інформаційне бюро передає таке повідомлення ставки верховного головнокомандуючого озброєними силами Німеччини:
"Капітан-лейтенант Шухарт повідомив, що його підводний човен потопив ворожі торгові судна загальним тоннажем в 24 тис. брутто-регістрових тонн. Серед них — англійський пароплав "Атмелер" тоннажем в 8.900 брутто-регістрових тонн. Другий німецький підводний човен торпедував в західній частині Північного каналу озброєний англійський пароплав "Арандора Стар" в 15.305 брутто-регістрових тонн. 2 липня під час розвідувальних польотів над побережжям каналу німецькі літаки атакували караван суден і потопили два вантажних пароплави — один тоннажем в 12 тис., другий — в 6 тис. брутто-регістрових тонн. Один вантажний пароплав тоннажем в 8 тис. брутто-регістрових тонн дістав тяжкі пошкодження. Німецькі літаки скинули бомби на підприємства англійської воєнної промисловості, розташовані на побережжі Англії, зокрема на Ньюкестл. В ніч на 3 липня в результаті неодноразових нападів на портові споруди, розташовані на побережжі південної Англії, виникли численні пожежі і вибухи. Три англійських літаки типу "Брістоль. Бленхейм" намагались залетіти на територію Голландії, але були своєчасно виявлені і примушені прийняти бій. Два англійських літаки були збиті. В ніч на 3 липня ворожі літаки скинули в Голландії, в північній і західній Німеччині бомби, які в більшій своїй частині упали в полі. Заподіяна незначна матеріальна шкода. Людських жертв не було. Один німецький літак не повернувся на свою базу.
Нальоти німецьких літаків на Англію
ЛОНДОН, 3 (ТАРС). Як передає агентство Рейтер, під час нальоту німецьких літаків на північно-східне побережжя Англії в ніч на 3 липня було вбито 12 і поранено 13 чоловік. Міністерство авіації повідомляє, що "кілька літаків противника появились сьогодні ранком над південним побережжям країни і в ряді пунктів скинули бомби. Німецькі літаки були зустрінуті інтенсивним огнем зенітної артилерії". 