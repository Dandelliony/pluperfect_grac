В церкві

Малий фейлєтон
Ми народ побожний. Хочете переконатись, йдіть у наділю до Церкви в столиці Ґен. Ґубернаторства. Це так як у причті про митаря і фарисея.
Посеред церкви лише декілька "фарисеїв": Одні вигідно розсілись у лавках, інші стоять з бундючно задертою головою, а довкола пустка. Щойно біля входових дверей та у передсінку товпляться "митарі". Як селедці в бочці. А тут все хтось входить, або виходить і силоміць преться. Метушня.
Пхаюсь і я. Спершу важко йде. Помагаю собі ліктями, бо не хочу бути "фарисеєм". Вкінці вдається. Перепхався і стою. Починаю молитися. Довкруги себе чую зітхання: "Боже! Ах, Боже!.."
От таки і насправді народ побожний, міркую, не преться на середину церкви, а скромно стоїть собі в кутку, за гріхи кається.
Молюся дальше. Та зітхання шораз голосніші. Це вже зачинає мене дивувати. Що за біда, думаю? Це ж не на селі і не підчас проповіди, а такі зітхання. Врешті вияснюється: тиснення серед "митарів" підскочило ще вище і дальше зростає. Вже і мій капелюх (вчора заплатив за нього 25 зл.) спрасований. Відрухово хочу його рятувати. Та ба, — вже й рукою не ворухну. Пропало, рішив я, коли чую, що сорочка на мені прилипла до хребта і піт заливає. В цім же менті ще хтось станув мені на нагнітку.
"Ах, чор..." — кричу і я.
Поза мною пхається якийсь добродій. В піднесеній вгору руці, немов прапор повіває — капелюх. Даремний труд, думаю, довго так не видержиш. Ледви пропхався кілька центиметрів як якась добродійка думаючи, що це "фарисей", заступила йому дорогу. Почав напрошуватись, не помагало і рушив пробоєм. Наляг, потиснув, попер коліном і вдалось. "Що за безличність!", "Це ж хамство" — посипалась лайка.
"Ласкава добродійко, в середині є місця, прошу на середину..." "То було скорше прийти і його зайняти" — відрубує вона.
Тимчасом заревіли і "митарі" мов розбурхане море: "Мій капелюх!" "Мої мешти!", "А бодай же вас ясна хо....!"
А Богослуження добігає вже кінця і треба чим скорше вийти. Та би, як пройдеш: по доброму в ніякому разі. Треба підступом. Нащупую носик черевика якоїсь добродійки. "Ах!" — зойкнула і подалась. В цім самім менті стаю уже і на нагнітку якогось добродія. "Ух!" — заревів він, а я далі і далі — щоб вперед, до дверей. І таки перебився, навіть сам не знаю як. Памятаю тільки, що останній "митар" поблагословив мене на дорогу: "А бодай тобі — ноги покрутімо!"
От побожний народ!.
Ма-Бо. 