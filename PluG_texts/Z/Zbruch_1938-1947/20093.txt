Збережім рівновагу духа!

Львів. 15. березня 1939.
Від першого дня актуалізації карпато-українські справи виступали ми проти гуppа-патріотичних настроїв, які не рахувались ані з дійсним скромним станом річей, ані з ріжними можливостями. Ми були рішучими противниками такого висвітлювання подій, яке поширювало в масах нездорову екзальтацію, відриваючи їх від конструктивних завдань дня та закурюючи їх у дурман масних побожних бажань, з якими не покривалась справжня, непозолочувана штучною фразеольоґією дійсність. "Без екзальтації і без дефетизму!" — кликали ми і перестерігали наших земляків, перестерігали ввесь український нарід, що не слід вірити сліпо в те, що залежить виключно від чужих сил. Від чужо-національного чинника, від інтересів чужої великодержави, яка має на увазі тільки свої справи, а не справи українців. Були такі, які лаяли нас "гасителями духа" та дефетистами, тоді, коли справді саме ми були завжди найбільшими проповідниками національного оптимізму, бо казали вірити у дві правди: 1) політичний розум і 2) власні сили.
Ми завжди боролися за перемогу чинника розуму над чинником почування. Настрій мас, загальне піднесення духа — це безперечно реальні чинники у політиці, а проте не вони кермують політикою, тільки політика кермує ними, і не політика служить настроям, тільки настрої є на службі політиці, для якої міродайний тільки і виключно один критерій: доцільности. І нині, коли люди хвилюються — ми кличемо те саме: не піддавайтеся починанням, не кидайтеся в обійми зневіри й розпуки, не кермуйтеся настроями, які ніякого хісна національній справі принести не всилі, а можуть тільки спонукати одних до апатії і неробства, інших до якихось виступів, які були б черговим злом!
Не відчуваємо найменшої злорадости, що наша обережність в оцінці подій та передбачливість щодо їх можливого розвитку показалася правильною. Що більше: заявляємо згори, що і нині ніхто нічого певного твердити не всилі, — ніхто за виїмком тих, від яких безпосередньо залежить напрямок, в якому розвиваються міжнародні події, а він залежить не від нас. І тому: ріжно було, ріжно є і ріжно може бути, бо найбільш питома риса майже цілого післяверсайського періоду, особливо від часу перевороту в Італії та Німеччині — це пливкість і вічна мінливість подій, міжнародніх течій, впливів. Здається, що не треба доказів на цю правду, коли кожний сірий громадянин пересвідчується, що відомости, які він читає у ранішніх газетах — находять заперечення у полудневих виданнях, на те, щоб у вечірніх випусках вичитати щось зовсім інше і непередбачене.
Але наше становище не залежить від конюнктури і від відповіди на традиційно-українське "що чувати?" Бо воно завжди таке саме: добре "чувати" чи зле — все одно завжди треба зберігати рівновагу духа! Ніколи не треба ентузіязмуватись аж до затрати почуття холоднокровної оцінки обєктивної ситуації і ніколи не треба зневірюватись аж до затрати спокою, необхідного для праці.
Не будемо і не хочемо писати про найріжнородніші можливости розвитку чергових міжнародних подій. Це не тема цих наших міркувань і не під силу всіх тих, які не хотять бавитись у ворожбицтво. Не кажемо проте, то могло бути, що є та ще бути може — в найліпшому і найгіршому випадку. Ніщо нас не тривожить, тільки одно: щоб наше громадянство не кидалось між бігунами захоплення та розпуки, щоб наше громадянство не жило екстремними настроями, щоб наше громадянство не затрачувало почуття міри у радості й у смутку! І нічого сьогодні не бажаємо нашим землякам — крім одного: виробити в собі такий гарт духа, щоб його ніщо не могло вивести з рівноваги, тієї розумної рівноваги, яка необхідна здоровій нації та її провідній верстві. Будьмо спокійніші, тішмося тихіше та сумуймо не так голосно, — не прищеплюймо своїй вдачі таких рис, які нашому національному характерові, характерові сильного консервативного мужицького народу, чужі і зайві. Витворім українське національно-політичне "цетерум цензео": зберігати рівновагу духа в усіх хвилинах химерної долі!
ік. 