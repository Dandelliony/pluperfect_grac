◦ ◦ ◦ ◦

І. До очищування коминів усіх будинків м. Львова, і тих, що підлягають Домоуправам, і привітних, має виключне право тільки Відділ чищення коминів та печей при Пож. Сторожі м. Львова. II. З нинішнім днем уневажнюється всі концесії та патенти коминярів-приватників, як з польських, так і з большевицьких часів. III. Домоуправителі чи приватні власники, що доручували б очищування коминів неуправненим згідно з цією постановою особам, будуть все таки платити за чищення коминів Відділові чищення коминів та печей, а крім того будуть відповідати за евентуальні пожежі через нефаховий або недостатній догляд коминів. Голова Управи міста Львова
Оголошення. Дирекція Краєвого інституту Української Народної Творчості у Львові, вул. Францішканська 7 — в порозумінні з Головним Осередком Пропаганди — приступаючи до унормування справи заробіткових каварняних і ресторанних музикантів Львова, заряджує: 1. Всі вище згадані львівські музиканти мають до дня 28. VII. ц. р. зареєструватися в Секретаріяті Інституту, в год. 10—14. 2. З пропагандивних і репертуарних причин не можуть власники і керівники ресторанів і каварень ангажувати музикантів інакше, як тільки через їх об'єднання, яке організується при Інституті. 3. Нереєстровані музиканти не будуть могти виконувати своєї професії. 4. Після закінченої реєстрації проголоситься реченець зборів. — Дирекція Краєвого Інституту Народної Творчості у Львові.
Відновлення діяльности Т-ва вчителів середніх і вищих шкіл "Учительська Громада" у Львові. За згодою Управи м. Львова з 22. VII. 1941 р. Т-во "Учительска Громада" відновило 24. VII. ц. р. свою діяльність. Закликається всі філії Товариства приступити негайно на місцях до відновлення своєї діяльности. Адреса Т-ва: Львів, Кармеліцька ч. 4, III пов. Відділ Народної Освіти (будинок б. Кураторії). 