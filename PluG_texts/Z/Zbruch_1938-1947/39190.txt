◦ ◦ ◦ ◦ ◦ ◦ ◦

Відповіді Ідена на запити в палаті громад
ЛОНДОН, 17. (ТАРС). Як передає агентство Рейтер, військовий міністр Іден виступаючи вчора палаті громад, сказав, що дуже небажано робити тепер якунебудь широку заяву, яка стосується подробиць оборонних заходів англійського уряду. Разом з тим Іден запевнив палату громад, що розроблені урядом плани оборони Англії передбачають проведення всіх практично можливих тепер заходів і максимальне використання всіх ресурсів країни. Ідей вказав, що місцеві добровольчі загони оборони мають істотне значення для Англії. Однак свавільне будівництво оборонних споруд, крім генерального плану, може принести більше шкоди, ніж користі. В деяких випадках окремі особи спорудили з своєї ініціативи оборонні укріплення без всякої консультації з військовими властями, і багато з цих укріплень, зважаючи на свою ненадійність, будуть знищені.
Один з членів палати громад вказав, що коли в середину Англії проникне одна тисяча німецьких велосипедистів, місцеві добровольчі загони оборони не матимуть часу, щоб проконсультуватись з військовими властями про необхідні заходи.
Відповідаючи, Іден заявив: "Я не поділяю побоювань члена палати громад і вважаю, що не тільки одній тисячі, але й навіть значно меншій кількості німецьких велосипедистів не вдасться проникнути в Англію".
Комюніке англійського міністерства авіації
ЛОНДОН, 17. (ТАРС). Агентство Рейтер передає комюніке англійського міністерства авіації, в якому говориться, що 15 липня англійські літаки бомбардували аеродроми противника в Лізьє і Евре, в Нормандії. В ніч на 16 липня вони знову піддали бомбардуванню аеродроми в Нордерней і Декой, в Голландії. Підпалені ангари, резервуари з пальним, а також літаки, які знаходились на аеродромах. Інші з'єднання англійських бомбардувальників зробили повторний наліт на нафтоочисні заводи в Ганновері і на аеродром в Падерборні. Гамм і Оснабрюк знову зазнали бомбардування. На товарних складах виникли пожежі. Бомби були скинуті на доменну піч в Гамборні (Рур) і воєнний завод в Дортмунді. Авіація берегової оборони зробила наліт на побережжя Голландії. Бомбардування зазнали воєнні склади, на яких виникла велика пожежа. Всі англійські літаки благополучно повернулись на свої бази.
Вчора, не зважаючи на погані метеорологічні умови, англійські літаки піддали бомбардуванню ворожі аеродроми в північній Франції, а також скупчення барж коло Армантьє. Під час цих операцій один англійський літак пропав без вісті.
Три ворожі бомбардувальники під час нальоту на побережжя Англії були збиті вчора англійськими винищувачами.
Втрати німецької авіації
ЛОНДОН, 17. (ТАРС). Як передає агентство Рейтер по радіо з 23 червня німецька авіація під час своїх нападів на Англію і каравани англійських суден втратила 143 літаки, не рахуючи значної кількості літаків, що дістали пошкодження. За цей же час англійська винищувальна авіація втратила в боях коло англійського побережжя 19 літаків.
Німецькі військові кола про наступний напад на Англію
БЕРЛІН, 16. (ТАРС). Як повідомляє напівофіціальний німецький бюлетень "Дінст аус Дейчланд" в німецьких колах підкреслюють, що Німеччина і Англія знаходяться напередодні вирішальної боротьби. Німецькі воєнні бази, з яких проводитиметься напад на Англію, розташовані на величезному протязі від берегів Норвегії до берегів Атлантики. Воєнне командування німецької армії щодня зміцнює ці вихідні позиції. Тепер німецькі війська готові до наступу. Вони накопичили великий досвід в процесі воєнних дій в Голландії, Бельгії і Франції. Вони також встигли відпочити з моменту припинення воєнних дій у Франції.
До питання про переїзд французького уряду з Віші
БЕРЛІН, 17. (ТАРС). Німецьке інформаційне бюро передає з Женеви: "Газета "Пті Дофінуа" пише, що за відомостями, одержаними нею в добре інформованих колах Віші, питання про переїзд уряду Петена в Париж ставиться в терміновому порядку тому, що в деяких парижських колах проявляються тенденції нелояльного ставлення до уряду Петена. Можливо, додає газета, що один з членів уряду ще на цьому тижні виїде в Париж для того, щоб врегулювати це питання. Крім того, уряд вважає, що він негайно повинен переїхати в Париж для врегулювання проблем економічного характеру, які можуть бути розв'язані у Віші лише з великим трудом".
Четвертий французський конституційний закон
МАРСЕЛЬ, 17. (ТАРС). Агентство Гавас повідомляє, що 13 липня у Віші був опублікований такий четвертий французський конституційний закон: "Ми — маршал Франції — голова Французької держави Філіпп Петен, на підставі закону від 10 липня 1940 року наказуємо:
Стаття 1-а: Якщо ми з якоїнебудь причини не зможемо виконувати функції голови держави до того, як нація ратифікує нову конституцію, то нас заступатиме з повним правом заступник голови ради міністрів П’єр Лаваль.
Стаття 2-а: Якщо П'єр Лаваль з якоїнебудь причини і свою чергу не зможе виконувати ці функції, то рада міністрів більшістю в сім голосів призначає його заступника".
Зведення італьянського командування
БЕРЛІН, 17. (ТАРС). Німецьке інформаційне бюро передає таке зведення італьянського командування: "Італьянський підводний човен потопив в східній частині Середземного моря велике англійське нафтоналивне судно. В повітряному бою над Мальтою збиті два літаки противника. Один італьянський літак не повернувся на свою базу. Італьянська авіація знову успішно бомбардувала порт Александрії. В північній Африці італьянські повітряні сили успішно бомбардували аеродроми і ангари Мерса Матрух і Сіді Баррані. Всі італьянські літаки повернулись на свої бази. Італьянські війська успішно відбили спробу ворога атакувати італьянські позиції на північ від форту Капуццо. В цій атаці противник ввів в бій до 50 танків і застосовував штучний туман. Вночі ворожі літаки знову атакували порт Тобрука, але ця атака не заподіяла пошкоджень.
В східній Африці італьянські туземні війська зайняли Геззан, коло Курмука, і захопили велику кількість зброї і англійський прапор. Під час операцій в Кенії, в районі Мояле, італьянські війська зайняли англійське місто Мояле. Ворожа авіація зробила нальоти на Гордат, Асмара і Ассаб. Ці нальоти заподіяли тільки незначні пошкодження. Збитий один ворожий літак. Один італьянський підводний човен не повернувся на свою базу".
Воєнні дії в Африці
ЛОНДОН, 16. (ТАРС). Агентство Рейтер передає комюніке, опубліковане в Каірі, про воєнні дії, в якому говориться: "Наші літаки типу "Бленхейм" атакували позиції ворожої артилерії. В Ель-Барда (Лівія) відмічено пряме попадання бомб. Наші літаки зробили також наліт на ворожі повітряні сили, які знаходились на аеродромі в Ель-Газала (Лівія). Розміри заподіяних ворогові пошкоджень не вдалося встановити. Один наш літак збитий. Відмічені прямі попадання бомб на казарми в Діредауа. Заподіяні значні пошкодження. Англійські літаки скинули також бомби на південь від Ассаб. Південноафриканські повітряні сили зробили наліт на одно з сіл на південь від Мояле, зайняте італьянськими військами. Скинуто 10 бомб над цим селом. Англійська авіація зробила успішний наліт на порт Тобрук. Пошкоджені два морських нафтових танкери". В іншому повідомленні з Найробі агентство передає: "Наш гарнізон в районі Мояле протягом 5 днів стримував сильні атаки італьянців. В ніч на 14 липня наші війська відступили". 