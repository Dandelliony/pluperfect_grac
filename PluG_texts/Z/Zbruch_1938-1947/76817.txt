◦ ◦ ◦ ◦

Урядові власті Китаю на одному засіданні головної національної Оборонної Ради одобрили проєкт, предложений національною Господарською Радою у справі господарської політики підчас війни. Передбачено, між іншим, збільшення продукції, розбудову воєнної господарки з використанням природних багатств, раціоналізацію сировин і погінних матеріялів.
Як повідомляють з Ля-Лінеа, великий британський літак, який саме відлітав з летища в Гібральтарі, експльодував. При тому ввесь вантаж бомб вилетів у повітря. Наслідком сильної експльозії пошкоджені також сусідні літаки. Спроби гасити вогонь не мали успіху. При тому згинули два службовці летовища.
Підчас відвідин в австралійських військових частинах, які боролися на єгипетському фронті і потім були відтягнені, генерал Александер заявив: "Ваші втрати були справді великі і нас всіх це дуже вразило".
Італійська південно-американська агенція СІА повідомляє, що в Pio де Жанейро замкнули ланцюгами вхід до заливу зі страху перед підводними човнами. Всім громадянам, з вийнятком сторожів, заборонено наближатися в ночі до пристані.
Вночі під понеділок англійські літаки в великому числі нарушили знову швайцарську повітряну суверенну смугу. У цілій Швайцарії проголошено тривогу. Багато протиповітряних відділів ввійшло в дію.
Агенція Домеї повідомляє, що в середньому Китаю японці на південь від ріки Янгтсе розпочали нові операції проти чункінських військ у т. зв. дев’ятій і шостій воєнній смузі. Не зважаючи на сильний холод, операції посуваються дуже корисно на південь від Шасі й на південь від Начангу.
Внаслідок важкої хуртовини на західно-бразилійській ріці Сан-Франціско сталася катастрофа бразильського пароплава "Кордейро де Міранда". При тому знайшла смерть більша частина осіб, що були на кораблі. З 60 осіб врятовано тільки 19.
Велика пожежа майже зовсім знищила велике аргентинське фільмове ателіє "Сонефільм" біля столиці. Не зважаючи на зусилля протипожежної служби, вогонь знищив головний будинок і кілька складів матеріялу. Шкоди оцінюють на один міліон пезів. Досі не устійнено причини катастрофи.
В області Айзен в Чіле пожежа велетенських розмірів знищила на поверхні яких 100 квадратових кілометрів ліси, фарми й пасовиська. Пожежу, яка повстала внаслідок великої спеки, досі не можна було загасити. Щоб охоронити положені на височинах Анд людські оселі, викопано широкі рови, що їх заповнено водою гірських потоків. Населення втікає масово з загрожених областей.
З Монтевідео повідомляють, що новообраний уругвайський парлямент зійшовся перший раз в понеділок. З кінцем лютого новий президент Амезага перебере свій уряд.
Агенція Ефе повідомляє з Буенос Айрес, що Аргентину навістила знову спека. Тільки в неділю Червоний Хрест мусів дати поміч 150 особам, що дістали удар в наслідок спеки.
Від вибуху війни до кінця 1942 року згинуло 922 данських моряків, з чого 317 тільки в 1942 році.
Рада французьких міністрів рішила ввести загальний обов'язок служби праці, що триватиме два роки.
На Дунаю зударилися два буксирні човни, при чому один розбився й затонув. Жінка стерника цього човна й двоє її дітей, які були на човні затонули. 