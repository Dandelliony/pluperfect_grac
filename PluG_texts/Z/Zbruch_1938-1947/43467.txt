◦ ◦ ◦ ◦ ◦ ◦ ◦

Український посадник у Володаві. Начальник (крайсгавптман) округи Холма Гаґер — як повідомляє "Кракавер Цайтунґ" — увів торжественно українця адв. д-ра Ваня, сина відомого громадського діяча зі Золочівщини на становище посадника міста у Володаві. Оце вперше в Ґенеральному Ґубернаторстві взагалі відбулося таке торжественне передання уряду посадника міста українцеві. При цій нагоді начальник Гаґер згадав про 20-літні польські денаціоналізаційні заходи і на закінчення передав новому посадникові ключі міста з дорученням скоро завести у Володаві нормальні відносини в місті, що його оснували українські князі.
Свято української книжки й преси у Празі. Дня 27. жовтня ц. р. в год. 6-ій веч. "Просвітна секція ОУН" у своїй домівці у Празі П. Міслікова ч. 6 влаштувала "Свято української книжки й преси" з такою програмою: 1) Відкриття провідником секції І. Найдухом; 2) Реферат проф. д-ра Л. Білецького на тему: "Значіння книжки в життю народу"; 3) Богдан І. Антонич: "Книжка" — деклямація К. Ґеник-Березовського; 4) Реферат секретаря УНО дир. Миколи Вайди на тему: "Українська книжка на Карпатській Україні"; 5) Богдан Лепкий: "Три книжки" — деклямація Олександра Домашівця; 6) Закриття свята. Саля була святочно прибрана. Заходом Я. Олексенка виставлено найновіші видання "Українського Видавництва" у Кракові.
Виклади в "Українському Науковому Інституті" в Берліні. В зимовому семестрі ц. р. відбуватимуться в "Українському Науковому Інституті" такі загально доступні виклади (по годині тижнево): "Господарчо-ґеоґрафічні проблєми України" — доц. інж. Ф. Димінський; "Запорожські козаки в 16—19 ст." — доц. д-р Б. Крупницький; "Україна в світлі чужинецьких подорожників" — проф. д-р З. Кузеля; "Німецькі культурні впливи в Україні" — проф. до І. Мірчук; "Українська граматика, фонетика" — доц. д-р Я. Рудницький.
З життя т-ва "Січ" у Відні. В жовтні ц. р. відбулись загальні збори Українського Академічного Т-ва "Січ" у Відні. Відкрив ix і проводив ними голова т-ва м-р І. Весоловський, який склав опісля звіт із діяльности т-ва "Січ" за останній піврік. Після оживленої дискусії та признання абсолюторіі уступаючому виділові, вибрали загальні збори нову управу в такому складі: голова: Богдан Лончина, заст. тов.: Лев Кулинич, секретар: Богдан Кишакевич, скарбник: Микола Яцків, бібліотекар: Мирослава Височанська, домівкар: Іляріон Калиневич; Контрольна Комісія: І. Весоловський, А. Данилевич, С. Дорошак. 