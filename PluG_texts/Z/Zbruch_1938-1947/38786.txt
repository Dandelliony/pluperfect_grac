Директор з характером. — "Динамо"—"Спартак"

Директор з характером
Хочемо розповісти про одного начальника. Про Жембіна. Дуже вже цікава особа. Працює він в тресті їдалень, кафе і ресторанів. В тому самому тресті, де останнім часом незаконно витратили 5.900 крб. державних грошей.
Полюбив Жембін циркуляри. Всією душею, як кажуть, полюбив. Кроку не може ступнути чоловік без листовного розпорядження. Особливо велике задоволення відчуває він, коли секретарка приносить папери. Його чарує останній рядок документу, де чорним на білому виведено: "Директор тресту". Налюбувавшись досхочу, він розгонисто підписується і велить негайно розіслати циркуляри для керівництва.
Ресторан №5 завжди давав найбільше прибутку. Але тривало це недовго. Вирішив директор тресту "глибше" зацікавитись його роботою і, недовго думавши, написав циркуляр про стягнення з відвідувачів 2 карбованці за вхід.
Так з'явилась чергова вигадка Жембіна. Ми кажемо "чергова" тому, що директор тресту на безглузді вигадки дуже плодовитий.
Взявся він за перебудову роботи буфетів і пивних. Найперше встановив норму: скільки може випити пива клієнт, подруге, наказав без закусок пива взагалі не продавати. Хто хоче випити, заявив він, той мусить щось з'їсти.
Такі порядки, як бачите, існують в тресті їдалень, кафе і ресторанів. Явно комерційні. А все тому, що директор там з характером. Він вважає, що правила радянської торгівлі для нього неписані, а вигадує свої — шкідливі і нікому непотрібні.
Ів. Дон. "Динамо" — "Спартак"
7 липня на стадіоні "Спартак" почався міський розиграш першості з футболу. Господарі поля приймали у себе футболістів "Динамо". Зразу ж після свистка судді почалась досить жвава гра. На перших хвилинах м'яч перекочувався від воріт до воріт. Проте добра гра обох воротарів ліквідовувала загрозу.
Взятий темп не знижувався. Всередині першого тайму, після чергової комбінації, напад "Динамо" відкриває рахунок. Проте спартаківці довго не загаялись з відповіддю. Вже через 5 хвилин вони вдало обійшли динамівський захист і зрівняли рахунок.
Гра пішла ще більш жвавіше. Своєю злаженістю, точністю пасовок і більш досконалою технікою виділилася команда "Спартака". В ній відчувається колективність. Інша справа в "Динамо". Тут футболісти допускали надмірне захоплення грою "на себе". Тому то їм доводиться грати ривками і до воріт противника доходити з прориву. Це особливо було видно у другому таймі.
Другий тайм проходив при явній перевазі спартаківців. Футболістам "Динамо" довелось відбиватися від навальних атак. Від великої поразки їх врятувала лише прекрасна гра воротаря, який брав, здавалось, безнадійні м'ячі. Проте всіх ударів йому не вдалось відвернути. В одну з таких атак спартаківці підвели під самі ворота м'яч і легким рухом послали його в сітку. Рахунок 2:1.
Окремі ігроки "Динамо" замість того, щоб сильному натиску спартаківців протиставити все своє вміння майстерно володіти м'ячем, почали непристойно поводити себе на полі. Особливо в цьому відзначився півзахисник Грінберг, який наловчився підбивати ігроків. Очевидно серед динамівських футболістів живучі костоломні прагнення. Ця манера не до лиця радянських спортсменів і з ними потрібно рішуче боротися. 