"Адвокат Больбек"

(В поставі Львівського державного єврейського театру)
Л. Вернейль відомий як майстер гостро сюжетної комедії. В сучасній французській драматургії небагато таких знавців законів смішного на сцені. Він прекрасно будує інтригу і, захопивши увагу глядача, веде його за собою аж до останньої фінальної репліки.
Вернейль не обминає соціальних тем. Він любить в оригінальній формі виставити на висміяння пороки французського буржуа, його ханжеське лицемір'я. Та, разом з тим критика ця все ж не глибока, вона не розкриває справжньої суті природи буржуазної моралі. Весело посміятися над буржуа — ось все, чого хоче Вернейль. В дотепі письменника не чути обурення, гніву, стріли його гумору не напоєні отрутою ненависті. Цинізм сучасного міщанства тільки забавляє драматурга, а не примушує боротися з ним. І в цій політичній індиферентності — слаба сторона творчості майстра сучасної французської комедії.
"Адвокат Больбек" не становить особливого виключення з цілої драматургії Д. Вернейля. Написана разом з відомим парижським адвокатом і приятелем письменника В. Бером, вона має всі властивості так істотні Вернейлю і в інших його п'єсах.
...Слава Колет Больбек гримить по всьому Парижу. Вона адвокат, перша жінка-адвокат. Талановита, енергійна, справжній поет своєї справи.
В секретаріаті Колет завжди повно. Найнеможливіші справи вона виграє. Навіть вороги Колет мимоволі схиляються перед нею. І тільки одна людина незадоволена діяльністю Колет — її чоловік Едмунд — типовий буржуа. Його багатства дістають йому в житті все. Йому нема чого роботи, він зневажає працю, не звик до неї. Бурхлива діяльність Колет чужа йому. Він ненавидить її справу, яка віднімає в нього дружину — її час, її увагу, її любов. Він шукав жінку-забаву, жінку, яка ним би жила і була б віддана всім єством своєму чоловікові — господареві багатьох прекрасних речей. Сталося ж навпаки.
Л. Вернейль малює Колет, як "жінку в штанах". Вона "помінялася" ролями із чоловіком. Неправильно розуміючи жіночу емансипацію і роль жінки в суспільстві письменник стає, по суті справи, на бік Едмунда. Вернейль вважає ледве чи не обов'язковим, що жінка, яка взялася за справу мужчини, втрачає свою жіночість. Звичайно, нема чого полемізувати з таким твердженням. Наше радянське життя з особливою виразністю, на щоденному досвіді, доводить безглуздість такого погляду. Миліони жінок в нашій країні багато і самовіддано працюють у всіх галузях — в мистецтві, в науці, і це аж ніяк не призводить до конфліктів, до розпаду сім'ї. Жінка мусить бути жінкою — твердить всім "підтекстом" свого твору Вернейль. Звідси і та саркастична посмішка по адресу самої Колет, яка заради адвокатської тоги зневажила бальним вбранням, звідси карикатурний портрет її подруги — Магди Крамсон — жінки-лікаря.
Вернейль не вірить в те, що жінка, яка працює, яка займається громадсько-корисною справою, може зберігти в собі типове жіноче. Він вважає, що вона обов'язково впаде в крайність. І саме це твердження, саме ця думка аж ніяк не імпонує нашому глядачеві і дозволяє йому сумніватися в доцільності обрання саме цієї п'єси Вернейля. Але про це далі.
Чим же закінчується п'єса? В результаті ряду ситуацій (не завжди виправданих і продиктованих не стільки залізною логікою розвитку характерів, скільки вимогами будувати гострий сюжет) автор призводить свою героїню до відмовлення від творчого життя. Вона ладна кинути любиму справу, вона не хоче розпаду сім'ї, в ім'я інтересів "сімейного вогнища" хай гине Колет-адвокат. Геть тогу! І перед нами на сцені Едмундів ідеал: прекрасна жінка в прекрасних вбраннях, така ж нероба, як він, жінка-забава, жінка-річ.
Вернейль надто талановитий письменник і розумна людина, щоб не відчути фальшу такого результату. Тому то він намагається врятувати становище тим, що з блискавичною швидкістю примушує Едмунда... переродитися. Раптово він вирішує, що найкраще буде, щоб Колет повернулася до праці. Візьметься за справу і він, Едмунд, буде її секретарем, вони працюватимуть вдвох. І ось вам "щасливий кінець" ледь-ледь зліплений, але все ж зліплений.
"Адвокат Больбек" розрахований на певну аудиторію. На смак рантьє і приготовлені двохзначні жарти комедії, її стріли по адресу емансипованої жінки. Не зовсім ясно, чим керувався театр, обираючи саме цю п'єсу Вернейля! Одна тільки театральна ефектність не може служити досить переконливим аргументом на користь включення її в репертуар такого солідного театру, як наш єврейський театр.
І якщо вже шукати чогось, що хоч би в якійсь мірі виправдало не зовсім вдалий вибір театру, то таким "виправданням" може бути тільки гра окремих артистів і, в першу чергу, прекрасна гра Іди Камінської, яка виступила в цій п'єсі тричі: як виконавець заголовної ролі, постановщик спектаклю і перекладач.
Взагалі дуже інтересна артистка Іда Камінська у виставі. Вона виступає в усьому блиску свого таланту і артистичного темпераменту. Образ Колет Больбек — енергійної, захопленої своєю справою жінки, дуже вдався виконавиці. Сцени, в яких вона обдумує побудову своїх майбутніх промов, всю систему своєї аргументації, максимально виявляють психологічний портрет вольової жінки. Сильна і діяльна натура Колет близька артистці. Вона любить цей, хай і не позбавлений деякого авантюрного забарвлення, образ і вміє притягти симпатії залу на її бік. Нам імпонує Колет (Камінська) в її невгамовному бажанні діяти. Проте, як не інтересна Камінська в "Адвокаті Больбек", на нашу думку, по-справжньому і на всю глибінь, вона могла б розгорнути і свій талант і своє вміння особливо на такому благородному матеріалі, як безсмертя творіння Шекспіра, Лопе де Вега, хоча б в таких п'єсах, як "Укрощение строптивой", "Много шума из ничего", "Фуонта Овехуна", в драматичному репертуарі Островського, Горького і т. д.
Останні актори роблять все, що в їх змозі. Але авторський текст, в якому розвиток характеру частенько таки поступається перед сюжетом, не завжди дає можливість артистам розгорнутися в цій п'єсі — по вернейлівській дотепній, гостро-сценічній, і по-вернейлівському не дуже глибокої, позбавленої соціальної загостреності і цілеспрямованості.
Ю. Львов. 