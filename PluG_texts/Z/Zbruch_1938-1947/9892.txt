Останній акт.

ДОГОВІР МІЖ ПОЛЬЩЕЮ ТА ВАТИКАНОМ У СПРАВІ ПОУНІЯТСЬКИХ ЦЕРКОВНИХ ЗЕМЕЛЬ.
Львів, 8, липня 1938. Сойм саме ратифікував договір між Польщею та Апостольською Столицею, яким Рим за 2 чи 2 1/2 міліона золотих відступає польському урядові ніби-то своє право до земель і майна, що колись належали до Греко-Католицької Церкви та українського населення, яке творило цю Церкву. Польський уряд цим договором хоче: 1) начеб залеґалізувати те, що via facti сталося з б[увшими] уніятськими церквами та землями, 2) найдешевшим коштом набути для себе право власности на землі православних, колись уніатських церков. Найцікавіше, що справжній власник тих земель — а ним є без сумніву український нарід та уніатська церковна орґанізація, яку він творить, не бере участи в акті договору. Сторони, що договорюються між собою, наче не знають, хто є цим дійсним та правним власником колишніх уніятських, нині православних церковних земель. Тому легко дійшло у них до порозуміння.
Трансакція, яку переводять між собою Польща й Ватикан, позірно має вигляд формально-правного акту. Лише біда в тому, що при цьому обидві сторони оперують правними фікціями, а не правно-реальними фактами.
Землі, що є предметом трансакції, в історичній дійсности належали до автохтонного українського населення та до тієї церковної орґанізації, яку цей нарід творив. Байдуже, що ця церковна орґанізація в ході історії змінювалась, а саме первісно була православна, потім греко-католицька, вкінці знову православна. Церковні землі чейже належали до живих людей, що творили дану церковну орґанізацію, а ті живі люди — завжди та незмінно належали до одного і того самого українського народу. Це є дійсне, вічне в історії, і цього факту не оминути ніякими софістичними правними формулками.
Але як і стати на чисто правний ґрунт, то чейже вихідними точками, що опреділювали правний стан цих церковних земель, треба признати передовсім IX. і X. том російських законів, які признавали за Православною Церквою право до земель, що були в її посіданні до світової війни, а ті закони й досі не втратили своєї обовязуючої сили. Другим рішальннм ментом є польська конституція, що признає за православною Церквою право власности до її майна, при тому таке саме, яке має, скажім, і римо-католицький костел. Третій, хоч нерішальний, зате цікавий момент той, що при цій трансакції зіґноровано зовсім Православну Церкву, яка чейже істнує. Адже в цих 12.000 га, які стали предметом торгу, є тисячі гектарів землі і десятки церков, які дотовано в XIV. і XV. ст., або перед війною без сумніву за гроші православних, коли ще унії не було. Чи й вона є „поунійні" добра?
Очевидно держава завжди має право застосувати вивласнення церковних чи костельних земель. Але тоді вона обовязана власникові заплатити  за вивласнений обєкт по його фактичній ціні. І нічого простішого не було, як приноровити цю процедуру і до українських земель. Можна було їх забрати, але треба було за них заплатити. Кому? Очевидно, тому хто фактично та правно був і є власником цих земель. А ним є одиноко та виключно український нарід і та церковна орґанізація, що її він у даному менті творить, себто Православна Церква. Досі уряд забрав від Православної Церкви округло 73 тисячі га землі. Якби вартість одного гектара землі оцінити тільки на тисячу золотих то це творило би суму 73 міліонів золотих. Очевидно, вигідніше було заплатити 2 і пів міліонна, ніж 73.
Чомуж Рим згодився на таку невеличку суму? Ватикан свого претенсію до церковних українських земель базував тільки на формальному принципі, а саме на тому, що колись українці цих земель творили Греко-Католицьку Церкву. З того титулу у хвилині, коли ця колишня Греко-Католицька Церква перетворилась на іншу церковну орґанізацію, Ватикан міг зголосити своє право, хай би й чисто формальне до відшкодування. І він це зробив та відшкодування від царського російського уряду дістав повністю. Через те тепер вдруге домагатись відшкодування властиво не було вже підстав, тим більше, що латинські костели на Холмщині й Підляші вія факті таки заволоділи значною пайкою церковних земель і очевидно не дали за цю землю ані сотика. 3 тих причин Ватикан властиво не міг дорожитись при заключуванні трансакції: кожна сума, яку годився йому заплатити польський уряд, була для Ватикану начеб дарунком від поль. уряду, точніше сказати це була заплата за прислугу, яку Ватикан зробив польському урядові. Адже завдяки договорові з Римом витворилась омана лєґалізації того стану, що повстав був при помочі доконаних фактів. І за цю саме прислугу, а не за право власности, Ватикан казав собі заплатити.
Може з фінансового погляду це і добра трансакція. Але з інших, передовсім релігійних міркувань вона не представляється дуже світло та є  щонайменше ризиковна. Насамперед теперішнім договором не може захоплюватися Греко-Католицька Церква. Вона не тільки безпопередньо сама не дістала того, що колись творило її майно, але й бачить, що колишня приналежність до Греко-Католицької Церкви стала причиною нещастя для її братів, православних українців та привела до великого зменшення національного українського майна. Греко-католики зі сумом і прикрістю далі відчувають, як постпонують самий східний обряд, бож колишні греко-католицькі святині переробили тут і там на латинські костели, або їх просто руйнують і палять замість того,щоб їх з пієтизмом зберігати. А все це разом взяте ще й компромітує та підважує саму велику ідею зєдинення христіянських церков: західно-католицької та східно-православної.
Адже не тільки православні українці, але й увесь православний світ ніколи не забуде того, яку ролю відограв Ватикан у акції позбавлювання українського православного населення його вікових прав до церковної землі. Це роля спільника, завдяки якому ціла справа виглядає так, начеб-то все було в порядку і нікому не сталась ніяка кривда. Нічого казати, що така роля понизить авторитет римо-католицького костела в очах всіх тих, що хотілиб у церковній орґанізації бачити забороло найвищих цілей. А вже понад усякий сумнів теперішній договір Ватикану з польським урядом перекреслить великі пляни на зєднання з Римом всього Сходу Европи.
Не можна не відмітити ще й того, що нова трансакція Риму проходить у своєрідній атмосфері, яка витворилась у Польщі на національно-реліґійному фронті. Цю своєрідність творить відома „місіонарська“ праця військово-поліційних чинників у прикордонних повітах Волині. А ще більше — висилка православних священників та масове закривання, розбірка і палення православних, колись уніятських церков на Холмщині. Ця атмосфера кидає на договір Риму з Польщею таке понуре світло, що гадаємо, його Рим не міг собі бажати. 
X. 