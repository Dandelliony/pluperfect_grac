На вирішальному етапі

В західних областях України йде творча робота по підготовці висококваліфікованих кадрів соціалістичного будівництва.
Львівський державний український педагогічний інститут і учительський інститут, разом з іншими вузами Радянського Союзу, переживають важливий момент, підводять підсумки праці за навчальний рік. Це важливий етап в роботі кожного студента і особливо в житті і праці студентів-випускників, які їдуть на роботу в села, містечка й міста визволених земель колишньої Західної України.
Підготовка до іспитів розпочалася вчасно. За 2 місяці до іспитів оголошено їх розклад. На численних зборах і виробничих нарадах задовго до екзаменів роз'яснювалось студентам значення і методи їх проведення; були посилені індивідуальні і групові консультації. З кінця травня основ ні кабінети і читальні інституту переведено на цілоденну роботу з 10 годин ранку до 11 годин вечора. Тепер іспитова сесія, яка в інституті провадиться вперше, проходить нормально. Підготований професорсько-викладовський склад виявив належні вмілість і такт у роботі. Не помічено жодного випадку лібералізму в оцінці знань студентів. Керівні постанови партії, дані в передовій статті "Правди" від 19 травня ц. р. і пророблені на відкритих партійних зборах та спеціальній методичній нараді професорсько-викладовського складу, в інституті виконуються.
Характерний приклад з практики проведення державних іспитів в учительському інституті на природо-географічному факультеті. Студентка П. з трьох питань за карткою на два питання дала відповіді, які можна було вважати більш-менш задовільними, а третє питання сплутала, виявивши недостатню підготовку в читанні карти. Державна комісія оцінила її відповідь, як незадовільну. Подібні випадки бачимо і на курсових іспитах у окремих викладачів інституту. Студент І курсу природо-географічного факультету тов. Г. дістав незадовільну оцінку з основ марксизму-ленінізму, тому, що не на всі питання дав достатні і правильно формульовані відповіді. Ряд студентів уже виявили себе з кращого боку. Тт. Кузь, Зоненталь, Голембіовський, Гірняк і Шавалюк на державному іспиті дали блискучі і глибоко змістовні відповіді і одержали оцінки на "відмінно". З основ марксизму-ленінізму основна маса студентів відповідала на проведених іспитах продумано, серйозно і виявила добру обізнаність з предметом.
В цілому ж по інституту маємо таку картину. На іспити з'являються в призначений час усі студенти, за винятком хворих. По 16 червня одержано 1129 оцінок. І з них на "відмінно" — 398, на "добре" — 332, на "посередньо" — 321, "незадовільно" — 58. Інститут повинен боротися за найвищі показники в опануванні основ наук, але на штучне підвищення оцінок, на різні "скидки", радянський вуз не піде.
Водночас з іспитами в інституті провадиться робота по підготовці до нового набору. Стаціонар має прийняти по учительському і педагогічному інститутах 750 нових студентів на 1 вересня 1940-41 навчального року. Вжито ряд заходів для ознайомлення випускників середніх шкіл з профілями спеціалістів, яких випускає інститут та з умовами вступу. Серед цих заходів слід особливо відзначити налагодження зв'язків з середніми школами та методичну допомогу цим школам, подану науковими працівниками інституту. Треба також відзначити, що за першу половину червня в 30-х середніх школах м. Львова науковими працівниками інституту було прочитано для десятикласників доповіді на тему "Як обирати професію", дано інформацію про вузи Радянського Союзу. 16 червня в інституті відбулась зустріч професорів і студентів інституту з десятикласниками, які вирішили обрати педагогічну професію.
Надзвичайно важливим моментом в житті випускників інституту є перше призначення на роботу. В радянській країні випускники вузів не турбуються про посаду, не шукають роботи. Ще до закінчення вузу держава призначає кожному місце роботи і забезпечує майбутнього працівника необхідними умовами для спокійної і творчої праці.
48 випускників львівського учительського інституту — природників, мовників і математиків розподілено на роботу. Начальник кадрів Наркомосвіти України тов. Зайцев особисто познайомився з кожним випускником в інституті, а потім комісія під його головуванням направила їх усіх до шкіл західних областей.
Так закінчився перший навчальний рік в молодому Львівському педагогічному вузі.
С. Смолінський — професор Львівського державного педагогічного інституту. 