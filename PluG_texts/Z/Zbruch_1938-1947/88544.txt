Вистави театру "Вар'єте" в Самборі

  Самбір, 14-го квітня.   Перед від'їздом на гостинні виступи до Перемишля та Тарнова група циркових артистів колишнього київського театру "Вар'єте" дала 10-го і 11-го ц. м. в Самборі дві останні прощальні вистави. Обидві вистави пройшли з підвищеним інтересом при переповненій залі. Успіхові театру сприяли цікаві різноманітні номери, з яких окладалася програма вечорів та старанність усіх виконавців.   Володимир Дарсай, еквілібрист, акробат і повітряний гімнаст майстерно продемонстрував низку номерів свого репертуару. Як еквілібристичні вправи, так і складні вправи на трапезі виконав він легко, невимушено, хоч подекуди вони і викликали деяке побоювання глядачів за виконавця, що міг впасти. Однак артист показав високу клясу виконання й успішно провів усі ці номери, побудовані на основі точних законів рівноваги. Особливо яскраво пройшов його виступ на сходах, що по праву можна вважати одним з найскладніших номерів комбінованого еквілібру.   Багато сили, мужности, відваги і майстерности виявив і атлет-ґлядіятор Демон. У численних атлетичних номерах він показав високу майстерність, гарну техніку виконання, натренованість і головне — велику фізичну силу, що допомагала йому робити складні вправи і піднімати на собі по декілька осіб.   Цікаво пройшов виступ молодого актора цирку Анатоля Ревенка, що як жонглер успішно справився з своїм завданням і продемонстрував оригінальні номери своєї програми.   Гумор, жарти, гостроти і комічні репліки, якими супроводжувалася кожна поява на сцені коміка Чиккі викликали веселий сміх усієї залі. Бажано було б тільки, щоб виконавець урізноманітив свій репертуар і відійшов від наслідування традиційного "Рудого" блазня.   Прекрасно проводила конферанс Ж. Вишневська, що брала участь також і в сценах з арт. Чиккі.   Вистави користувались цілковитим успіхом глядачів.   Львівські вісті   