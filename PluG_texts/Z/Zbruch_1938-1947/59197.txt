Завдання еміграції

Вістки з краю свідчать про те, що громадянська мораль і національна ідеологія в Україні доволі скристалізовані, а практична життєва мудрість стоїть навіть доволі високо.
До всіх цих духових витворів широких українських мас еміграція повинна поставитися з найбільшою уважливістю. Бо недооцінка цих елементів світогляду народніх мас поруч із переоцінкою ідеологічних витворів власних, еміграційних може привести до шкідливих духових дисонансів, в то й спричинить небажані психологічні конфлікти. Тут не треба забувати, що суспільно-громадянське життя нашого еміграційного загалу, в тому надто довгому часі, проходило в неприродній і через те нездоровій атмосфері повної відірваности від рідного ґрунту, наслідком чого лоґічно повстав певний психологічний розрив між еміграцією та народньою масою, а також і втрати звязку з народньою традицією. Тож мусимо перестерігти самі себе від надмірного захоплення ідеологічною творчістю еміграції, творчістю, що зродилася "поза межами простору й часу", а через те позбавлена органічного звязку з рідною стихією. Мусимо вимовити цю пересторогу, щоб не допустити помилки — не зіґнорувати психологічного підложжя української раціональної думки та напрямної лінії розвою нашої історичної традиції. Усвідомити собі цю життєву істину — це значить устерігти себе від так прикрих для кожного емігранта ідеологічних та тактичних конфліктів зі своїми земляками після свого повороту.
Які ж психологічні настрої та морально-духові успосіблення повинні бути в кожного емігранта, як вступає на рідну землю? В першу чергу — вільність думки від будь-якого самозасліплення та переоцінка своїх здатностей, своїх життєвих заслуг підчас перебування на еміграції. Навіть найбільше заслужені можуть сказати хіба одно: що чесно виконали свій обовязок і зробили те, що повинні були зробити. — Потім почуття цього обовязку невтомної праці та резиґнація з права, хоча би й заслуженого, відпочивати на рідній землі. Також треба зректися тих усяких претенсій на провідні становища, зокрема в громадянському та національно-політичному життю, бо ці прийдуть самі собою, якщо цього буде вимагати справжня життєва потреба.
Свої творчі сили наша еміграція повинна реалізувати на полі фаховому і то в тих ділянках народнього господарства, чи національної культури, де хтось почуває себе найбільше компетентним та може принести максимальну користь.
Також на полі організаційному — в громадянському, економічному, професійному, фахово-технічному, культурно-виховному і мистецькому життю, де чимало емігрантів може поділитися своїми цінними знаннями про організаційні форми життя на заході.
В ділянці культурно-освітній, якої працівниками повинні бути тільки інтелектуально-сильніші одиниці еміграційного загалу, цілий цей загал може бути реально-корисним своїми прилюдними виступами, метою яких має бути ознайомлення українського суспільства з формами громадянського, товариського, родинного, професійного, товариського, родинного, професійного, інтелектуально-духового, церковно-релігійного та культурно-виховного життя в тих чужих країнах, де вони мали нагоду побувати.
На полі технічно-практичному емігранти, побачивши кусник світу, можуть поділитися тим набутим досвідом, передати все те в широкі народні маси.
Поза всім цим, як суспільний елемент з великим життєвим поглядом та значним практичним досвідом, еміграція мусить взяти участь у процесі формування нового світогляду нашого народу, що має стати гармонійною синтезою відвічної традиції та найздоровіших, життєтворчих і конструктивних складників західньо-европейського життя.
Борис Лисянський. 