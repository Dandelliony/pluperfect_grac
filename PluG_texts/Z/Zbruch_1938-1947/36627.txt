◦ ◦ ◦ ◦ ◦ ◦ ◦

Перешивка залізничної колії. Управління Львівської залізниці провадить велику роботу по перешивці залізничної колії з вузької на широку. Як відомо, до цього часу були перешиті шляхи у двох напрямках Підволочиськ — Львів і Львів — Перемишль. Тепер широко розгорнулись роботи по перешивці шляхів у напрямку Львів — Станіслав, Львів — Рава-Руська, Львів — Красне. Розпочата підготовка по перешивці колії Львів — Ходорів.
На станціях Ходорів і Стрий організовуються нові перевантажні вузли. Намічено перешити 500 кілометрів шляхів. На цих роботах занято тепер коло 5 тисяч чоловік.
Перешивка шляхів згідно наказу наркома сполучення буде закінчена в травні 1940 року. Робітники, які працюють на реконструкції шляхів, широко розгорнули соціалістичне змагання імені 3-ї Сталінської п'ятирічки і показують зразки високої продуктивності праці. (ОблРАТАУ)
Новий розпис руху пасажирських поїздів. Управління Львівської залізниці закінчило складання літнього розпису руху поїздів. За цим розписом вводиться 17 додаткових поїздів приміського сполучення і ОДИН новий зверхшвидкісний поїзд "Люксторпеда" Львів — курорт Трускавець. Технічна швидкість цього поїзда — 120 кілометрів на годину.
Крім існуючих двох поїздів в напрямку Львів — Київ, Львів — Підволочиськ за новим розписом запроектовано введення нового швидкого поїзда Львів — Баку. (ОблРАТАУ) 