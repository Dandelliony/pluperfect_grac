От так собі...

Малий фейлєтон
Ми народ панахидний, а таки мусіли раз радіти, і то не в неділю, тільки в пятницю. Важко приходилось радіти нам — що любимо смутки, похоронні настрої, що закохані в панахидах, які влаштовуємо не тому, що це найлекше, а тому, що найприємніше та не порадиш, мусіли!
Щодо мене, то я все любувався у радощах життя, у тому, що веселе, не сумне, прим. хрестинах, весіллях, а не в похоронах чи панахидах. Тому й тим разом тільки ахнув з дива. Але інші то просто виходили з себе. Декому волосся ставало дуба, декому відняло було мову, рідні жінки кидались в обійми чоловікам...
А проте були й такі, що раділи тільки з мусу. Не випадало... Вони всміхалися, викривлюючи вуста як Медуза, бо відчували болі Ляокоона.
Захоплений подією, я — немов на Великдень — ділився вісткою "Христос воскрес!" із тими, що були мені найдорожчі, врешті таки не стерпів і пігнався за одним із наших редакторів, який виглядав наче божевільний.
— Ви куди?!
— До—до—до—до—му...
— А я на місто! — і пігнав на місто.
На закруті вулиці, під одною із спущених рулєт, бачу знайомого. Позирає на вивіску розкішного ресторану й, зітхаючи, відкапує пальцем сльози.
— Чули? — питаю його.
— Чув...
— Що з вами?
— В око мені впало...
— Що впало?
— Горобець...
— Горобець?!
— Не горобець, а так, з дерева...
В це вже я не міг повірити, так, як не повірив би, що комусь в око впало напр. поліно. Я зрозумів, у чому річ. Жаль давив його серце...
І мені пригадався отаман Сірко, як то він колись захопив був Крим і визволив бранців, щоб повернулися туди, де ясні зорі й тихі води.
Вийшовши з Криму вже на рідні степи, Сірко спитав бранців, хто з них хоче у мир хрещений, а хто назад у землю татарську. І... диво. Було чимало таких, що стали повертатись до бісурмена, бо залишили там жінок татарок, мужів татарів, дітей-татарчат і нажиті достатки.
Подумав Сірко, лють його взяла і заскреготав зубами:
— Завернути їх і до ноги вирубати, щоб не поганили людського роду!
Наказ був виконаний. Закривавився степ, зашелестів у жалощах трупом ковиль...
Бувало різне в нашій історії..
____________
Та якби воно не було, я не нарікаю, як інші, на цей травнево-пятницевий "Пріма апріліс". Чи нема Великодня кожного року, а проте кожного року вітаємо себе радісним "Христос воскрес!"?
Часами хвилина радощів варта — життя.
Леле. 