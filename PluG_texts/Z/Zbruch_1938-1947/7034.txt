Показ української моди

Прецікаву імпрезу улаштували в неділю 8. травня ц. р. кооперативи „Народнє Мистецтво" і „Труд" у Львові. Вже робили і раніше спроби стилізації суконок у народньому стилі і навіть улаштовували конкурси „вишиваної суконки"' і т. п. Але недільна імпреза була далеко ширша  і мала більші можливости тому, що тут не лишали тільки волю поодиноким приватним особам вивести свої „креації", а всю ініціятиву перебрали у свої руки дві згадані вище кооперативи, а також і взяли на себе ввесь фінансовий тягар згаданої імпрези, себто, майже всі моделі були власністю тих кооператив та тих фірм, що в імпрезі взяли також участь як: „Гуцульське мистецтво” в Косові, кооп[ератив] „Шовк” в Самборі, фірма „Трикот" у Станиславові, фірма капелюхів „Міка” у Львові та кооп[ератив] „Базар" у Львові.
Проєкти моделів виконали українські мисткині: п. п. Стефа Базюк-Рудакевич, Софія Вальницька, Марія Морачевська, Міля Охримович, а прегарні торбинки запроектувала і частинно  виконала пані Сінгалевич.
Всі майже моделі вийшли з робітні "Труду", яка як відомо є під проводом пані Елі Олесницької та зі школи „Труду”.
Почалась імпреза вступним словом голови Надзірної Ради "Труду" пані І.Бонковської та коротким і дуже цікавим та живим рефератом про завдання і можливости нашого народнього промислу пані інж. Стефанії Чижович.
Найцікавішим місцем цього реферату було ствердження, що вироби наших селян через ріжні умови є такі дешеві, що з ними не можуть конкурувати навіть такі самі вироби фабричні, а використовують це в першій мірі чужі, тоді як ми і далі купуємо вироби фабричні.
Вже обидві прелєґентки задемонстрували цікаві дві моделі суконок — одна з мальованки — вечерова, друга полотняна пополуднева. Потім пішла ціла низка прегарних креацій з нашого сільського полотна, де були прикладені ріжного роду вишивки, з наших яворівських і бойківських мальованок, українського шовку випродукованого і з нашого сирівцю та нашими робітниками, вовняних самотканей  із „Гуцульського Мистецтва" та ріжних наших тканин. Опис окремих моделів подамо у найближчій "Жіночій Сторінці”, а тут лише зазначимо, шо були надзвичайно гарно використані і наші вишивки до суконок цілком модних фасонів і дуже вдало прикладені наші самоткані, що цілком відповідають сучасній моді. Також було і кілька дуже вдалих стилізацій, з яких на особливе виріжнення заслуговують моделі пані М.Морачевської (дитячий полотняний плащик та дамський костюм з жакетиком з яворівської мальованки) та пані Вальницької (комплет з самоткані зроблений для панни І.Куриленко). Найслабше випала стилізація полтавського строю, що можна пояснити мабуть тим, що назагал полтавський чистий стиль, якось тут не може зачепитись у всій своїй класичній чистоті. Зате пані М.Охримович подала прегарний модель балевої суконки, де приклала ґердани. Взагалі цій мисткині, як і пані С.Рудакевич  більше  вдалися  модерні фасони з наших тканин.
Дуже живо і дотепно давала пояснення до моделів пані Ірина Павликовська, яка, як то було помітно зі знання кожної дрібнички, була душею цілої імпрези. Пояснення не тільки давали публиці перегляд, з якого матеріялу та ким і як були виконані моделі, але й створювали між публикою та естрадою певний інтимний звязок.
Досить вдало дібрані модельки вміли задемонструвати красу моделів, хоч подекуди бракувало ще свободи рухів та відчувалась занадто велика нервовість. Але коли зважимо, то це не були „фаховички", то цю хибу їм легко можна вибачити.
Здається, що мета цієї імпрези — ввести у наше життя продукти нашого народнього виробництва, а також і створити і свою "національну", так би мовити, моду ініціяторкам вповні удалась. Може наштовхне вона також наше громадянство і на деякі можливости розбудови нашого промислу. Одне можна пожалувати, що нема у нас ще свого конфекційного підприємства, де деякі ідеї висунуті в креаціях цього показу можнаб широко використати.
Можна також пожалувати ще й того, що ми не маємо можливости покищо пустити тих прегарних моделів у ширший світ, де вони напевно викликалиб велике захоплення і наслідування, а виступити можемо з усіми тими моделями навіть перед париською публикою без найменшого страху.
А може й над цим задумаються та попробують зреалізувати цю думку ініціяторки недільної імпрези, які доказали, що не бракує їм ані енерґії, ані дотепу, ані відваги? Х.К. 