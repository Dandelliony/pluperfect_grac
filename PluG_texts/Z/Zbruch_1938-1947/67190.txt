За відтяження перелюдненого села

Львів, 10 червня.
Одним з наших найважніших завдань у господарській ділянці є: змінити теперішню некорисну структуру українського населення Галичини, відпровадити зайву надвишку сільського населення до міст. Щоб зусилля Українських Комітетів у тому напрямі увінчалися успіхом, вони мусять стрінути повне зрозуміння громадянства. Тому перш-за-все необхідно з'ясувати вагу справи.
Якийсь селянин мав, скажім, 40 моргів, був багатим господарем. Мав чотирьох синів, тому кожному з них припало по 10 моргів і вони рахувалися ще до заможніх середняків. Коли ж котрий з них поділив своє поле між чотирьох синів, то внук 40-моргового багача ставав малоземельним бідаком на 2 і ½ моргу.
Годі — земля не росте, а що людей з року на рік прибуває, залишаються лише дві можливості: або відпровадити надвишку селянських дітей до міста, не дозволюючи ділити малих господарств, або погодитися на безконечне роздріблення тих останніх, уважаючи, що це приватна родинна справа, до якої не слід державі встрявати. Коли держава заборонює ділити сільські господарства, вона бере на себе турботу за дітей, які нічого у спадщині не дістануть, мусить дати їм працю, будуючи нові шляхи, залізниці і т. п., підтримуючи розріст промислу та творення нових варстатів праці, мусить запевнити молоді, яка має покинути село, фахову освіту. Держава, в якій ми жили понад 20 років, ніколи не мала грошей, тому її засадою було: "Нехай так буде, як бувало". Нехай сільські господарства дальше роздрібнюються, не хай малоземельні й безземельні родини голодують кожного переднівку — все те мало турбувало варшавських достойників. Раз держава зле загосподарована, раз багато людей мусить жити у злиднях — так нехай вже краще вони сидять на селі. Сільська біднота вигідніша, як міська: не домагається допомоги для безробітних, не робить клопоту поліції. Тому впродовж двадцяти років усе залишалося без змін: сільські господарства роздрібнювалися, злидні заглядали під щораз-то нові сільські стріхи. Рівночасно уряд хвалився, як мало у краю безробітних, який спокій панує у містах, а справа зміни спадщинного права зі забороною поділу господарств безнадійно блукалася по соймових комісіях та підкомісіях.
Але Німеччина не думає дальше терпіти таких відносин. Німецькій владі не треба сховків для безробітних, якими було в колишній Польщі перелюднене село, бо ІІІ. Німеччина не знає безробіття, навпаки — потребує якнайбільше рук до праці. Земельні уряди дістали завдання впорядкувати сільські господарства, замінюючи їх у дохідні, життєздатні варстати праці. З огляду на те треба рахуватися, що при управильнюванню правних відносин прийде як не ліквідація карловатих господарств, то принайменше заборона ділити господарства між дітей. Ціле господарство переходитиме у спадку на одного сина, того, який найкраще зуміє господарити. Що буде з рештою дітей? Це питання, на яке кожний батько, гідний тієї назви, мусить собі виразно відповісти. Без сумніву — це не так легко, як поділити своє поле на кілька дрібних шматків, але це обов'язок, твердий обов'язок. Не буде зватися гідним той батько, чиї діти із зависло глядітимуть на одного брата — господаря, самі засуджені на злиденне животіння некваліфікованих зарібників.
Саме тепер добра нагода запевнити дитині безпечне майбутнє.
З одного боку німецька влада створила дуже багато різних фахових шкіл; вибір настільки широкий, що кожний може піти за голосом зацікавлення і здібностей. Український Центральний Комітет організує бурси, щоб зробити ті школи доступними для здібної, а незаможної молоді. Фахова школа — це тепер єдиний шлях, яким ремісник може дійти до добробуту. Коли вийдуть зі шкіл тисячі добре вишколеного ремісничого нарибку, бідний "фушер" не витримає з ними конкуренції.
З другого боку тепер пригідний час, щоб стати купцем. Саме тепер влада відпродує деякі знаціоналізовані крамниці та дає концесії на відкриття нових крамниць. Кількість тих концесій обмежена, тому годі чекати з розбудовою нашої торгівлі, заки теперішні учні торговельних шкіл покінчать науку та поздають кінцеві іспити. І тому вже тепер повинні братися до торгівлі по містах ті діти села, що почуваються на силах: у першу чергу ті, що здобули купецьку практику, чи то як приватні купці, чи як кооперативні крамарі. Хто рішиться на те, щоб оснувати крамницю, дістане пораду та підтримку від господарського референта Українського Окружного Комітету чи Делегатури.
Б. Г. 