З білоруського життя.

ВІДКЛИК У СПРАВІ БІЛОРУСЬКОГО НАЦІОНАЛЬНОГО КОМІТЕТУ.
Як ми вже про це писали влада припинила 15-го січня ц. р. діяльність Білоруського Національного Комітету у Вильні. Дня 14-го березня ц. р. виленське городське староство розвязало цей Комітет. Мотивуючи своє рішення старотво твердить, що «Білоруський Національний Комітет» змагав до реалізації постанов  т. зв. минського маніфесту з 25. ІІІ. 1918. р. (проголошення незалежної Білоруської Народньої Республики) тобто до створення самостійної білоруської держави через відірвання від Польщі частими північно-східних земель.
Від цього рішення внесли 26-го березня ц. р. відклик до воєвідського уряду у Вильні, в якому підписані стверджують, що Комітет ані як цілість, ані його управа, ані окремі члени не допустилися ніякого злочину та що Комітет змагав тільки до реалізації прав,  що прислугують білорусинам у Польщі на підставі конституції. Що торкається маніфесту з 25. III. 1918, то він має для білорусинів тільки символічне значіння, особливо, коли большевики його перекреслили та два рази, 1. І. і 1.VIII. 1919 р. проголосили незалежність Радянської Білоруси. До тогож минський маніфест значно випередив анальоґічний польський акт з 11. XI. 1918. р.
З кол зближених до Білоруського Національного Комітету інформують, що на випадок якби цей відклик не мав успіху, відповідні чинники рішилися звернутися у цій справі до Найвищого Адміністраційного Трибуналу.
З ІСТОРІЇ „БЄЛАРУСКОЇ КРИНІЦИ".
Влада два рази припинила була «Бєларускую Криніцу»: рішенням з 18. XII. 1936 р.і 15. IV. 1937. Перше рішення Городський Суд у Вильні присудом з 25. II. 1937 р. відхилив. Вислідок зажалення прокуратора справу розглядав 30. VI. 1937 р. окружний суд у Вильні, який відхилив присуд городського суду, тобто затвердив припинення часопису. Від цього присуду видавець „Бєларускої Криніци" зробив відклик до Найвищого Суду. На підставі вияснень Найвищого Суду відбулася в окружному суді у Вильні 11-го березня ц. р. друга розправа, в якій суд відхилив попереднє рішення, що ним засудив був редактора „Бєларускої Криніци".
У справі другого припинення не було досі ще явної судової розправи.
20-ЛІТТЯ ПРОГОЛОШЕННЯ НЕЗАЛЕЖНОЇ БІЛОРУСЬКОЇ НАРОДНЬОЇ РЕСПУБЛИКИ.
На день 25-го березня ц. р. припадали двацяті роковини проголошення незалежної Білоруської Народньої Республики. Під большевиками не було й мови про святкування цих роковин. Не було з цієї нагоди ніяких свят і в Польщі. Білоруська преса у Вильні з конечности обмежилася до повторення загально відомих історичних фактів з того часу, коли розпадалася царська Росія. У звязку з цим треба особливо підкреслити ініціятиву часопису білоруської молоді „Шлях Моладзі", який пропонує проголосити місяць березень кожного року місяцем пізнавання минулого білоруського народу.
10-ЛІТТЯ СМЕРТИ ПЕТРА КРЕЧЕВСЬКОГО.
Перед 10-ти літами, 8-го березня 1928 р. у Празі вмер Петро Кречевський, громадський діяч, літерат, поет та останній голова Ради Білоруської Народньої Республики, що 25-го березня 1918 р. проголосила незалежність білоруської держави. У звязку з цими роковинами Союз Білоруських Студентів в університеті Стефана Баторого у Вильні уладив 26-го березня ц. р. у своїй домівці жалібну академію. Реферат про Кречевського виголосив студ. Чеслав Найдзюк. Дня 29-го березня ц. р. уладили теж відчит про Кречевського для білоруських пластунів.
ЗАГАЛЬНІ ЗБОРИ СОЮЗУ БІЛОРУСЬКИХ СТУДЕНТІВ.
В першій половині березня відбулися загальні збори Союзу Білоруських Студентів університету Степана Баторого у Вильні. Союз улаштував у звітовому часі три великі концерти і цілу низку товариських імпрез, відчитів та дискусій. Головою вибрали дотеперішнього голову Адама Дасюкевича. Збори ухвалили йому спеціальну подяку за його працю для Союзу.
БІЛОРУСЬКИЙ ПЛАСТ.
Білоруський пластовий рух у Вильні молодий. Є тут при білоруській філії державної гімназії ім. Ю.Словацького дві пластові дружини, хлопяча і дівоча. Брак найнеобхіднішого виряду не дає цим дружинам змоги вести нормальну працю. Щоб бодай частинно підпомогти пластову орґанізацію створилося перед кількома роками Товариство Приятелів Білоруського Пласту, що з добровільних складок збили фонди на підтримку тієї необхідної організації молоді. 