З викладової салі.

Дня 29. березня 1939. р. відбувся в салі "Української Бесіди" черговий виклад із серії викладів Наук Т-ва ім. П. Могили п. н. "Українська літературна мова Закарпаття". Виклад попередив коротким вступним словом голова Т-ва д-р Д. Лукіянович, відмічуючи, що цим викладом закінчує Т-во Наук. викладів ім. Могили другий зимовий триместр.
Виклад про мову Закарпаття мав проф. В. Сімович, який виголосив його, як усе, приступно, популярно, хоч глибоко науково, тільки ж соромно було за публіку так мало було слухачів. Зміст доповіді такий: Значіння Закарпаття серед усіх інших українських земель дуже важне багатьома сторонами. Та одне з найважніших є його мова, що в системі усієї української мови має першорядну вагу. Через збереження у своїх говорах старовинних рис, архаїзмів, головно фонетичних, виходить значіння Закарпаття вже поза зацікавлення самих українців, входить у сферу всіх словянських мов, а то й у ділянки порівняльного мовознавства. Тому мова Закарпаття притягла увагу чужинних дослідників: чеських, німецьких, польських, норвезьких, мадярських (Добровський, Брох, Бонкало, Цамбель, Курашкевич), українських: Верхратський, Гнатюк і передусім — Ів. Панкевич.
За ввесь час свого історичного життя Закарпаття в ділянці мови жило тим самим життям, що й усі інші етноґрафічні українські землі.
Письменницька мова Закарпаття поділяється у свому розвою, як скрізь, на три доби, від XIV—XVI. ст., від XVI—XX. ст. і нова доба. Найстарша від XIV. ст., коли письменською мовою тут була церковно-словянська мова, з податком болгаризмів і румунізмів. Зразок такої мови є "Ужгородський Октоїх" із XIV. століття, опрацьований професором д-ром Олександром Колессою в записках Наук. Т-ва ім. Шевченка. Памяток із елєментами української нар. мови з того часу не вдалося відшукати.
В пізнішому розвитку те, що доторкнуло українських земель у Польщі (XV—XVI. ст.). не минуло й Закарпаття. Тодішні діячі на Закарпатті перебрали як літературну мову — мішанину з ріжних елєментів і цею мовою пишуть до XIX. століття з тим, що до польських, чи латинських слів тут прийшли ще мадярські чи словацькі. У свідомости письменників залишаюся переконання, що писати треба словеноруською мовою. Правда, є випадки, де підставою є таки українська, народня мова з домішкою польських слів чи форм нпр. вірш про облогу Відня з 17. століття або рукописна повість про Олександра Македонського, як показують ріжні списи цієї повісти з Закарпаття. Народня мова сильно вдирається в т. зв. учительні Євангелія (нпр. у славне учит. Євангеліє з села Наговя, з пограниччя словацько-українського, видане проф. Петровим) і виданий за часів Марії Тереси т. зв. "урбарій", де списані обовязки селян супроти панів. Але переконання, що мовою книжок повинна бути словено-руська, видно ще з граматики Михайла Лучкая (1836), який уважав, що єдина мова, яка зберегла словянськість, це карпаторуська. А що російська мова у свойому складі має багато церковно-словянських слів а то й форм, то закарпатяни 19. ст. (Добрянський) почали вводити і російські елєменти, а деякі таки писали по російськи (Іван Раковський), хоч тією мовою не говорили. Кожний новий письменник 19. ст. вносив у літературну мову елєменти свого говору, а редактори її виправляли на російський лад. До війни не можна говорити про відродження на основі народньої мови, хоч і були етноґрафічні збірки (Врабель, Стрипський, Жаткович). В 1918 році Празька Академія Наук сконстатувала, що мовою Закарпаття є у своїй основі мова українська. Треба було тоді подбати для тієї мови за відповідний правопис. Його приспособив до закарпатських відносин Ів. Панкевич, кладучи в основу т. зв. етимольоґічний правопис у своїй граматиці (1922 р.). Але чехи привикли до російського напрямку, а навіть витворили погляд про т. зв. "тутешнізм" мови закарпатян і від тоді змагаються на Закарпатті три напрямки: московський (не в розумінні політичному, а більше культурно-духовому, молодь нпр. мукачівської ґімназії вивчала російську мову) український і "тутешницький", а все це спричинило величезний хаос у мовній справі. Нарешті перемагає стихія народня. Нова інтеліґенція перебрала українську літературну мову. Говори Закарпаття — це продовження говорів із північного боку Карпат: лемківських, бойківських, гуцульських, із великою кількістю архаїзмів у середній частині країни.
Закарпаття переходить ті самі зміни щодо літературної мови, що інші українські, етноґрафічні землі і до того самого змагає.
Я. Шемлей 