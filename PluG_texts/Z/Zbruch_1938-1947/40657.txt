◦ ◦ ◦ ◦ ◦ ◦ ◦

Польсько-український словник. Львівський філіал Інституту мовознавства Академії наук УРСР підготовляє до видання популярний, польсько-український словник. Він буде першим науково опрацьованим підручником, потреба в якому дуже відчувається. Над його підготовкою працює 13 наукових працівників філіалу під керівництвом академіка К. Й. Студинського. Цього року робота буде доведена до літери "Й". Наукова робота обійматиме біля 150 друкарських аркушів і буде закінчена в 1942 році. Після цього буде підготовлений українсько-польський словник.
994 первинних організацій Червоного хреста. В нашій області вже утворено 994 первинних організації Червоного хреста, в яких є понад 40 тисяч членів. На підприємствах, установах і школах Львова в товариство Червоного хреста вступило 30 тисяч трудящих, більшість з яких вже склали норми на значок ГСО. При райкомах Червоного хреста організовані санітарні дружини з дівчат, а на окремих заводах — санітарні пости.
Гуртки по вивченню російської мови. Для допризовників в Сокальському районі організовано 30 гуртків по вивченню російської мови. Заняття проходять регулярно чотири рази на тиждень. 