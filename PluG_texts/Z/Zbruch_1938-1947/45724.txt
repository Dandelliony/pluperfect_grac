◦ ◦ ◦ ◦ ◦ ◦ ◦

Продаж волоконних товарів без карток. На основі розпорядку Штадтгавптмана Кракова, п. Шміда, з 17. XII. 1940, від 19. до 31. грудня 1940. у Кракові можна купувати волоконні товари без карток ("бецуґшайнів"), тільки на підставі харчевих карт, відтинок ч. 47. В цих днях можна буде купити на кожну особу: білля зі штучного шовку, пару панчіх або скарпиток, рукавичок, шапку з шалем та інші волоконні товари. Кожний покупець може купити тільки один товар.
Соняшні машини. На кольоніяльному засіданні у Штуттгарті говорив професор д-р Маєр-Бернав про незвичайно цікаві пляни будови "соняшних машин", що їх будуватимуть у майбутніх німецьких кольоніях. В 1913 році побіч Каїра одну таку "соняшну машину" вже уставили. Вона "ловила" на величезній поверхні зеркала (1463 квадратові метри) соняшні проміння, при їх помочі витворювала пару й в той спосіб витворювала енерґію на 50 ПС. Нині при таких машинах для передачі тепла використовувалося б оливу, що кипить при 300 степенях, а водну пару використовувано б як засіб праці. На основі дослідів стверджено, що в той спосіб можна б соняшні проміння ловити далеко краще, а поверхню зеркала можна б також поважно зменшити. Випробувано так відповідні забезпечення такої машини від вітру й куряви. Такі соняшні машини використовувано б передусім для наводнювання пустинних країв. Вони могли б постачати дешеву енергію важній тропічній техніці охолоджування. 