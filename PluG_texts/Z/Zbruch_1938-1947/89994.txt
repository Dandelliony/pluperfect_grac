З кухні і хати.

ШПАРАҐОВА ЗУПА   Зварити смак з костей або ярини. Вкинути до того порізані і обібрані шпараґи. Як м'які, підправити зупу сметаною і жовтком, всипати до того багато порізаного, зеленого прирізу, кропу, вкинути трохи масла і видати до товченої бульби або ячмінної чи краківської кашки. До неї зупи можна дати до варення кілька пообираних і порізаних картопель, хай зваряться разом зі шпараґами.   Заввага: Шпараґи лише молоді добрі, просто з землі, старі — ликоваті і гіркі.   РАКОВА ЮШКА   Зближається сезон на раки. Дехто на селі легко їх дістане за дешеві гроші, або сам зі спорту наловить. Сполокати раки з бруду і болота в зимній воді і кинути на окріп, як скиплять 4 рази, досить. Шийки і щипчики обібрати і відложити на таріль. Шкаралупки малі і великі обмити ще, (внутренності викинути) потовкти в моздірі і смажити з маслом. По півгодинному смаженні, залити водою (1/2 л) або смаком з ярин. Як скипить кілька разів, відставити і залити студеною водою (1/2 л.) На верха осяде червоне ракове масло, яке треба окремо перецідити. Перецідити через густе сито або сервету решту смаку. З ракового масла зробити запражку. Підправити переціджений смак. Порізати дрібно зварені шийки і щипчики, вкинути до зупи, підправити 1/4 л або 1/6 л сметани, розбитої з одним жовтком, дати багато посіченого кропу, прирізу, зеленої петрушки, посолити і видати. Одна неприємність є при варенні раків, що їх вариться живими, для одержання червоної краски і певности їх свіжости.   ПАШТЕТИКИ З РАКІВ   Зварити раки, обібрати шийки, і висмажити на ракове масло, зробити запражку, змолоти шийки і щипчики, розправити запражку смаком з раків, всипати до того змелені шийки і щипчики, дати вимочену і витиснену булку, одно-два яйця, прирізу, кропу, посолити, смарувати тим налисники, складати, присмажити і видати. Цею начинкою можна накладати малі форми з крухого тіста, або пів французького і запікати в гарячій рурі. Надається до буфетів і на закуску до приняття.   КОМПОТ З РЕБАРБАРУ   Ребарбар дуже здоровий. Добре ділає на шлунок, але треба його вміло зварити. Обмити, обчистити з лика, порізати на кусні, зварити на воді з цукром — цукру дати доволі, 1 ложка на 1/4 л води або більше, бо як дуже мало цукру, а багато води, несмачний. Для запаху додати ще 1 ванілевий порошок. Дітям підправити компот ще жовтком, розтертим з цукром. В спеку пити як напиток.   Львівські вісті   