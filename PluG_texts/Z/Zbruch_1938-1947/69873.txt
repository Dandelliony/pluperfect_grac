◦ ◦ ◦ ◦

Гостре стріляння. Сьогодні, у п'ятницю, 21 серпня, в часі від год. 7-ої до 18-ої буде проведене на площі вправ, що лежить на північному відтинку міста Львова між місцевостями: Голосько Велике, Брюховичі, Гамулець, Грибовичі Малі, Грибовичі Великі, Малехів і Збоїська та дорогами, які ведуть між ними, гостре стріляння крісами та скорострілами. Початок і закінчення стріляння буде проголошене звуком трубки. Відділи, що ведуть стріляння, замкнуть терен і зорганізують усі заходи безпеки.
Вокальний вечір у Клюбі. Український Літературно-Мистецький Клюб у Львові, вул. 29-го Червня (давніше 3-го Травня) ч. 10 улаштовує завтра, в суботу, 22-го серпня, в 7-ій год. вечором у власній імпресовій залі вокальний вечір, в якому беруть участь артисти: меццосопран Львівської Опери Софія Гаврищук, тенор Іван Гриб, преміований на Міжнародному Співацькому Конкурсі у Відні, та баритон Львівської Опери Чайківський. У програмі вечора українські пісні й арії та уривки й арії з опер західно-европейських композиторів. Правління Клюбу запрошує на цей вечір членів і прихильників мистецтва.
Зенон Дольницький — студентству. Післязавтра, в неділю, 23 серпня, в год. 19.30 відбудеться в залі Інституту Народної Творчости у Львові, вул. Францішканська ч. 7 концерт відомого українського баритона. Зенона Дольницького. Увесь дохід із концерту призначений на допомогу українському студентству.
Вкрадено машину до писання. Кримінальна Поліція повідомляє: Дня 27. VII. 1942 підчас влому вкрадено з бюра нову машину до писання, марки "С І М", скринкового моделю 6, з фабричним числом 135468. За подання відомостей про злочинців та про укриття цієї машини просять спрямовувати до Дирекції Кримінальної Поліції у Львові, Галицька площа, ч. 15, кімната 126.
Прогулянка УTT—Львів 1. Українське Тіловиховне Товариство ч. 1 у Львові організує в неділю, 23 серпня прогулянку в околиці Львова. Прогулянка триватиме до год. 18-ої. Збірка учасників прогулянки в неділю, в год. 9-ій ранку на останній зупинці трамваю ч. 10 при вул. Замарстинівській. Провід УТТ 1 закликає членів до чисельної участи в прогулянці. 