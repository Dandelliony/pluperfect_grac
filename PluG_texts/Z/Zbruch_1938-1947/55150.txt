Велетень духа і праці

У 85-ліття з дня народин Івана Франка
Український народ у своїй історії багато переживав. Дні слави чергувалися в нас з днями журби, — радість і перемога йшли на переміну з руїною й лихоліттям. І коли бувало, нераз, здавалося, що вже надходить остання година, тоді в найгірший час заявлялися серед нашого народу, мужі слова, надхненні поети, що ставали на сторожі прав народу й не давали йому загинути. Так було і в 50. рр. минулого століття. Бо ще не довелось українському народові якслід і прозріти, а вже з'явилася була загрозлива течія — москвофільство, що зовсім заперечувало наше право називатися окремим народом і силоміць впихало нас у зрадливі обійми Москви. Та здоровий дух народу переміг. Саме в тому часі докотилися були знад Дніпра могутні слова Шевченкового Кобзаря, і в Галичині почало народжуватись нове життя. І саме в такому, дуже важливому для нашого народу часі, появився в нас Іван Франко. Прийшов він на світ (1856) тоді, коли Шевченко дотягав останні роки своєї неволі.
Як і Шевченко — Франко селянський син. Подібно як і Шевченкові довелося Франкові зазнати від життя чимало прикрощів, болів та ударів долі. І маленьким хлопчиком в сільській початковій школі, і гімназійним учнем в Дрогобичі і тоді, коли став зрілою людиною, і пішов здобувати собі знання. Його тричі арештували, саджали між найзвичайніших злочинців, поневіряли ним за те, "що бажав для скованих волі, для скривджених кращої долі, і рівного права для всіх". Але це не зломило Франка. У цій боротьбі із своїми й чужими сталиться його душа, кріпшає характер; він робиться "цілим чоловіком". А разом із цим міцнів і кріпшав його дужий талант. Спід його пера виходять перші письменницькі спроби, мов ті струмочки, що мали в майбутньому розлитись у могутнє, багато розгалужене, і бистре річище. Рік за роком Франко творить нові поеми, оповідання, повісті, театральні твори, наукові статті, розвідки і т. д., а все це в такій величезній кількості, що й годі собі уявити.
І що для нас Франко? Дати якусь вичерпну відповідь — важко, бо багатобічний був у Франка талант, всебічні були його заслуги супроти рідного народу. Франко — це передусім поет-громадянин, поет-учитель народу. Свідомий того, що наш народ — це той затурканий наймит, що в поті чола оре споконвіку чужий переліг, він гаряче бажає змінити його долю. В безлічі віршів він накликає народ до світла правди і знання, до просвіти. "Наша хоругов — каже він — то плуг і книга". Зокрема високо ставить він обовязок праці людини, тієї звичайної, дрібної, чорної праці: "Працювать, працювать і в праці сконать". Але поет свідомий, що загал на його поклики не озветься, бо той загал темний, неосвічений; він немов та скала, яку йому, каменяреві народного поступу, треба доконче розбити. І він гатить у ту скалу своїми громами-словами, і кріпко вірить, що її розіб'є. Вірить, бо вірить теж у силу людського духа. І на сильні і могутні слова Франкової лірики мусіла відгукнутись душа народу. Народ прозрів і взявся до праці над самим собою. Щораз більше кріпшає віра в самих себе, віра в перемогу світла над темнотою. Між народом щораз то більше зростає національна свідомість, розгортається культурно-просвітна праця. А все це було заслугою Франка і його невсипущої праці над душею народу. Крім суспільної поезії подибуємо в творчості Франка і поезію власних переживань, повну тонкого особистого чуття й невимовної краси. Крім цього Франкові-письменникові належать чудові оповідання з дитячого життя, з життя селян, робітників і інтелігенції, повісті з минулого і сучасного життя народу — І все це овіяне теплотою його серця, що страдало за всіх. Побіч Франка-письменника і громадянина стоїть Франко — вчений світової слави, Франко — людина науки, — і в кожній її дїлянці поклав він великі заслуги. Він редагує часописи, наукові, літературні та політичні журнали — сам їх удержує, сам до них дописує. А про його працю по чужинних журналах, в яких постійно знайомив чужинців з нашим життям, про незвичайно цінні переклади чужинної літератури — і не говорити. Таке було життя і така праця цього найбільшого по Шевченкові українця, цього справжнього велетня духа і праці та обов'язку. І коли сьогодні дивимося на ціле його життя і цілий його труд, так обгортає нас не то що подив, не то що признання, але почуття, які ми дрібні у відношенні до тієї дужої людини, яка перемінила нашу історію і сама до неї ввійшла, людина, що поклала під наше життя основи, яких не має сили захитати ніяка буря.
М. Полоницький 