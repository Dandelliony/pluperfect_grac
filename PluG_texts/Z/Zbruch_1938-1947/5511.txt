Хвиля антисемітизму у Франції.

(Від власного кореспондента.)
Париж, 6. квітня 1938.
Протижидівська хвиля заливає француську землю. Тисячі летючок розкидають щодня між парижанами зі зазивом „очистити" край від жидів.
„Блюм при владі і тому найкращі місця припадають тепер жидам" — читаємо, — або „жиди нищать француські фінанси: Блюм, Боріс і Мендес кермують француським скарбом", „Всі грошеві афери, що копромітують Францію в опінії світу, є ділом жидів: Ставіскі. Ако, Лєві і т. д.", „Блюм надає француське громадянство тільки чужинцям-жидам“ і т. д. і т. д.
„Франція для французів!", „Геть з жидами!"
Повільна аґонія уряду Блюма перед парляментом перетворила вчора палату послів у явну протижидівську демонстрацію. Націоналістичний оклик „Франція для французів" повторювала, скандуючи, ціла правиця. — „Жиди до ґетта!", „Геть з ними!", „Премієр не має француського прізвища!" „Геть з Блюмом!"
Вся ця демонстрація відбувалася перед очима дипльоматичного корпусу і закордонної преси. По коридорах палати відбивався ляскіт поличників.
Протижидівська фурія обхопила край від хвилини щораз нового напливу жидів з Німеччини і тепер з Австрії.
Місцеві француські жиди — ми колись про це вже писали на сторінках „Діла" – завжди потерпали на думку, що Блюм прийде до влади. Вони теж були проти приїзду до Франції жидів-утікачів зі сходу й Німеччини. Тепер їхні побоювання здійснилися. Всі політичні й господарські невдачі Блюма записує француське населення на конто жидівства.
Хвиля антисемітизму, така сильна у східній і середущій Европі, вдаряє щораз міцніше у двері західної Европи. Німецькі жиди долили тільки оливи до вогню. А покищо вся Франція має не більше жидів, як одна Варшава. Ю.С. 