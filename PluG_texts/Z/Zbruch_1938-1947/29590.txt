◦ ◦ ◦ ◦ ◦ ◦ ◦

Дії авіації
ЛОНДОН, 23 листопада. (ТАРС). За повідомленням агентства Рейтер, вчора було збито літак ворога. Зенітна артилерія примусила його триматися на великій висоті. Потім літак, переслідуваний англійським винищувачем, спустився дуже низько, пролетів над кришами будинків і спостережливим пунктом і зник.
БРЮССЕЛЬ, 23 листопада. (ТАРС). За повідомленням із Амстердама 21 листопада над голандською військово-морською базою Гельдер літали іноземні літаки.
ЛОНДОН, 23 листопада. (ТАРС). Кореспондент агентства Рейтер повідомляє, що вчора англійська і французська авіація збили на західному фронті 6 німецьких літаків. Один із них збито вогнем французської зенітної артилерії, другий упав у Бельгії. Англійська авіація втрат не має, французська авіація втратила два літаки. Льотчики, що перебували на цих літаках, викинулись на парашутах, при чому один парашут не розкрився і пілот загинув. Три льотчики, що складали екіпаж збитого вогнем французської артилерії німецького літака, спустились на парашутах у Франції і взяті в полон. Один німецький розвідувальний літак був збитий поблизу Нансі. Пілот, якому вдалося врятуватись, взятий у полон. Доля інших членів екіпажу невідома.
ЛОНДОН, 23 листопада. (ТАРС). Як повідомляють англійські газети, вчора шість німецьких бомбардувальників зробили нальот на Шотландські острови (група островів, розташованих в північно-східній частині Великобританії, у 180 кілометрах від північної околиці Шотландії). Одна з скинутих бомб потрапила у гідроплан, який стояв на якорі. Гідроплан згорів. Команда врятувалася. Літаки безуспішно намагалися бомбардувати поштовий пароплав, що курсує між островами.
За повідомленням агентства Рейтер, вчора в районі південно-східнього узбережжя Англії були помічені німецькі літаки. Один з них збито вогнем англійської зенітної артилерії.
ЛОНДОН, 23 листопада. (ТАРС). Англійське міністерство авіації повідомляє, що 20 і 21 листопада англійські літаки зробили успішний політ над Франкфуртом, Штутгартом, Гамбургом і Бременом.
Китай на шляху демократичного розвитку
ЧУНЦІН, 23 листопада. (ТАРС). VI пленум ЦВК Гоміндану, що закінчився днями, ухвалив рішення про скликання 12 листопада 1940 року народних зборів і встановив строк виборів депутатів в народні збори до 30 червня 1940 року. У Чунціні створена "Народна асоціація сприяння розвитку конституційного правління", що об'єднує понад 200 представників різних політичних партій і груп, громадських і культурних організацій. Створено також "Жіночу асоціацію сприяння розвитку конституційного правління", що об'єднує 200 представників від 27 жіночих організацій.
В пресі і на зборах тепер обговорюється два питання: про вибори в народні збори і про потребу змінити проект Конституції, прийнятий 5 травня 1936 року. 