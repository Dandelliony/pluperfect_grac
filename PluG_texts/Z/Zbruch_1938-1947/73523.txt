За нові кадри піонерів господарського і економічного розвитку

Львів, 23 листопада
Коли приглянемося ближче статистичним даним, які ілюструють теперішний стан українського ремісництва в окремих містах Галицької землі, переконуємося наглядно, що у нас поважна недостача добрих, висококваліфікованих ремісників-фахівців. Ця недостача видна у таких дуже важних ділянках, як: фризієрство, шевство, направа роверів, годинникарство, слюсарство, каменярство, кафлярство, плісарство, направа музичних інструментів, моднярство й інше. Ці фахи або зовсім не зайняті українськими фахівцями-ремісниками, або у дуже малому відсотковому відношенні, 30%—60%. Є й такі міста, в яких та чи інша галузь фахової ремісничої праці лише частинно, а то й зовсім не розвинена. Причину такого невідрадного явища треба добачувати у тому, що в даному місті, чи містечку не знайшлися фахівці, які могли б відкрити такі чи інші майстерні, та й в тому, що нема відповідних кваліфікованих майстрів в інших містах нашого краю, які могли б зорґанізувати свої варстати праці у тих місцевостях, де вони є необхідні.
Такі і тим подібні явища недостатнього розвитку ремісничих кваліфікованих кадрів по наших містах і містечках доказують, що недостача фахівців-ремісників у нас дійсно є. На це склалися різні причини. Та чи не найголовнішою серед них є та, що наше громадянство до сьогодні не зрозуміло ще необхідности ремісничих кадрів. У нас закорінений ще й сьогодні нічим неоправданий погляд, що наука і школа мають дати людині тільки теоретичне знання. Та ще й сьогодні деякі батьки навіть думати не хочуть про те, щоб спрямувати своїх дітей до фахової школи і дати дитині у руки звання доброго ремісника. Є у нас люди, що ще й сьогодні вважають за повновартісні школи тільки університети, ґімназії, вчительські семінарії — і торговельні школи. Ще й сьогодні вважають пониженням для людини, якщо вона вчиться ремесла.
Який є вислід такого погляду, бачимо сьогодні у прак тичному життю. Більша частина найбільше поплатних галузей ремесла є в неукраїнських руках.
Наше громадянство повинно вже раз на завжди усвідомити собі, що у світі всевладно панує основний економічний закон попиту й продажу. Саме тепер є попит на ремісників. Тому до питання освіти дітей повинні ми підходити з точки погляду життєвих і практичних потреб. А ці потреби кажуть дати таку освіту, яка запевнила б дітям змогу швидкого і доброго заробітку та яка дала б суспільності добрих, висококваліфікованих ремісників у всіх галузях. На кожному кроці переконуємося, що сьогодні потрібний є добрий майстер, бо тільки такий майстер буде корисний для суспільності і самий зможе добре заробити і прожити.
Сьогоднішню кон'юнктуру, яку створила конечність господарської відбудови нашого краю, мусимо використати вповні для нашого суспільного інтересу та для добра наших дітей. До ґімназій, вчительських семінарів, торговельних та тим подібних шкіл мусить іти тільки якнайздібніша молодь, яка має всі практичні (не теоретичні!) можливості закінчити ті школи і вибрати відповідне звання. Всі інші діти — не зважаючи на те, з якого суспільного середовища вони походять, а також такі, які не мають ніяких даних для дальшої середної чи вищої освіти — мусимо спрямувати до ремісничих шкіл, які відкривають широко двері до праці у різних ділянках ремесла. Таким чином наша молодь опанує всі роди ремесла. Це скріпить наш міський чинник, відтяжить українське село від безземельного елементу і створить нові кадри освічених кваліфікованих ремісників, справжніх піонерів господарської розбудови і економічного розвитку Галицької Землі. 