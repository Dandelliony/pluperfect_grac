Обережно з реформами

Редакція погоджується з Автором, що треба дуже обережно ставитися до всяких традиційних звичаїв і обичаїв та консервативних навичок селян на національно й віроісповідно дразливому терені та що замала уважливість до поглядів і смаку — хоч би навіть заскорузлого — перечулених і недовірчивих селян може доводити до зовсім небажаних наслідків. Проте на порушену Автором тему радо дамо місце й іншим голосам, головно діячам із Холмщини, яким може відомі заторкнені у цій статті приклади. Прим. Ред.
Я знову кілька слів про Холмщину (з Підляшшям, як її складовою частиною).
І тому власне, що її найліпше знаю. Та ще тому, що помилки в святому ділі її відродження, про які я вже раз писав, продовжуються з дуже прикрими й шкідливими наслідками.
Які були наслідки "рятування" Холмської Землі після 1815 p., особливо після 1875 р., усім більше, чи менше відомо. Були це помилки не наші, а чужі, — помилки тих, у чиїх руках була влада й сила. Теоретичною суттю їх було: очищування місцевого українського життя від чужого намулу й навертання його буцім-то старих традицій, а практичною: раптове, безцеремонне ламання в дійсности даного моменту й насильне прищіплювання — свого, нового.
Наслідки були такі, що Холмщина втратила трохи не половину свого українського населення, що втонуло в чужому морі.
Так рятували Холмщину чужинці, і їхньому розумові та методам ми не дивуємось. Інша була б річ, коли б таким самим мудрим способом рятували й відроджували Холмщину ми, українці. Таких помилок у нашій сьогоднішній праці ніколи ні нація, ні історія не вибачили б нам.
На жаль, таких помилок ми маємо вже багато. Про помилки щодо підходу до так званих калакутів, зокрема до прищепленої їм чужої мови, я вже писав. Тут зверну увагу на деякі інші, найгрубіші помилки, що належать до серії "українізування місцевого життя". На практиці вони виявляться: по-перше, в раптовому ламанні того, що істнує, а по-друге, в накиданні свого, що кожний вважає за дійсно українське, бо бачив його на якомусь іншому клаптику української землі.
А тепер уявім собі, що повинно діятися в душі холмщанина, коли він почує, що те, що вважав він за своє рідне, українське, чим відрізняв себе від чужинців-сусідів і що обороняв, як святощі, не українське? Коли так, то стає перед ним питання, чи вів українець?
Починаються в душі холмщанина сумніви, хитання, огірчення, почуття деякої образи за любе, приросле до серця, а далі — оборона його, впертість, відчуженість, — одним словом те, що бачили ми тут після 1875 р., коли переводилося раптове й насильне "очищування церкви" — образів, співів, мови, звичаїв і т. д.
Можна навести вже тисячі прикладів подібного "очищування" українського життя Холмщини й "справжнього українізування" його.
Холмщина має багато власних колядок і інших народньо-реліґійних пісень, що складають збірку під назвою "Богогласник", багатьох видань, з нотами й без. Мельодії здебільша гарні, "з душі". Народ їх дуже любить, як власну душу, як власну творчість. Втомлені довгою Богослужбою люди враз оживають, як тільки обізветься яка пісня з "Богогласника". Особливо люблять холмщани свої колядки. І що ж? Знаємо випадки, що холмські реліґійні пісні й узагалі "Богогласник" нехтуються, тому, що їх не співають десь в іншій українській області, вони не мають повної кваліфікації на українські... Або вводять колядки, зовсім тут незнані. Для чого? Щоб "зукраїнізувати" Холмщину!
Ще перед світовою війною місцеві провідники приклали багато зусиль, щоб у пісні-гимні "Пречиста Діво, Мати руського краю" народ співав "холмського" краю. І люди до цього слова призвичаїлися. Сьогодні дехто намагається переучувати їх, викликаючи незадоволення.
Знаємо випадок, коли заміна слова "спразднують" на "святкують" у колядці "Небо й земля" викликала цілий заколот у селі.
Добре відомо також, що в багатьох селах викликало сильний протест і фермент накинення незнаного серед православних світського святкування "Св. Миколая". Люди прийняли виступ святителя на сцені, як пониження його образу, профанацію.
Те саме бувало вже зі святочними, весільними й іншими звичаями. А тепер маємо випадок, що пригадає нам найсумніші моменти з доби після 1876 р. — з доби "очищування церкви". В одній церкві (в своїм часі ширше порушу цю справу) є дуже стара копія чудотворного образу. Цю копію широкі маси холмщан шанували, як сам чудотворний образ (вивезений на схід). З цієї копії робили репродукції і знайдете їх не тільки в православних, але й у католицьких домах, і ось цю копію, без відома парохіян, перемалювали наново та ще в такому "модерному" вигляді, що місцеві люди не відважуються підійти до неї. Здається, такого випадку ще ніколи в історії нашої церкви не було. Направити справу можна тільки одним способом — негайно усунути з образу нові фарби.
А ось останній випадок в одному селі на Грубешівщині. Образи там були знищені. Селяни зібрали кілька тисяч золотих і замовили собі нові. В простоті своєї душі вважали вони, що й Ісус, і Божа Мати, і св. Миколай, і особливо патрон їхньої церкви, архистратиг Михайло, будуть такі самі, як колись, бо ж то ці самі святі. Та вийшло інакше. Маляр-модерніст понамальовував такі стилізовані обличчя й руки святих та так поодягав їх у вишиті сорочки, а арх. Михайла ще й так прикрасив, що селяни в плач та лемент.
— Просто біда в селі, — оповідав селянин з того села, — люди не хочуть цих образів, бо вони неподібні до правдивих. Усі добре памятають старі образи, а св. Михайла то отак, якби бачили зараз — гарний був, людський, а цей, прости Господи, й на людину неподібний. Якийсь хворий...
Але це не критика стилю маляра, чи його артистичної вартости, лише практична вказівка, як обережно треба братися до "очищування" і "українізування" життя Холмщини. А які сумні наслідки може дати необережний підхід до холмської дійсности, каже нам такий факт з недавньої минувшини. Одному єпископові не сподобався образ св. Миколая в сільській церкві (теж на Грубешівщині) і він наказав усунути з церкви цей образ. Селяни стали муром в обороні своїх святощів. Боротьба тривала кілька років. Образ таки був усунений. Але це село сьогодні — не наше...
В. Островський. 