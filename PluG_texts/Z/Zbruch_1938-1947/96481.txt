Виховання мас — почесний обов'язок комуністів.

Недавно Чортківський міськком КП(б)У слухав звіт керівників двох агітколективів: тов. Бондаренка з Чортківської дистанції колії і Якимову — з облторгвідділу.   Агітколектив Чортківської дистанції колії складається з 10 чоловік. Ці люди ведуть велику політико-виховну роботу серед залізничників. Їхня агітація конкретна, дійова, щільно пов'язана з практичними завданнями колійників. З ними агітатори вивчають Сталінську Конституцію, проводять читки газет, журналів, бесіди на різні теми. Тут систематично виходить стінна газета, яку робітники шанують і прислухаються до її голосу, організована дошка виробничих показників.   Наказ товариша Сталіна про 27-і роковини Червоної Армії агітатори глибоко роз'яснили робітникам, які тепер відповідають ділом на вказівку вождя про те, що "...перемога ніколи не приходить сама, — вона здобувається в тяжких боях і в упертій праці". Колійники сприйняли слова товариша Сталіна, як свою бойову програму. Вони напруженою працею борються за її успішне здійснення.   З того часу, як почав працювати агітатор тов. Устенко серед робітників дистанційних майстерень, вони домоглися великих виробничих успіхів. Коваль тов. Гевко останні два місяці систематично виконує виробничу норму на 300 і більше процентів. Старі кадровики приділяють велику увагу навчанню своїй справі молодих робітників. Столяр Жешовський навчає учня т. Пруського, слюсар Галунка навчає Болеслава Ястебського і Адама Смолінського.   Агітатор, дорожний майстер тов. Зінченко, організував андріївську бригаду колієобхідників. До складу цієї бригади входять: Пелехатий, Мимохід, Турчин та інші. Бригада своїми силами виготовила 360 щитів, 30 кілограмів цвяхів. Зараз вона заготовляє для літнього ремонту щебінь.   Звіт тов. Бондаренка був змістовний, цікавий. Кинулося в вічі, що тов. Бондаренко добре знає кожного робітника, знає як хто працює, в кого які творчі задуми, інтереси та запити. Видно було, що агітколектив живе й працює разом з усім колективом робітників. Бюро міськкому високо оцінило роботу тов. Бондаренка і всього керованого ним колективу.   Не так працюють агітатори облторгвідділу. Не мала чим звітувати тов. Якимова, як керівник агітколективу. Шість агітаторів-комуністів об'єктом своєї роботи мають пересильний пункт, але їх там ніхто не бачив. Тов. Якимова змушена була червоніти за бездіяльність свою і своїх агітаторів. Не було ніяких виправдань. Де можна знайти кращі умови для роботи агітатора, як не на пересильному пункті; люди тут завжди взборі, в певний час іди і працюй з ними. Тов. Якимова та члени її агітколективу повинні ближчим часом виправити свою помилку, надолужити прогаяне. Цього від них вимагає їх партійний обов'язок.   Вільне життя 