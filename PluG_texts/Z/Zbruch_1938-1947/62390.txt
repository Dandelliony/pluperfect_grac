Акція ощадности

Львів, 15 лютого.
Ощадність стала в нас останніми часами поняттям дуже чужим і далеким від життя. Причин цієї нехіті слід дошукуватися у виняткових воєнних часах, що в них за останні два з половиною роки приходилося нам жити й працювати. Виробилося чомусь наскрізь хибне переконання, що ощадність нерозривно зв'язана з мирними часами, мирним господарством і з хвилиною, коли війна висуває свої вимоги до національного господарства, заставляючи й приватні особи міняти свій спосіб життя й свої звички, треба ощадність переложити на кращі, т. зв. нормальні часи. Авже ж воєнні дії знищили не одному дорібок усього трудящого життя, всі висліди довголітньої праці. Але не тільки безпосередні воєнні дії нанесли шкоду багатьом людям, часті політичні зміни, економічні скоки від однієї до другої господарської системи, дворічній большевицький експеримент у Галичині позбавили багатьох плодів їхньої праці, а через те, крім жалю за втраченим добром, залишили свій слід і в психологічному наставленні людини: не варта щадити, коли в один мент можна втратити все заощаджене. З другої сторони, на хвилях воєнної кон'юнктури більше чи менше чесними способами дійшли до маєтку люди, що з погордою ставилися до витривалої праці, і це знову стало перед очима широким колам людей, що не завжди пильність, завзятість і витривалість поплачуються, не завжди особистий хист чи рухливість доводять людину до поправи матеріяльних умовин її існування; нераз сліпе щастя, припадковий усміх долі принесе відразу більше, як довгі-довгі труди з відмовою дрібних життєвих приємностей. І знову висновок: не варто щадити, краще полювати за щастям і наглими та великими зисками.
Це страшно загрозливе психологічне явище може принести необчислимі шкоди в нашому національному господарстві. Ще довго в бідних народів ощадність буде як не єдиним, то головним, шляхом, до збільшення національного багатства. Легковажно ставлячись до цього поважного господарського фактора, засуджуємо себе заздалегідь на те, щоб плентатися у хвості господарського поступу за іншими, працьовитими й ощадними народами. Хвилева кон'юнктура проминає, принесе одиницям зиски чи втрати, а залишить ціле покоління заражене бацилем легкого відношення до життя. Щораз більше стабілізуються відносини, певнішають умовини праці, укладаються певним шляхом господарські справи, тверді вимоги життя жадають від нас серіозної духової постави, а ми, звикаючи жити з дня на день і не відновившись в собі єдиновартісних, постійно цінних прикмет працьовитости й ощадности, глядітимемо на те, як інші, що скоріше вчулися в ритм і темпо нового життя, залишають нас далеко позаду.
Ощадність має колосальне значення, може не так безпосередньо кількістю заощаджених багатств, як тому, що бере вона химерну й легку людську природу в тверді карби. І творить психологічно позитивний тип доброго господаря, відповідальної людини. А це відноситься не тільки до приватних осіб, але куди більше до ремісничих, торговельних і промислових підприємств. Економія у видатках, резерви на розбудову підприємств, на непередбачені витрати — все те, хоч необхідне на кожному кроці, було б неможливе, без зрозуміння потреби ощадности, цього двигуна кожного господарського розвитку.
Інша справа — льоката ощадностей. Інвестиції, запаси товару, придбання кращих засобів у продукції, це річеві форми льокати, що дають кожночасно наявний доказ користей ощадности. Але найважнішим і найголовнішим способом, що водночас дає гарантію безпеки та свідомість доцільного використання заощаджених грошей для себе й для цілої національної збірноти, це ощадність у банку. Поминаючи користі через можливість оперувати зложеними на ощадність грішми, банк глибоко зацікавлений у стабілізації та жвавому розвиткові господарства. Не конечно йде тут про великі підприємства, куди важніше — викликати в кожного охоту теж і собі взяти участь у розбудові національного господарства. Йде про психологічний ефект — посилення цієї преважної для національної економії духової риси, що нею являється ощадність. Це велика громадська праця, що з часом приносить стократні користі.
Слід сподіватися, що акція ощадности не стрінеться з байдужістю українського громадянства, що все пам'ятати повинно про клич: Через працю й ощадність будуємо тверді підвалини під тривкий господарський розвиток нашої нації! 