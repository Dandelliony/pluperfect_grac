◦ ◦ ◦ ◦ ◦

Евакуація Сінгапуру
Берлін, 23 жовтня. Англійські повідомлення з Сінгапуру подають, що там вже закінчено приготування до евакуації. Передусім подбали про те, щоб своєчасно можна було вивезти цивільне населення міста з східного і західного побережжя.
Уряд СССР утік 800 км на схід
Лондон, 23 жовтня. Агентство Рейтер повідомило, що совєтський уряд переніс свій осідок до міста Куйбишева, колишньої Самари, над Волгою, віддаленого коло 800 кілометрів на схід від Москви.
Італійці на фронті між Донцем і Азовським
Рим, 23 жовтня. Римська преса містить звідомлення своїх воєнних кореспондентів про операції італійських частин, які воюють на східному фронті. Преса підкреслює, що відділи італійської армії плече об плече з німецькими частинами продовжують свої операції між Донцем і Азовським морем швидко, планово й успішно. Італійські фронтові частини очолює змоторизована дивізія. Крім того визначну участь в боях веде італійська кіннота, яка переслідує втікаючого ворога.
У жіночому одягу з Азії до Лондону
Мадрід, 23 жовтня. Еспанська поліція зловила в Мадріді кореспондента лондонської газети "Таймс", який у жіночому одягу вештався по вулицях міста. Під час обшуку знайдено при ньому багато цікавих документів. Згаданий кореспондент приїхав з Середньої Азії і мав намір через Лісбону дістатися до Англії.
Припинення достав
Стокгольм, 23 жовтня. Військовий знавець "Таймсу" пише, що з огляду на стягнення більшості кращих совєтських резерв на московський відтинок фронту, німецький наступ у напрямі Каспійського моря має добрі умови. Загроза для промислових совєтських центрів — пише цей знавець, — принесе в наслідку припинення англійських та американських достав воєнного матеріялу до СССР через Перський залив та індійський кордон.
Великоазійський "простір життя" Японії
Токіо, 23 жовтня. Генерал Аракі, член найвищої воєнної ради, дав такі вияснення в спеціяльній статті для газети "Міяко": "Японський народ, вважаючи на свою традиційну духовість, мусить вглянути в труднощі, перед якими стоїть Японія, і — мусить їх поконати. Японський народ мусить мати довір'я у власні сили, щоб знайти шлях для відбудування великої Японії. Підйом і упадок якогось народу не залежить від кількості допоміжних засобів або від надміру людського матеріялу, і на це дає історія багато влучних прикладів". "Японський народ є готовий" — говорив дальше Аракі — "обороняти кров'ю те, що здобула Японія". Японський новий міністр воєнно-морського флоту, адмірал Шімада, заявив у радіопередачі до нації, що японський флот готовий розв'язати не тільки китайський конфлікт, але також унормувати всі проблеми, які стоять перед Японією. — Як подає Лондон, Сполучені Держави Америки цензуруватимуть вже японську пошту. Виїмок становитиме тільки пошта, призначена в Манджуко і в Китай. Прем'єр-міністр Тойо сказав, що не треба дуже лякатися грядучих загрозливих днів. Треба поконати все, щоб розв'язавши китайський конфлікт, створити великоазійський життєвий простір для Японії.
Низка розпучливих заходів перед рішальним боєм за Москву
Берлін, 23 жовтня. Большевицький уряд приготовив уже цілий ряд розпучливих заходів для ожиданого бою за Москву. В неділю вночі велів Сталін проголосити в большевицькій столиці стан облоги. Це означає, що вся цивільна влада перейшла в руки війська. Одночасно проголошено до населення заклик, щоб воно будувало барикади. Від того самого дня почали ще швидше, ніж це було досі, творити робітничі баталіони. Сталін та його розгромлені армійці надіються досягнути цими приготуваннями ще якогось відхилення грізного моменту, але це не змінить їхньої остаточної долі й долі їхньої держави. Проголошення стану облоги в Москві пролунало в неділю вечором з радіовисильні. Деякі постанови передають всю поліційну владу в місті та в західних районах в руки армійського генерала Жукова і генерал-лейтенанта Артемієва. Від півночі до ранку заборонено показуватись на вулицях — це в інтересі "найбільшого порядку". Як виглядає цей порядок, можна догадатися з інших звідомлень в газеті "Правда". Вже в суботу вислано перші робітничі баталіони на передні бойові лінії. Це одиниці, які зложено з горожанської оборони робітників і фабричних урядовців. Ті люди ніколи не служили в війську і вже переступили вік військової служби.
Вони уявляють собою після розгромлених армій останній набір, який дає Москва... 