◦ ◦ ◦ ◦ ◦

Перегрупування англійсько-совєтських сил
Шапошніков на місці Будьонного
Берлін, 10 жовтня. Внаслідок поразки армії Будьонного на схід від Києва Сталін намагається "рятувати становище" заміною Будьонного іншим чоловіком. "Дейлі-Експрес" повідомляє, що до головної кватири Будьонного прибув уже большевицький маршал Шапошніков. Він має особливі уповажнення від Сталіна обороняти Кавказ. Шапошніков належав ще до генерального штабу царської Росії і працював під рукою ген. Маннергайма, відомого відновника фінської незалежності. Під час крізи між Сталіном і командою армії Шапошнікова малощо не постигла доля Тухачевського. Пізніше Шапошніков зайняв місце Ворошилова у війні проти Фінляндії, проти свого вчителя Маннергайма. У теперішній війні Шапошніков був досі воєнним дорадником Воєнного Комітету. Англія перегруповує тепер воєнні сили від Каїра до Тегерану. Армією в Єгипті командує ген. Ошенлек, в Сирії ген. Вільзон. Індійською армією проводить ген. Вейвель. Ця остання армія називається "армією нафти", бо має обороняти три найважніші нафтові терени світу: Моссуль, Іран і Кавказ. Ця армія держить зв'язок у східному Ірані з большевицькою армією, якою командує Шапошніков.
"Становище на Сході безнадійне"
Берлін, 10 жовтня. Англійська преса приходить до переконання, що німецькі операції мають для загального висліду війни багато більше значення, як досі думали. Лондонський "Таймс" у вівторок подав досить сумні ствердження. Його військовий співробітник пише, що німецька офензива зробила значні поступи. Коли німецькі війська зможуть продовжувати свої успіхи, то небезпека для Совєтського Союзу стане більшою, як колинебудь давніше. "Дейлі Експрес" пише, що атаки проти Тимошенкових армій тепер сильніші, як колинебудь. Також лондонське радіо мусіло заявити, що тепер відбувається найбільша німецька операція у східній кампанії. Тимошенкові загрожує серйозна небезпека. Ініціятива належить до німців. Вони повернулися знов до своєї давньої тактики бронетанкових атак. З усіх тих голосів видно, що в Лондоні вважають становище на східному фронті безнадійним. В англійській столиці з незвичайним напруженням чекають вісток з фронту, і то тимбільше, що в останніх часах щораз наново показується, як мало знають про становище на фронті компетентні совєтські та англійські кола.
Тимошенко замкнений з арміями
Берлін, 10 жовтня. Згідно з останніми повідомленнями, совєтський маршал Тимошенко, головнокомандуючий середнім відтинком східного фронту, замкнений з декількома арміями, про яких оточення повідомило вчора Верховне Командування Збройних Сил. Таким чином трьох совєтських маршалів стрінула незавидна доля: Ворошилов жде своєї судьби в оточеному Ленінграді, Тимошенко попав у тенета біля В'язьми, а Будьонному наступають на п'яти у південній частині східного фронту. Треба відмітити, що ще недавно Тимошенко вибирався з допомогою для Ворошилова, не сподіваючись того, що в короткому часі він сам попаде в таку халепу.
Нестерпне становище в Одесі
Букарешт, 10 жовтня. Воєнний кореспондент болгарської газети "Сеара" повідомляє з одеського фронту, що кількість совєтських полонених і перебіжчиків останніми днями особливо зросла. Полонені розказують про жахливий терор большевицьких проводирів супроти цивільного населення Одеси. Все цивільне населення міста мобілізоване. Багато вищих службовців, які пропонували здачу міста, щоб не наражати його на щораз сильніші повітряні атаки, зараз розстріляно. Населення одержує тільки половину первісних харчових пайків і води. Мешканці декілька разів робили спроби повстань, та вони були криваво подавлені. Кількість большевицьких полонених у боях перед Одесою є безконечна. Так дуже звеличувані вибрані большевицькі війська є вже майже цілком знищені. Большевики змобілізували все, що тільки можна було. Всіх чоловіків до 50-го року життя вислано в перші лінії фронту, навіть тількищо видужавших хворих посилають на фронт, інша болгарська газета публікує слова одного 16-річного большевицького полоненого, який разом з багатьма іншими червоноармійцями перейшов до Румунії, щоб "раз добре наїстися". Він з жахом розказував, що перед Одесою стоять сотні шибениць з тілами російських солдатів, які пробували перебігти до ворога.
Зістрілено 40 совєтських літаків
Берлін, 10 жовтня. Легка частина протилетунської артилєрії, що боролась при одній німецькій панцирній дивізії на північнім відтинку східного фронту, брала дуже успішну участь в дотеперішнім ході боїв при обстрілі совєтських летунських атак на панцирні сили згаданої дивізії. Гармати цього відділу протилетунської артилерії зістрілили до 28 вересня 40 совєтських літаків.
За одного вбитого — розстріл 10 комуністів
Хорватський закон проти банд
Загреб, 10 жовтня. У Загребі проголосили "закон про суди за комуністичні напади, під час яких не схопили напасників". Закон каже: "Коли під час комуністичних нападів одна або більше осіб втратять життя, а напасників до 10 днів не схоплять, міністерство внутр. справ дасть доручення дирекції публичного порядку і безпеки зарядити за кожну особу, яка втратила життя, щоб застрілити 10 комуністів, що про них має таку певність поліція".
Маршал Кватернік прийняв делегацію музулманського населення з округи Кладань (на північ від Сараєва), яка повідомила, що всі молоді хорвати округи для ліквідації банд добровільно ставляться до розпорядимості міліції Усташів.
Англійський корабель ушкоджений
Берлін, 10 жовтня. На північно-африканському боєвищі заатакували німецькі літаки 28 ц. м. успішно один менший англійський постачальний корабель і важко його ушкодили. Протилетунська артилерія зістрілила того дня один англійський бомбовик: дня 29 ц. м. черговий бомбовик зістрілили німецькі ловецькі літаки.
СДА і Англія оточують Таї
Висліди англійсько-американської конференції в Манілі
Токіо, 10 жовтня. В урядових колах Бангкоку заявили представникові газети "Йоміюрі Шімбюн", що не тільки Японія, але також Таї буде замкнений оточенням, яке намагаються провести СДА і Англія. Так стверджують компетентні кола Таї у зв'язку з військовими та політичними переговорами між англійськими та північно-американськими достойниками на Далекому Сході, з яких останні закінчилися в неділю у Манілі. СДА і Англія пробували також натискати на Таї, щоб він відмовився від своєї політики, дружньої для Японії. Але Таї має намір і надалі зберігати свій невтралітет. Завданням Дафф Купера є закріпити американсько-англійську співпрацю в Азії. 