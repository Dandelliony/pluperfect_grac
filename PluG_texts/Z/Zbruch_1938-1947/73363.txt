З нових видань

Der westukrainische Stamm der Lemken, von Mykola Andrusjak (Berlin) Südost-Forschungen VI, Jahrgang. Heft 3/4, S. 536—575.
Стаття Миколи Андрусяка складається з чотирьох частин: І. Границі Лемківщини, 2. Історичні і мовні досліди над Лемківщиною. 3. Лемківщина як соціологічна одиниця. 4. Польські асиміляційні змагання між лемками.
Границі Лемківщини переступають північні Карпати і простягаються і на Словаччину. Щодо цього простору, то автор користувався не зовсім певними джерелами, хоч вони буди найновішої дати, бо зарахував до Лемківщини такі села, які з мовного погляду сюди не належать (деякі острови: Ренчишів Лачнів, ряд сіл понижче Кошиць та повище Пряшева). Тут і офіціяльна статистика не дає ніякої твердої основи, а перший і другий перепис виказує великі різниці; почуття національне не все покривалося з мовою, а часто ототожнювалося з віроісповіданням. Іноді знову мова національної групи теж не мала обєктивних крітеріїв.
У другій частині праці зібрана важливіша література (працю проф. М. Кордуби про західні границі України слід було навести), що відноситься до населення Лемківщини в давнині, при чому автор звернув велику увагу на південні Карпати. Одначе наведені історичні дати і погляди торкаються радше цілої південно-карпатської території, а мало говорять про саму Лемківщину. Жаль, що автор не звернув більшої уваги на ті дані, які я навів у своїй праці про карпато-українські говори, на стор. 27-29, або 18-19, де наведені історичні свідоцтва за Сокирницьким Сирохманом (проф. А. Годинкою). Погляди проф. Халоупецького про прихід українського населення з півдня, з комітату Бігар, не видержують критики, як також і думка проф. О. Мицюка про заселення цієї території колоністами з Чернигівщини та Київщини.
Мовна частина праці обмежена до самої літератури питання і то важливішої (праці С. Цамбеля треба було все таки згадати). Зовсім залишене спірне питання перехідних говорів та велика вага так званої "руської віри".
Велика частина цієї глави присвячена тій польській науковій літературі, яка появилася у звязку з науковим зїздом польських дослідників середніх і східніх Карпат в 1938 р. (праці М. Добровольської, К. Добровольського, Я. Фальковського, Р. Фальковського, Б. Заборського, Л. Ґродзіцького), а також і рукописну літературу — реферати: Р. Райнфуса, Ч. Войтиняка, Л. Віновського — яка збереглася в архівах відповідних староств як довірочні акти.
В третій частині автор спинюється головно над довірочним рефератом Р. Райнфуса, в якім наведені доволі цікаві спостереження автора відносно поширення назви "лемко", а також відносно національної та племінної свідомости лемків. Правильний його погляд, що назва "лемко" новіша та що лемки вважають її за призивку, а національна назва, — "руснак" або "русин" чи навіть українець.
Найцікавіший розділ четвертий, в якому автор наводить вірогідні документи з архівів польських староств про асиміляторські пляни та праці польських офіц. чинників, які підтверджують ті відомі факти, що їх зазначувала наша щоден. преса. Асиміляційну акцію з доручення польського уряду вів новосандецький староста д-р Мацей Лах, який 31 травня 1933 р. відбув нараду з окружними старостами, шкільними інспекторами та відповідними інструкторами із західної Лемківщини і там ніби в імені лемків висловлено такі побажання: 1. увести лемківський говір до шкільних підручників, 2. заснувати лемківські кооперативи і гімнастичні товариства, незалежні від Львова. 3. видавати лемківський часопис, 4. основувати лемківські читальні, незалежні від Просвіти і тов. Качковського, 5. замінити українських учителів лемками, 6. створити окрему лемківську церковну адміністрацію. Вся ця програма здійснювалася, правда, не все в згоді з думками русофільських провідників, які діждалися того, що в 1937 р. заведено замість лемківського говору польську мову навчання. Всі ці польонізаційні акти польського уряду ще всім у свіжій памяті, але заслуга д-ра Миколи Андрусяка в тому, що він навів документарні дані, які вказують на способи асиміляції, що покінчилася повною невдачою.
Іван Панькевич. 