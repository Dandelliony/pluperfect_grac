Вимовна статистика. — Сензаційні арештування у Львові. — Кара за бойкот виборів. — Львівська хроніка.

Вимовна статистика. На области Тернопільського воєвідства з загального числа 689 греко-католицьких священників покарано карно-адміністративним або судовим присудом 159, тобто 22,7 прц. священників — під замітом “протидержавних виступів а також за звичайні проступки порушення засадничої громадянської льояльности". Дальшими 25 справами, що торкаються 25 священників займаються тепер суди, або також староства на основі доносів з ріжних сторін. Треба додати, що кількох священників з того числа було вже кілька разів караних. ("Ґонєц Варшавскі" з 2. III.).
Сензаційні арештування у Львові. В четвер поліція арештувала студента Корнаса, предсідника вшехпольської молоді й діяльного члена ендецької партії. Арештування відбулось на основі слідства у справі кровавого нападу ендецької боївки на збори польських студентів-людовців. День передтим, у середу, арештували поліційні орґани трьох інших провідників ендецьких академіків, а саме студентів Вайса, Мохнацького та Ванжкова у звязку з голосною бльокадою університету зперед півтора місяця, коли то молоді ендеки погрожували, як кажуть, державним емблємам.
Кара за бойкот виборів. Львівський городський суд займався при зачинених дверях справою аґітації за виборчим бойкотом, злочином, що його допустилися Ян Пайонк та Кароль Шпак. Обвинувачені преховували і кольпортували летючки, в яких знеславлювано членів уряду. У висліді розправи засудили: Пайонка на 5 місяців, Шпака на 4 місяці безоглядного арешту. Обом обвинуваченим зарахували слідчий арешт.
Львівська хроніка. В ночі з середи на четвер невідомі злочинці добирались до маґазину спедиційної фірми "Прес-фо" при вул. Бальоновій 12, але хтось їх сполошив. — Тої самої ночі вломились до приміщення жидівської ревізіоністичної орґанізації та вкрали радіовий апарат вартости кількасот золотих. — 3 самоходу ченстоховської спедиційної фірми "Транс-Унія" вкрадено в середу в дорозі до Львова значну скількість залізних товарів. — У цегольні, за Зеленою рогачкою, пробувала покінчити з життям Ева Бояновська, що напилася сільного квасу. Відвезли її до шпиталя. 