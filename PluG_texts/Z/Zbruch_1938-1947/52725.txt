◦ ◦ ◦ ◦ ◦

Повідомлення ТАРС. Ще до приїзду англійського посла в СРСР п. Кріддса в Лондон, особливо ж після його приїзду, в англійській і взагалі в іноземній пресі стали мусуватися чутки про "близькість війни між СРСР і Німеччиною". За цими чутками: 1) Німеччина нібито пред'явила СРСР претензії територіального і економічного характеру, і тепер ідуть переговори між Німеччиною і СРСР про укладення нової, більш тісної угоди між ними; 2) СРСР нібито відхилив ці претензії, в зв'язку з чим Німеччина стала зосереджувати свої війська коло кордонів СРСР з метою нападу на СРСР; 3) Радянський Союз, в свою чергу, став нібито посилено готуватися до війни з Німеччиною і зосереджує війська коло кордонів останньої. Не зважаючи на очевидну нісенітність цих чуток, відповідальні кола в Москві все ж визнали необхідним, зважаючи на вперте мусування цих чуток, уповноважити ТАРС заявити, що ці чутки є незграбно зістряпаною пропагандою ворожих СРСР і Німеччині сил, заінтересованих в дальшому розширенні і розв'язуванні війни.
ТАРС заявляє, що: 1) Німеччина не пред'являла СРСР ніяких претензій і не пропонує будьякої нової, більш тісної угоди, в наслідок чого і переговори на цей предмет не могли мати місця; 2) за даними СРСР, Німеччина також неухильно додержує умов радянсько-німецького пакту про ненапад, як і Радянський Союз, в наслідок чого, на думку радянських кіл, чутки про намір Німеччини порвати пакт і зробити напад на СРСР позбавлені всякого грунту, а перекидання німецьких військ, що звільнилися від операцій на Балканах, яке відбувається останнім часом, в східні і північно-східні райони Німеччини, зв'язане, треба гадати, з іншими мотивами, які не стосуються до радянсько-німецьких відносин; 3) СРСР, як це виходить з його мирної політики додержав і має намір додержувати умов радянсько-німецького пакту про ненапад, зважаючи на що чутки про те, що СРСР готується до війни з Німеччиною, є брехливими і провокаційними; 4) проваджені тепер літні збори запасних Червоної Армії і наступні маневри мають своєю метою не що інше, як навчання запасних і перевірку роботи залізничного апарату, здійснювані, як відомо, щороку, зважаючи на що малювати ці заходи Червоної Армії, як ворожі Німеччині, найменшою мірою, безглуздо. 