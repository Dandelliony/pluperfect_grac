Біля мікрофону. — Розиграш футбольної першості

Біля мікрофону
Радіослухачі вряд чи можуть поскаржитись на недостатню активність Львівського радіокомітету. Мікрофони студії завантажені від ранку до ночі.
Проте, велику кількість щоденних радіопередач і навіть різноманітність їх ні в якому разі не можна вважати за досягнення в роботі Львівського радіокомітету, якщо не зберігається основний і найцінніший елемент — якість.
В останній час боротьба за якість продукції провадиться з особливою рішучістю. Нагадаємо, про опублікований недавно закон про сувору відповідальність за випуск бракованої і некомплектної продукції.
Як би цей закон розповсюджувався на художні організації, як і на промисловість, ряд керівних працівників Львівського радіокомітету мали б великі неприємності з прокуратурою за випуск в ефір недоброякісної продукції.
Яскравий приклад — радіоінсценізація "Серьожа Брузжак", що її передавав радіокомітет кілька днів тому.
Як це було оголошено диктором, інсценізація "Серьожа Брузжак" зроблена Іваном Керницьким... на підставі повісті М. Островського "Як гартувалася сталь". Повість ця — одна з любиміших книжок радянського читача, особливо молоді. Книжка приваблює високими літературними якостями, глибоким і соковитим показом громадянської війни на Україні.
Рішення Львівського радіокомітету включати в план передач інсценізацію повісті "Як гартувалася сталь" — можна лише вітати.
Хорошу ідею почали перетворювати в життя "швидкісними темпами". Іван Керницький за кілька днів настрочив інсценізацію, похапцем переглянувши повість, а колектив акторів під керівництвом режисера О. Лейна в три дні "розучили" інсценівку, а на четвертий прочитали її перед мікрофоном. В ефір пустили суцільний брак.
Похапливість, з якою зроблено інсценівку "Серьожа Брузжак", відчутна у всьому — в невдалому доборі самих фактів з повісті, в написаній сухо передмові, в поганій обробці кожного епізоду зокрема, а головне — майже в повній відсутності драматургійного напруження в інсценівці.
Не зовсім зрозуміло, чому автор побудував інсценівку на фактах з життя другорядного персонажу повісті — Серьожі Брузжака, обминувши більш яскравішу постать героя повісті — Павки Корчагіна.
Окремі епізоди інсценівки мало пов'язані один з одним. Авторські вставки дуже низької літературної якості і нікого не переконують. Ось приклад, якою сухою мовою написані вставки від автора: "...Театром цих бурхливих подій є Україна, по якій скрізь іде невмолима боротьба класів, боротьба за життя і смерть між старим загниваючим буржуазним світом і новим — соціалістичним...". До того ж текст від автора був прочитаний так офіційно і благодушно, що здавалось цій людині абсолютно однаково, що станеться з незнайомим йому Серьожою.
Похапливість у роботі над інсценівкою, звичайно, відбилася на акторській грі. У виконавиці ролі матері Серьожі, артистки Стадникової зайва слізливість інтонації і монотонність. Так само дуже невиразний батько, якого грав артист Боровик. В його грі також відсутня батьківська теплота, турбування про долю сина. Дуже нерівно грає члена ревкому Ігнатьєву — артистка Сідрінська. Якщо вона досить пристойно провадить сцену дружніх розмов з Серьожою, то місця, де Ігнатьєва має себе проявити вольовим керівником, сильною людиною, у неї виходять далеко слабіше.
Може це пояснити тим, що в Радіокомітеті обмаль здібних людей? Ні! Цього не можна сказати. Виконавець ролі Сергія — арт. Сліпенький, не дивлячись на відсутність певного досвіду правильно розв'язав і накреслив провідну роль. Хороше, з великою теплотою і щирістю виконала роль Валі — сестри Сергія, артистка В. Коломойцева.
Люди є, їх треба лише знайти і залучити до відповідальної роботи біля мікрофона.
К. Дніпров. Розиграш футбольної першості
В розпалі футбольний сезон м. Львова. Кожного вихідного дня на стадіонах відбуваються чергові матчі на першість міста.
У неділю на стадіоні спортивного товариства "КІМ" відбулися два цікавих футбольних матчі. На полі грали перші команди "Динамо"—"Правда". Гра відбулася в жвавому темпі. Динамовці більш активні, вдало розигрували комбінації, які закінчували голами у ворота "Правди". Перший тайм динамовці закінчують з рахунком 3:1 на свою користь.
У другому таймі динамовці забивають ще два м'ячі і виграють матч з загальним рахунком 5:1.
Гра перших команд "Спартак"—"Локомотив" закінчилася перемогою футболістів "Спартака" — 4:1.
Хоч до кінця розиграшів ще залишилося з місяць вже можна виявити кращі команди. Це футболісти перших команд "Спартак", "Динамо", вони ще не мають жодної поразки, але динамовці мають дві нічиїх, а спартаковці тільки одну. Зустріч між цими командами повинна виявити остаточного переможця першості міста.
Я. Янов. 