Мова — ціннощі народу

Львів, 5 листопада.
Мова — це наша національна ознака; у мові — наша культура, ступінь нашої свідомості.
Мова — це форма нашого життя, культурного і національного життя; це форма національного організування. Мова — душа національності, її святощі, її найцінніший скарб. В мові наша стара та нова культура і традиція, ознака нашого національного визнання.
Мова — це не тільки простий символ розуміння, бо вона витворюється в певній культурі, в певній традиції. В такому разі мова — це найясніший вислів нашої психіки, це передня сторожа нашого духового "я".
Поки живе мова — житиме і народ, як національність. Не стане мови — не стане і національності: вона зовсім розійдеться поміж дужчим народом.
Ось чому мова має завжди таку велику вагу в національному русі, от чому ставлять її на перше почесне місце серед головних наших питань.
Тому і вороги нашого народу завжди так старанно пильнували, аби заборонити нашу мову, аби звести її на ніщо, знищити її дотла. Німого, мовляв, попхаєш, куди забажаєш!
Українська літературна мова почалася дуже давно — вже в 11 столітті маємо її пам'ятки, от пр. збірник Святослава 1073 р. Дедалі ця мова вироблювалась все більше і згодом стала мовою школи та всіх освічених людей. Повстала ця мова на основі старослов’янської, тобто староболгарської мови. Разом з христіянством прийшла до нас ця старослов’янська (болгарська) мова і панувала в нас вісім століть, до 19 століття. Разом з тим запанувала в нас і думка, що писати книжки можна самою тільки старослов'янською мовою. Писати іншою мовою було гріх; на це не відважувалась жодна письменна людина.
Та поруч з цією літературною мовою була жива народна українська мова; вона була відмінна від літературної (в основі болгарської) мови вже в 11 столітті. Це була мова простого неписьменного народу-люду; це була мова для буденного вжитку. Тогочасні письменники, що були майже з самого духовенства, обминали цю мову в своїх писаннях, як світську, нецерковну мову. І чимбільше освіченим був письменник, тим чистішою старослов'янською мовою він писав, тимдальше він був від живої, народної мови.
Все ж народна мова вперто втискалася до літературної і досить рано вона таки ввійшла туди. Про це говорить нам виразно такий український пам'ятник, як пр. "Слово о полку Ігореві" з 12-го століття.
Такою була наша літературна мова за століття 11—14. Старослов'янська мова стала поволі змінятися, бо її вже мало розуміли. Дедалі — літературна мова наближується до живої; вже в 14—15 століттях жива українська мова великим струмком тече до літературної.
Та аж у 16 столітті, коли і до нас в Україну докотилися реформаційні ідеї, що несли літературні права народній мові, народна українська мова одержує право вільно ввійти до літературної мови. Твориться тоді "слав'яно-руська" мова, як її прозивають, з чималими домішками польської, тоді державної мови.
У 17 столітті жива мова ще більше входить до літературної — і, прикладом, у творах Гапятовського бере вже собі почесне місце. Дедалі — народна мова пливе все більше та ширше. Стає ясним, що в боротьбі церковно-слов'янської та народної мови гору візьме жива мова.
З часу приєднання України до Москви українці понесли з собою до Москви і свою літературну мову. У Москві була своя мова — в основі церковно-слов’янська, з малими домішками живої мови. З цього часу пішла боротьба між цими двома літературними мовами. Москва зразу примушує українців кидати живу мову і пристосуватися до московської. Але українська літературна мова не здавалася.
У 18 столітті Москва забороняє в Україні писати книжки українською літературною мовою; зате ця мова чимраз більше займає Москву. У Москві складається нова московська літературна мова. Її творять здебільше українці. Нова московська літературна мова склалася з літературної української мови і зі старої літературної московської.
А тимчасом жива українська мова простує до літератури у 18 столітті все більше і більше. Стара літературна мова поволі зникала. Її місце заступала народна мова. Стара наша українська літературна мова пробувала вернутися назад до нас з Москви, але її в чужому вбранні вже не признали і не впустили до себе.
В 1798 р. вийшла друком "Енеїда" Котляревського, що стала хрестом над могилою старої нашої літературної мови. З того часу в Україні літературною мовою стає вже зовсім народна жива мова; та мова, що протікала до літературної вже в 11—12 століття.
На цій живій, народній українській мові, на цій новітній нашій літературній мові розвилася пребагата наша література. Та сама наша мова стала і актовою мовою та мовою буденного вжитку.
Свою рідну мову шанує і цінить український народ, як найцінніший скарб своєї культури. 