Підроблювачі документів на одержання паспортів. — Витівники

Підроблювачі документів на одержання паспортів
В серпні минулого року в 6-му відділку міліції м. Львова можна було бачити кількох спритних молодих людей, які спочатку дуже інтересувалися правилами одержання паспортів, а через кілька днів з'являлись з різними документами радянських установ і одержували паспорти.
На перший погляд все було нібито в порядку. Однак, коли слідчі органи помітили кілька сфальсифікованих довідок, виявилась ціла система зловживань, спрямованих на незаконне одержання паспортів. Всі сліди вели до управління будинками №535, яким керував М. Г. Штрамер, і до інших керуючих будинками житлоуправління Червоноармійського району.
Встановлено, що пройдисвіт Барон-Борщ К. С. організував зграю підроблювачів різних документів для одержання паспорта. До зграї входили карні елементи Баєр М. Т., Корчевський Я. Т., Шпітбаум Ю. А. і інші. Вони виготовили бланки з печатками студентської поліклініки, трансторгхарчу, підробляли метричні виписки, ввійшли в зв'язок з окремими керуючими будинками і за певну винагороду постачали фальшивками різних підозрілих осіб, яким не дозволено було мешкати у Львові.
Колишній керуючий будинками №535 Штрамер М. Г., користуючись безконтрольністю районного житлоуправління (керівник т. Вексман), за хабарі в 300 — 400 крб. видавав фіктивні довідки, стверджуючи, що особа має право одержати паспорт, оскільки нібито постійно мешкав в одному з будинків Червоноармійського району.
На судовому засіданні нарсуду 6-ї дільниці м. Львова під головуванням нарсудді т. Обихода, нарзасідателів тт. Ткачика і Токарева, що відбулося 18—19 березня ц. р., підсудні визнали себе винними в злочинних діях.
Суд засудив Штрамера М. Г. до позбавлення волі строком на 10 років з конфіскацією всього його майна, Барона-Борща К. С. — на 5 років, Керчевського Я. Т. — на 4 роки, Баєр М. Т. — на 1½ року, Ю. А. Шпітбаум — на 2 роки. За одержання паспортів по сфабрикованих зграєю Барона-Борща і Штрамера довідках засуджено до двох років тюрми С. А. Мізрицького та Г. Г. Вайсмана. Всіх засуджених після відбутті кари позбавлено виборчих прав на різні строки.
В процесі судового засідання виявилось, що керуючий будинками № 581 Червоноармійського району Е. В. Хрушліцький дозволяв злочинцям користуватись печаткою. Хрушліцького взято під варту і проти нього розпочато кримінальне переслідування. Витівники
В редакції газети "Ленінська молодь" (орган Львівського обкому і міськкому ЛКСМУ) є майстри на витівки. Черговою такою витівкою є "Конкурс літературних та образотворчих гуртків", який оголосила редакція і обласний Будинок народної творчості... "на кращу зустріч та проведення ювілею"... Івана Франка.
До 85-річчя з дня народження великого українського поета-революціонера Івана Франка готується вся наша вітчизна. Це буде велике, всенародне торжество соціалістичної культури. Навіщо тут конкурси і такі умови, як, приміром, "влаштувати урочистий вечір пам'яті письменника...", "зібрати від учнів не менш 25 рецензій" (а що як менше? — Ред.). Не проведете урочистого вечора — не будете премійовані. Зберете не 25, а 20 рецензій на твори Івана Франка — теж не сподівайтесь на премію. А зробите навпаки — премію вам! Отак виглядає нерозумна витівка редакції газети "Ленінська молодь".
Молодь області і без конкурсів достойно проведе ювілей свого любимого поета-революціонера. Давайте без всяких витівок!
В резолюції XVIII Всесоюзної партконференції чітко і ясно визначені завдання боротьби за чистоту і порядок на підприємствах і залізниці. "Необхідно далі, на вести і повсякденно (підкреслення наше — Ред.) підтримувати чистоту і елементарний порядок в підприємствах і на залізниці", — говориться в резолюції.
В редакції ж "Ленінська молодь" вирішили, що боротьба за чистоту і порядок — це чергова кампанія, яку треба "провернути" штурмом, недільниками. Що це так, свідчить виступ газети за 19 березня 1941 року. У статті "Брудові оголошено війну" газета розповідає про "Комсомольсько-молодіжний недільник на фабриці імені Кірова". Замість мобілізації комсомольців на щоденну боротьбу з брудом, "Ленінська молодь" орієнтує боротися з безкультур'ям на виробництві штурмом, недільниками.
Безперечно, почин комсомольців фабрики імені Кірова, які розпочали боротьбу за чистоту, — вартий підтримки. Але навіщо ж газеті затівати якісь недільники. Адже мова йде про повсякденну підтримку чистоти. 