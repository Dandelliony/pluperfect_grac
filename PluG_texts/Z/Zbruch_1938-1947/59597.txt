Відновлення особового залізничого руху

В яких випадках вимагатимуть дозволу на переїзд
Львів, 5 грудня.
Особовий залізничий рух цивільного населення на терені Галицької Області, а також комунікація з іншими частинами Генерального Губернаторства вже урухомлені. Тепер впроваджені залізниці і залізничо-поліційні постанови мають ще деякі обмеження наслідком специфічних умовин, які існують у нашій області, але вони будуть у пізнішім речинці скреслені. Факт віддання залізничої комунікації до вжитку цивільного населення наступив автоматично з моментом, коли органи Німецької Східної Залізниці перейняли службу і повну адміністрацію залізниці. З тією хвилиною цивільне населення може користуватися залізничим рухом на всіх лініях та у всіх напрямах так на землях Галичини, як і цілого Генерального Губернаторства. Право на їзду дають фактично залізничі білети, яких ціни усталено на основі загально-обов'язуючої тарифи.
Але з уваги на те, що особові поїзди курсуватимуть з початку в обмеженій кількості та з уваги на те, що кількість подорожних може бути дуже велика, видано такі розпорядки: Користуватись залізничими поїздами могтимуть особи української, польської, російської та інших національностей, які одержать дозвіл купити білети, (т. зв. "Цуляссунгскартен"). Білети видаватимуть білетні каси таких залізничих стацій: Львів-Головний двірець видаватиме дозвіл на переїзд до стацій на шляхах: Львів—Перемишль—Краків, Львів—Тернопіль і Львів—Станиславів—Коломия. Каси залізничого двірця Львів-Підзамче видають дозвіл на переїзд шляхом Львів—Тернопіль, стація Тернопіль на шлях Тернопіль—Львів, залізнича стація Коломия на шлях Коломия—Станиславів—Львів, залізничий двірець Станиславів на переїзд шляхом Станиславів—Львів, і стації: Перемишль-Головний двірець, а також Перемишль-Захід на шлях Перемишль—Львів. До місцевостей, які лежать на інших залізничих шляхах можна їхати без спеціяльного дозволу, але не виключене, що такого дозволу вимагатимуть у поворотній дорозі.
Крім цього залізничі стації: Львів-Клепарів, Львів-Личаків, Львів-Персенківка, Львів-Скнилів, Рясна Польська, Підбірці, Лисиничі, Басівка, Оброшин і Зимна Вода можуть продавати білети до стацій, які лежать на шляху, де треба мати дозвіл, але тільки тоді, коли подорожний має вже дозвіл на купно білету (Цуляссунгскартен), виданий залізницею стацією Львів-Головний двірець, або Львів-Підзамче.
Кількість дозволів на купівлю білетів обмежена. Білети можна одержати найшвидше на 48 годин перед від'їздом даного поїзду за оплатою одного золотого за бланкет. На карті дозволу урядовець білетної каси пише число поїзду і дату переїзду. Подорожний зобов'язаний показати цей дозвіл при вході на перон, а також у поїзді під час перевірки білетів разом з білетом. Цих карт дозволу на переїзд не потребують набувати пасажири німецької національності, а далі т. зв. "транзитні подорожні", а також власники тижневих робітничих білетів. Перонних білетів особи не-німецької національності покищо набувати не можуть.
Тому, що багато поїздів не має покищо клункових вагонів, каса і надавчі органи багажів не приймають замовлень. Подорожний може взяти з собою тільки ручні клунки (валізки, чемодани, несесери, наплечники і т. п.). Жиди не можуть у ніякому випадку їздити залізницями, крім тих, які мають на те спеціяльний дозвіл, виданий Крайсгауптманом або Штадтгауптманом, чи Урядом Праці, який дає їм право на переїзд залізницею. Але урядове покликання жидів судовими властями, або службовими німецькими, українськими, чи польськими органами служби дають право на переїзд залізницею і мають значення самого дозволу. 