Замітний ювілей

До 60-річчя народин Преосвященного Іларіона, архієпископа Холмського і Підляського, проф. д-ра Івана Огієнка
Дня 15 січня (2 І. ст. ст.) минуло 60 років життя небуденній людині. Проф. д-р Іван Огієнко! Це ім'я знане по всій Україні та по всіх закутках, куди розбрилися переселенці чи емігранти української національності. Скрізь і всюди до цих людей дійшли чи то популярно-науковий місячник "Рідна Мова", видаваний з 1933 р. аж по серпень 1939 р., чи то популярно-наукові праці про сучасну та минулу українську літературну мову, чи то великі наукові студії з тієї ж самої ділянки.
Життя проф. І. Огієнка — це частина історії українського народу, який своєю діяльністю сягає до різних ділянок українського культурно-політичного життя. Життя проф. Огієнка — це символ життя українського вченого.
Народився Іван Огієнко 2 січня (ст. ст.) 1882 р. в містечку Брусилові, Радомиського повіту на Київщині в селянській сім'ї. Скінчивши початкову народну школу в рідному містечку, вступив він (1896 р.) до Київської Фельдшерської, і хоч покінчив її з прегарним успіхом та став (1900 р.) лікарським помічником у Київському військовому шпиталі, то це звання не тягнуло його до себе. Київ зі своєю історично-науковою традицією повів його у середню школу, яку покінчив екстерном та опісля вписався на історично-філологічний факультет Київського Університету. Тут почалася справжня дорога вченого. Ще передтим пробував він пера в поезії та прозовій белетристиці, та скоро зрезигнував з цієї ділянки культурної праці, а перейшов на справжню наукову, бо вже в університетській лавці став оголошувати друком наукові праці з ділянки українського мовознавства. В 1909 р. став учителем у Київській середній школі, а в 1915 р. приватдоцентом у Київському Університеті. В 1918 р. став він попри наукову працю прокладати шлях для канонічного заснування Української Автокефальної Православної Церкви. Після відродження Української Православної Церкви став він у 1919 р. міністром ісповідань Української Республіки, а в 1920 р. міністром освіти. Тут започаткував акцію над перекладом богослужбових книг, відновленням традиції Української Автокефалії та переорганізуванням духовного шкільництва. З заснуванням Держ. Університету в Кам'янці Подільському став проф. Огієнко першим його ректором.
Та прийшли важкі дні й роки для Української Народної Республіки, а з ними і важкі дні скитальщини проф. Огієнка. Переїзд у Галичину, табор емігрантів у Тарнові, вчителювання у Львові, а потім професура на катедрі старослов'янської мови на Богословському відділі в Варшаві, потім праця в редакції журналу-місячника "Рідна Мова" аж до 1939 р. Коли ж прийшло звільнення холмських і підляських православних українців спід польської кормиги і треба було стати у релігійному проводі цих 20 років понижених людей, проф. Огієнко піднявся ще одного важкого завдання — архієпископської мітри на холмському владичому престолі, прийнявши передтим у манастирі ім'я першого київського митрополита-українця Іларіона.
А наукова діяльність Достойного Ювілята? Це довгий, понад 500 чисел реєстр праць з різних ділянок української культури: історії мови, сучасної мови, слов'янської палеографії, старослов'янської мови; а далі переклади Св. Письма і богослужбових книг на українську мову. В ділянці сучасної мови займається він всіма ділами граматики: лексикологією, фонетикою, морфологією та синтаксою. Проф. Огієнко за свої праці став почесним доктором філологічних наук на бернському університеті. Та він не тільки пише для спеціялістів, але й популяризує українську граматику серед широких мас народу редагуванням місячника "Рідна Мова", в якому порушує найрізнородніші питання сучасної української мови, вчить загал говорити однією літературною мовою, йдучи за поставленою девізою: "Для одного народу одна літературна мова й один правопис". А попри це безліч популярно-наукових статтей і праць по українському мовознавству, а все для одної ідеї — єдности нації. Цю ідею поглибив Ювілят ще й девізою: служити Богові — це служити Народові.
В дні шістдесятліття народин Достойного Ювілята, Преосвященного Владики Іларіона українське громадянство бажає йому многих літ і кріпкого здоров'я та сил служити Богові й Народові.
В. М. Л. 