На загальноміських зборах інтелігенції

Просторий зал львівського Будинку Червоної Армії переповнений. Тут — письменники, вчителі, художники, інженери, лікарі, вчені, артисти. Цвіт трудової інтелігенції м. Львова зібрався сюди, щоб що раз обміркувати історичні матеріали XVIII конференції ВКП(б) і зробити з цього для себе певні, практичні висновки в дальшій своїй роботі.
Збори відкрив секретар Львівського міськкому КП(б)У т. Сидоренко.
До президії зборів обрані — секретар обкому КП(б)У т. Грищук, депутати Верховної Ради СРСР і УРСР К. Студинський, В. Василевська, Стадник, секретар міськкому КП(б)У т. Сидоренко, письменники — орденоносець тт. Десняк, Тудор, Бой-Желенський, професор Турчин, артисти Камінська, Рубчак, режисер Красновецький та інші.
З виключним піднесенням збори прийняли пропозицію артистки театру ім. Л. Українки, т. Кривіцької, обрати до почесної президії Політбюро ЦК ВКП(б) та ЦК КП(б)У, персонально товаришів Сталіна, Молотова, Ворошилова, Калініна, Кагановича, Андреєва, Мікояна, Жданова, Хрущова, Берія, Шверніка, Вознесенського, Щербакова та Маленкова.
Овації з новою силою вибухли, коли на почесного голову зборів запропоновано обрати великого вождя народів товариша Сталіна.
Слово для доповіді надається секретареві обкому КП(б)У т. Грищуку.
Коротко зупинявшись на величезному значенні XVIII конференції ВКП(б) для дальшого процвітання Радянського Союзу, на основних питаннях, які обговорювала конференція, т. Грищук перейшов до критики роботи львівської промисловості і транспорту в світлі доповіді т. Маленкова.
— Львівська область, — сказав він, — має досить значні успіхи. Державні підприємства виконали план минулого року на 106,2 проц., а промкооперація понад 122 проц.
Однак 280 підприємств та 112 промартілей області не виконали річних планів. Всього на 59,8 проц. виконав річний план завод "Контакт", на 53 проц. Склозавод №2 тощо.
Не мало є випадків занижених планів. Яскравий приклад — Хімзавод №1. Річний план цей завод виконав на 154 проц. Здається, чого краще? Але, як завод домігся таких видатних успіхів? Шляхом комбінацій. Завод, скажімо, купував ультрамарин по 2—2½ крб. за кілограм, розфасовував в маленькі пакетики і продавав кілограм розфасованого ультрамаріна по... 19 крб.!
Начальник планового відділу облмісцевпрому т. Готліб вирішив, що: краще мати занижені плани на підприємствах, щоб "перевиконання" було забезпечено.
— Очевидно, доведеться переглянути плани в бік їх збільшення, переглянути свої виробничі і сировинні можливості, — сказав т. Грищук. — Треба в найближчий час добитись такого становища, щоб всі без винятку підприємства області виконували плани не лише взагалі, але й по асортименту, згідно стандарту.
Далі т. Грищук наводить приклади нехлюйного ставлення до устаткування. Багато машин і приладь стоять ще без діла.
Дуже погано працює транспорт. Досить сказати, що на Львівській залізниці оборот робочого вагону замість 4, триває 7—8 діб. Це приносить величезні збитки державі.
На заводі "Кисень" 64 проц. собівартості кубометра кисня складають загально-заводські витрати — відрядження, поштові, адміністративні витрати тощо. Це і не дивно, бо на заводі на 22 робітників — 25... службовців!
Велику увагу в своїй доповіді також приділив питанню виробничої культури, санітарії, плановості виробництва, рішучій боротьбі з штурмівщиною.
Розповівши про передових інтелігентів Львівщини, що негайно почали здійснювати рішення партконференції, т. Грищук закликав всіх присутніх послідувати їх прикладу і показати зразки більшовицької наполегливості в реалізації грандіозних планів, накреслених XVIII партконференцією.
Першим в обговоренні доповіді т. Грищука виступив академік Б. Я. Студинський.
Він говорить про високу відповідальність кожного інтелігента за свою роботу перед всім радянським народом, більшовицькою партією. Говорить про те, що слід більш активно працювати на довіреній дільниці, весь свій досвід, знання енергію віддавати любимій батьківщині. Це прискорить реалізацію рішень партійної конференції.
Головний інженер заводу "Медобладнання" т. Гжесінський розповів докладно, як на підприємстві перебудовують роботу згідно з рішенням конференції. Налагоджено точний облік в кожному цеху, налагоджено планування. На заводі тепер чисто. Біля робочих місць уже не побачиш завалів готової продукції і сировини. Абсолютно ліквідовані порушення труддисципліни.
— Це результат лише першого короткого періоду перебудови нашої роботи!
Художній керівник державного польського театру т. Красновецький і письменник т. Тудор говорили про те, що рішення XVIII партконференції мають для працівників літератури і мистецтв не менше значення, ніж для працівників промисловості і транспорту. Вони вчать суворому плануванню роботи, дисципліні, використанню  Всіх можливостей для збільшення продукції і покращання її якості. А хіба не в цьому тепер завдання мистецтва і літератури?
Збори одностайно прийняли тексти вітальних телеграм товаришам Сталіну та Хрущову. 