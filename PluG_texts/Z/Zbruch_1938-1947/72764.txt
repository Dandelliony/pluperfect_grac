◦ ◦ ◦ ◦

Увесь Атлянтійський океан — це одна смуга смерти для англійської мореплавби, так пише сербський часопис "Ново Време" коментуючи надзвичайне німецьке звідомлення про діяльність німецьких підводних човнів. Фльота адмірала Деніца діє на всьому атлянтійському обширі, пише той часопис. Нема там ні одної комунікаційної лінії, якої не опанували б німецькі підводні човни. Пробоєва сила німецької підводної зброї більшає з дня на день. Взагалі на всіх морях продовжується з велетенською енергією винищування кораблів і тим самим перекреслювання стратегічних можливостей аліянтів.
З далекосхідного фронту повідомляють, що на терені боротьби проти Китаю сильне з'єднання японських бомбовиків збомбардувало летовище у Квейліні в провінції Кванзі, знищивши багато літаків та запаливши склади ропи.
В понеділок, 2 листопада, в год. 28, в Стамбулі знову занотовано сильний землетрус.
Впродовж 2 листопада британські бомбардувальники намагалися заатакувати німецький конвой, що плив в морському районі між Кретою й Африкою. Ще коли британські бомбардувальники лише долітали, німецькі літаки, що летіли в охороні, здержали їх і відігнали від німецьких кораблів.
Словацьке фронтове звідомлення повідомляє: 1-го листопада словацькі частини закінчили багатодневні бої, підчас яких вони зайняли 52 совєтські бункери на одному важливому гірському хребті на Кавказі, довготою 3 км. Таким чином здобуто важну зі стратегічного боку оборонну лінію большевиків. Крім полонених словацькі одиниці захопили велику скількість зброї, муніції і іншого воєнного приладдя.
Чілійський пароплав "Аконкагоа" прибув оце в неділю вперше до Буенос Айрес. Корабель що досі відбував свою службу на лінії Вальпараісо—Ню Орлян, як передбачують, творитиме із іншими пароплавами тієї самої лінії нову корабельну сполуку Вальпараїсо—Буенос Айрес, використовуючи при цьому протоку Магалес.
Від 1-го листопада в Чілі загострюють раціоналізацію бензини. Згідно із повідомленням із Сантіяго де-Чілі, тільки 5 відсотків власників авт одержить пальний матеріял, і то лише половину попереднього приділу.
Совєтська інформаційна аґенція оголошує на основі повідомлення найвищої прокуратури про масові арешти і присуди на директорів совєтських фабрик і заводів. Це сталося за "невиконання вказівок про покарання саботажистів і порушників совєтської господарки".
Капітан Лавет з пресової кватири північно-американської воєнної фльоти заявив у коментарі про втрату корабельного тонажу ЗДА, що втрати фльоти біля Пірль-Гарбур були такі важкі, що урядово досі треба було їх промовчувати, щоб рятувати Гаваї. У швейцарських колах нагадують при цьому факт, що перед американським громадянством затаювали важкі корабельні втрати від першої японської атаки аж по сьогодні.
Президент ЗДА в посланню, спрямованому в понеділок до конґресу, домагався уповажнень, які дозволяли б йому на час війни уневажнювати всі або деякі закони.
Болгарський король відвідав у неділю вперше Добруджу і візітував станиці армії та установи адміністрації.
Згідно із повідомленнями з Калькути підчас важкого циклону в околиці Міднапуру і Паганос 16 жовтня втратило життя яких 11.000 людей. Циклон пройшов над великою частиною Бенгалів. Він спричинив велику повінь у Бенгальському заливі, яка увігналася глибоко в суходіл і спустошила широкі простори.
Як повідомляють з місцевости Бор (Центральна Анатолія), в ніч на вівторок на тамошній залізничній стації на особовий поїзд наїхав вантажний поїзд. 30 осіб вбито, 20 важко ранено і 50 легко ранено. Машиніста вантажного поїзду арештовано. 