Перші бузьки

Малий фейлєтон.
Радісне сонце осліпило сонну природу. Повіяв своїм теплим леготом запашний вітрець і розбудивлив маленькі блідолиці підсніжки.
Ці пустунчики пробудившись — враз закричали: Весна! Весна!
Ніхто з людей цим першим весняним вітрогонам не вірить, що це справді весна.
Люди привикли до старих звичаїв. Від віків так уже водилось, що звістунами весни були перші бузьки. На них то найбільше надіялись, бо вони приносили нове життя.
Бувало до бузьків зідхали старші панни, молодші боялись їх.
Цього року вже не те, бузьків нетерпеливо усі очікують. Їх однак, як нема, так нема.
Зрештою не так то легко пролетіти їм сьогоднішні границі.
У воздусі кружляють цілий час бомбовці, моря підміновані, а на суші на границях відбуваються безупинні перестрілки. Хай тільки хтось попробує продертися?
Не диво, що з дня на день зацікавлення бузьками щораз то більше. Вони то принесуть багато нових і цікавих річей.
Англії принесуть кілька тисяч найновішого типу кораблів-нурків, що без чужої помочі зможуть легко й скоро дістатися на дно океанів, а крім цього спеціяльна ескадра бузьків принесе їй ще кільканадцять деклярацій: "Запевнення помочі малим державам-сателітам на випадок упадку." — Франції принесуть бузьки старий уряд, який стільки разів засвідчував свою досмертну приязнь для Анґлії, — наділяючи ордерами заслуги анґлійських хоробрих вояків.
Фінляндії принесуть запевнення помочі від анґлійських кольоній.
Для мадярського контрадмірала принесуть кілька правдивих незатоплених ще анґлійських контрторпедовців ну й "поміч". Ґен. Сікорському привезуть безплатну карту вступу до музею усіх перемучених, збанкротованих королів. Білому домові в Америці принесуть подяку з Палестини за сердечну опіку над бідними жидками і 14 новозредаґованих вільсонівських точок про самовизначення.
Лемківщині подорозі скинуть 5 тисяч західних "спеців", які мають піднести аґрарну культуру.
Для Кракова привезуть кілька пачок правдивого чаю і 2 ваґони цукру, щоб осолодити гірке кавярняне життя обездоленої еміґрації.
Фейлєтоністам принесуть лавровий вінець і по 100 зол. за фейлєтон.
Усім післяплатникам принесуть щоденник "Кр. Вісти" і подяку за читання малих фейлєтонів.
Всім іншим, що нічого від бузьків несподіються, принесуть це, чого найменше сподіються.
Щоб хоч найскоріше прилетіли.
Вправді Головне Командування Повітряних Перелетних Сил повідомляє, що перші бузьки вже вилетіли без вигляду на погоду і мир, тому в найближчих днях треба їх в Европі сподіватися.
Очікуємо перших бузьків!
Левко Сковорода. 