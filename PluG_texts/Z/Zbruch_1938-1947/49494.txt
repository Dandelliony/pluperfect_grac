◦ ◦ ◦ ◦ ◦ ◦ ◦

Югославія приступила до пакту трьох
ВІДЕНЬ, 25. ІІІ. — У вівторок, 25. ц. м. Югославія приєдналась до пакту трьох великодержав: Німеччини, Італії та Японії. Приступлення до пакту трьох відбулось у Відні у замку князя Євгена Савойського.
Протокол про приступлення Югославії до пакту трьох підписали німецький міністр закордонних справ фон Рібентроп, італійський міністр закордонних справ ґр. Чяно та японський амбасадор ґен. Ошіма з одного боку та югославянський прем. Цвєткович і міністр закордонних справ Цінцар-Маркович з другого боку.
Одночасно у вівторок прибув до Відня Фірер і начальний вожд німецької армії ґенерал-фельдмаршал Кайтель.
Матсуока в Москві
МОСКВА, 25, III. — Японський міністр закордонних справ Матсуока зупинився на 2 дні в Москві. В понеділок мін. Матсуока заїхав наперед до японської амбасади. Амбасадор Татекава представив йому членів амбасади. Коло полудня мін. Матсуока прийняв німецького амбасадора в Москві ґрафа фон Шулєнбурґа. Опісля відвідав японського міністра італійський амбасадор у Москві Росо та посли тих держав, що приєдналися до пакту трьох великодержав — Мадярщини, Словаччини, Румунії та Болгарії. З черги в німецькій амбасаді відбувся сніданок. Німецький амбасадор привітав мін. Матсуоку, членів його почоту, японського амбасадора в Москві Татекаву й дипльоматичних представників держав, що приступили до пакту трьох.
Пополудні прийняв мін. Матсуоку голова народніх комісарів і ком. закорд. справ Молотов. З приводу тієї візити мін. Матсуока заявив, що перед 32-ма роками він був зайнятий в японському посольстві в Петербурзі та вже тоді думав про можливість співпраці з Росією. Він завсіди змагав до співпраці обох держав.
При нагоді свойого перебування в Москві, мін. Матсуока прийняв представників німецької преси. Він заявив, що їде з великою радістю й великими сподіваннями. Він особливо вдоволений, що матиме змогу бачити великого фірера Німеччини, мін. фон Рібентропа й інших визначних німецьких достойників. Він сподівається, що не тільки зустрінеться з ними, але також і наблизиться до них та що вони його також пізнають. "Я вважаю своїм обовязком — казав мін Матсуока — ближче пізнати фірера та його співробітників, особливо відколи ми звязані пактом трьох". Дехто думає, що він хоче чогось надзвичайного — продовжував Матсуока — коли їде до Німеччини та до Італії, але він має тільки одне бажання, щоби зустрінутися з вождами Німеччини та Італії. Коли це йому вдасться, він бачитиме в цьому найбільший дарунок для свого краю. "Вже один погляд часто рішає між державними мужами про війну та мир. Тому пізнати когось особисто, — це щось значить".
Ще не було такої атаки на Лондон
ЛІСАБОН, 25. ІІІ. — 3 Лондону прилетів літаком до Лісабону один подорожний, що був свідком німецької летунської атаки 20.ІІІ. Він заявив, що тієї атаки не можна порівняти з ніякою дотеперішньою атакою. Від присмерку аж до 3-ої години ранком сотні німецьких літаків скинули тисячі запальних і розривних бомб. Вони спричинили жахливе знищення. Одна бомба видерла таку велику яму, що треба думати, що вперше вжили нового стрільна великих розмірів, або ввели новий вибуховий матеріял.
Вейґан солідаризується вповні з марш. Петеном
АЛЬЖИР, 25. ІІІ. — Ґен. Вейґан склав представникові "Юнайтед Пресс" запевнення, що французькі війська стоять у безупинному поготівлі, щоб почати негайну акцію вразі якоїнебудь атаки. Вейґан заявив, що французька Північна Африка тісно звязана з французьким матірним пнем, з яким творить "одну цілість під господарським, політичним і моральним оглядом". — "Наші народи стоять суцільним фронтом за маршалом Петеном" — заявив ґен. Вейґан, — "і виконують точно його розпорядки".
На запит, чи при обороні Африки числяться з можливістю співпраці з якоюсь іншою зацікавленою великодержавою, відповів ґен. Вейґан: "Не можу на це відповісти, подібно, як не знаю, чи небо стане передомною отвором, коли мене відкличуть з цієї долини сліз. В кожному разі всі рішення в руках маршала Петена".
Католицька церква в Німеччині
МАДРИД, 25. III. — Німецький священик О. Кравок виголосив у сальонах редакції часопису "Ескоріяль" виклад про обличчя німецького католицизму. Прелєґент ствердив на вступі, що 48 міліонів німецьких католиків, що живуть у Великонімеччині, має можливість цвітучого розвитку своїх христіянських засад. Націонал-соціялістична партія й католицька Церква мають те саме бажання причинитися своєю працею до добробуту й величі батьківщини. Держава призначує на потреби Церкви річно 250 міліонів рм. Нац.-соціялістична партія у щораз більшій мірі здає собі справу з ваги католицизму для Німеччини. Держава й Церква в Німеччині виявляють повну добру волю, щоб найти шлях до уложення на щораз сильніших основах своїх взаємин в інтересі суспільного добра.
Перед підписанням турецько-совітського договору
АНКАРА, 25. III. — Після довших переговорів мабуть з початком цього тижня підпишуть турецько-совітський договір. Його зразком став болгарсько-турецький договір. Висловом того договору стане приречення дружби й ненападу. Переговори в справі підписання турецько-совітського договору велися вже віддавна в Москві. Договір підпише в Москві з доручення турецького уряду тамошній турецький посол Гайдар Октай. Політичні круги Анкари бачать у тому договорі новий причинок, щоби зберегти мир на Балкані та на Близькому Сході. Всіх зацікавлених у тому мирі повідомили про згаданий договір.
Протестаційний лист до Рузвелта
НЮ-ЙОРК, 24. ІІІ. — Американський щоденник "Есошієйтид Прес" повідомляє, що 55 визначних американців написало до Рузвелта протестаційний лист. Вони критикують його останню промову. Між підписаними є письменник Ґерисон Вилерд, провідник соціялістів Нормен Томас, конструктор літаків Сикорський та ряд професорів і духовних.
Німецькі кораблі на Атлянтійському океані
БЕРЛЇН, 24. III. — Як це виходить із воєнного комунікату Головного Командування Німецьких Збройних Сил із суботи 22. ІІІ., анґлійська фльота потерпіла великі втрати. Адмірал Літенс, що проводить воєнною фльотою, повідомив, що важкі одиниці німецької воєнної фльоти віддавна діють на північному Атлянтику. Вони затопили загалом 22 ворожі, озброєні торговельні кораблі містоти 116.000 тон. При тім німецькі кораблі врятували 800 ворожих моряків. Німецькі підводні човни затопили на західньому побережжі Африки 11 ворожих кораблів містоти 77.000 тон.
21. ІІІ. німецьке летунство затопило 31 тисяч тон ворожого корабельного тонажу і важко ушкодило 6.000 тон. На Середземному морі німецькі літаки затопили новітній корабель-цистерну містоти 12.000 тон. Другий ворожий корабель містоти 8.000 т. бомба розірвала на дві частини. Третій ворожий корабель містоти 6.000 тон спалахнув вогнем. Біля Мальти німецька бомба попала на один анґлійський контрторпедовець.
На морі довкола Великої Британії німецькі літаки затопили у Бристольському Каналі на південний схід від Пеморовк один торговельний корабель містоти 4.000 тон і один корабель-цистерну містоти 4000 тон. Внаслідок вдалого бомбардування затонув іще один ворожий торговельний корабель містоти 3.000 тон на південний схід від Елдебер.
Безпощадні бої на Атлянтику
МАДРИД, 25. III. — Еспанський щоденник "Я" пише, що Лондон, Берлін, Уошинґтон і Рим вважають боротьбу німецьких підводних човнів, летунства та німецької воєнної фльоти на Атлянтику боями без пощади. Ті бої мають для дальшого ходу війни більше значіння, ніж усі переможні кампанії Німеччини на европейскому суходолі. Дні Анґлії будуть невідклично почислені, коли вона програє цю битву на Атлянтику. Німецькі підводні човни діють сьогодні в значно корисніших умовинах, як підчас світової війни. Німеччина розпоряджає найповажнішими операційними базами на континенті. Атаки на анґлійські транспорти під охороною доказали, що анґлійські воєнні кораблі не в силі успішно поборювати німецької підводної зброї. Тому фльотиля німецьких підводних човнів атакує конвойований транспорт, затоплює 200.000 тон і не має ніяких втрат. Так як сьогодні виглядає ситуація, бої на Атлянтику мусять закінчитися перемогою Німеччини. Коли пригадати собі останню промову Черчіля, то він сам не дуже оптимістично оцінює положення. 