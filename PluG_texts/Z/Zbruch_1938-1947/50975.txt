◦ ◦ ◦ ◦ ◦ ◦ ◦

"Кузня в Нагуєвичах". Днями на засіданні секції поезії львівської організації Спілки радянських письменників України відбулося обговорення нової поеми поета Ю. Шкрумеляка "Кузня в Нагуєвичах", в якій автор змальовує дитячі роки українського письменника Івана Франка. В обговоренні поеми взяли участь письменники і поети: П. Карманський, М. Мельник, О. Десняк, А. Волощак, Л. Пастернак, Я. Кондра і інші. Виступаючі відмітили великі позитивні якості твору, а також його хиби, які мають місце, головним чином, в композиції.
План перевиконали. З чудовими показниками приходять до свята 1 Травня робітники Львівської парфумерно-косметичної фабрики. 26 квітня в результаті передтравневого змагання фабрика виконала квітневу програму на 101 проц. Найкращих показників домоглися бригади косметичного цеху. Бригада тов. Сафір місячний план виконала на 153 проценти, бригада тов. Канарик — на 158, бригада тов. Фінкельштейна — на 148. В наслідок стахановської роботи цих бригад цех виконав місячне завдання на 112 процентів. Успішно виконав свій план і цех одеколону та духів. Серед робітників цього цеху першість в змаганні завоювала тов. Сусь — депутат міської Ради. Вона систематично виконувала норму на 140— 150 проц. Про те, на стільки зросла виробнича активність робітників, говорять такі числа. За перші 4 місяці минулого року фабрика випустила продукції на 368 тисяч крб., а цього року, працюючи за таких же умов, фабрика дала країні за перші 4 місяці продукції на 1.653 тисячі крб.
Передовий цех заводу. Робітники дубильного цеху Львівського шкірзаводу №3, включившись в передтравневе змагання, зобов'язалися перевиконати місячний план на 10 процентів. Свого слова колектив працівників додержав. Високих показників домоглися стахановці Фербер, Амстер, Нагарний, Становський і інші, виконуючи денну норму на 150—180 процентів.
Під прапором перемоги. Колектив львівських енергетиків вийде на першотравневу демонстрацію, здобувши чималі виробничі досягнення. Кращі стахановці електросітки нестимуть перехідний червоний прапор, завойований в змаганні енергетиків України. Цей прапор раніше тримали робітники Дніпропетровської електросітки. Але в минулому році його було передано львів'янам, які виконали річний план по реалізації електроенергії на 116 процентів і знизили втрати в мережі до 9,07 процента. Працюючи у першому кварталі 1941 року, львівські енергетики темпів роботи не знизили. Значно перевищивши план реалізації електроенергії, вони успішно справились з ремонтною роботою.
Повідомлення. 5 травня 1941 року міський комітет КП(б)У та редакції обласних газет скликають загальноміські збори робкорів і членів редколегій стінних газет м. Львова, присвячені Дню більшовицької преси. На зборах будуть заслухані: доповідь про День більшовицької преси та співдоповіді редакторів газет про роботу редакцій. Збори відбудуться в приміщенні Будинку партійної пропаганди та агітації (Академічна, 13). Початок о 8 годині вечора. Запрошення одержувати в райкомах КП(б)У. 