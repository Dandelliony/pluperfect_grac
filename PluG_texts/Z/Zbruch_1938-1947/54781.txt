Твердий українець

"Дер гарте Украінер" — такий наголовок дав німецький журналіст п. М. Тенке своєму спогадові про зустріч з одним українським журналістом у Львові, вміщеному на сторінках "Дойче Альгемайне Цайтунґ". Містимо уривки цього спогаду без змін і наших заміток.
"Було не пізнє літо 1939 р., коли напруження, що огортало Европу, дійшло було до земель між Прутом і Припяттю.
В одній з львівських каварень сидів я проти одного українського журналіста. Те, що він оповідав і, зокрема, як він говорив, дістає супроти недавніх подій спеціяльну нотку. Це доказує, що переслідування, які українці витерпіли за 20 минулих років і навіть погроми з 1941 р. не можуть знищити того народу".
Авторові подобався Львів.
"Це була елегантна каварня. Гості сиділи в гарних, невеликих фотеликах, читали часописи, пили "чорну". Дами визначались елеганцією, яку найкраще можна назвати західно-европейською. Вони не намагалися переліцитовуватися в модних безумствах, лише воліли "помірковану" елеганцію.
Не зважаючи на політичне напруження, панувала там атмосфера своєрідного вирозуміння, поміркування. Можна було мати враження, що ви у Відні".
Після того, автор так пише про свого українського співрозмовця:
"Він говорив добре по-німецьки. Коли не був певний щодо закінчення якогось слова, то вимовляв його трохи невиразно і тям зручним способом оминав мовні труднощі.
На лівій кляпі маринарки він мав хрест з золотим берегом, виповнений голубою емалією. Я довідався, що це відзнака українських комбатантів, які воювали проти Польщі.
— І вам вільно щось подібне носити? — запитав я здивовано.
— Очевидно, — відзнака заборонена, але все таки я ношу її — відповів він, підносячи злегка кінці уст.
Ми перейшли на українські пресові умовини. В тих часах виходило у Львові коло 60 українських часописів і журналів, що обслугували 7 міліонів українців у Східній Галичині, на Волині, Поліссі. Також племена гуцулів, гуралів (!), бойків та лемків є української крови.
Гордо підкреслив мій співрозмовець, що історія українців, "червонорусинів" (Ротройсен) є куди старша від російської. Взагалі ті москалі! Обличчя мого співрозмовця нахмурилося. "Навіть національне ім'я взяли від нас!" І він доказував, що іменника "росіяни" нема в російській мові; вони називають себе "русскі" — а не прикметник від Русь (отже Україна або Червона Русь).
Я згадав про УССР.
— Так — сказав мій співрозмовець — вона є. Написано, що мешканці тої республіки можуть у судах та в урядах вживати рідної мови. Але навіть на вулицях Києва не осмілюється ніхто говорити інакше, як по-російськи, бо його підозрівали б у націоналістичній реакції.
Ми перейшли на господарське положення українців. Мій співрозмовець з'ясував вагу кооперації для національної боротьби. З власних помічень можу потвердити, що навіть польські кола шанували українські кооперативи за їхню чистоту і чесність. Важко — продовжував український журналіст — знайти приміщення для молодих українців, що покінчили студії в Берліні, Парижі чи у Відні і не мають виглядів дістатися до державної служби. Вертаючись додому, можуть вони приміститись тільки в українських установах. Але спершу мусять вони, може це вплив німецької ідеї служби праці — піти на село. Там відкривають вони малі крамниці, мусять доказати, що вони вміють ставити чоло в боротьбі (автор уживає на означення постійних українсько-польських змагань слова "Кляйнкампф", якого значіння годі безпосередньо передати). Коли така людина з академічним дипломом проживе кілька років серед земляків і перед усіма докаже, що він собою уявляє, може дістати провідне становище. Тоді є певність, то він і там витримає".
Було пізно — довелося подумати про вечерю. Я запропонував один льокаль, який поручив мені один львівський німець. Але український журналіст заявив: "Якщо хочете йти туди, то мусимо попрощатися". — "Чому?" — питаю. "Ми просили власника того льокалю, щоб прийняв хоч одного українця на кельнера, а тому, що він відмовив, українці тепер туди не заходять".
Оце була та "мала боротьба", ведена з нечуваним завзяттям. Вона доказувала, з яким фанатизмом українці боронили свою справу навіть у найдрібніших моментах. Ось іще один доказ на те: Ми ввійшли до польського льокалю в часі, коли українців підозрівали у таємних зв'язках із Німеччиною. Але мій знайомий відповів на привіт по-українськи, не прийняв польського списку страв, казав собі подати український, замовив вечерю по-українськи.
Це був "твердий українець". Хто знає, чи він нині живе. 