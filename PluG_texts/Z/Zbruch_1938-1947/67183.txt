◦ ◦ ◦ ◦

Запотребування на робітниці до хліборобських і городницьких праць. Перед дверима ч. 68 в Уряді Праці ждуть гуртки жінок різного віку. Вони приходять сюди, щоб одержати працю. Уряд спрямовує їх до праці або на місці або на виїзд до Німеччини. Перейшли туди вже сотні й тисячі. Кандидатки походять з міста, з передмість і з довколишніх сіл. Сельський елемент обізнаний з хліборобською й городничою працею, зате міський є різношерстний. Є тут і фризієрки, і експедієнтки, і домашня прислуга. Запотребування на хліборобські і городничі робітниці є величезне. У самому Львові ще не вичерпано контингенту робітниць, потрібних до управи городів. Велике запотребування зголошує теж Німеччина. В міру можности Уряд Праці заспокоює це запотребування. До Німеччини можуть від'їздити до праці на ріллі й у городах робітниці в віку від 16—56 років. При тому вільно забрати зі собою одну малу дитину (нижче 14 років). Можливі є ще такі комбінації, що коли нпр. їде мама з дорослою донькою, може забрати зі собою двоє малих дітей.
Пересилки відомостей у краю. Згідно з §9 і §7 розпорядження про пересилку відомостей (Д. Роз. для Г. Г. ч. 35 з 1942 р.) пересилання відомостей в краю, тобто на терені Райху (разом з Протекторатом Чехії й Моравії й Генерал-губернаторством може бути з огляду на ведення війни обмежене або допущене умовно Верховним Командуванням Німецьких Збройних Сил. Протиділання того роду обмеженням або умовами пересилки відомостей буде каратися гривною до 300 зол. або карою арешту, у спеціяльно важких випадках карою вязниці, якщо згідно з іншими постановами не грозить важча кара. Карне поступовання наступає лиш на внесення Команданта Військ у Генерал-губернаторстві або визначених ним станиць. Внесення можна відкликати.
Зразковий Театр "Студія" при ІНТ Відділі Культурної Праці УЦК у Львові, вул. Францішканська 7. — Дня 12 червня, в п'ятницю, прем'єра: 1. Тобілевич (Карпенко- Карий) "Безталанна", нар. драма на 5 дій зі співами й танцями. Постанова: Ю. А. Шереґій, хормайстер: Е. Козак, танці уложила і студіювала О. Заклинська, проєкт і оформлення декорацій М. Іршов. (Подробиці на афішах і в програмах). Передпродаж квитків: щодня від 8—15.30 год. в ІНТ, ч. кімнати 10. тел. 232-23, а в день вистав в касі до 19 г. — Дальші вистави: "Безталанна" в днях 13. VI. ц. р., субота, 14. VI. ц. р., неділя, 19. VI. ц. р., п'ятниця, 20. VI. ц. р., субота і 21. VI. ц. р. неділя — все о 19 годині. — Резервовані квитки треба викупити в день вистави найдалі до 15.30 год., пізніше квитки можуть бути відпродані. — Театр "Студія" готує до постанови Гоголя "Одружіння", кляс. комедія на 3 дії.
Українські радіопередачі. Сьогодні, в середу, 10-го червня в часі від год. 10.30 до 11-ої ранку Львівська Радіовисильня передає концерт української музики. У програмі концерту твори В Барвінського, Ст. Людкевича і Косенка. Виконавці: Галя Левицька (фортепіян), Софія Гаврищук (меццо-сопран) і Юрій Крих (скрипка). Фортепіянний супровід: Марія Роговська. — Завтра, в четвер, 11-го червня виступ струнного квартету. — Післязавтра, у п'ятницю, 12-го червня, передача фрагментів із опери "Тарас Бульба" М. Лисенка у виконанні хору Козака та солістів: О. Лозицької та Д. Йохи. При фортепіяні: Марянна Лисенко.
Особливості української мови. Для єдности мови має вимова неменше значення, як правопис. Зважаючи на важливість цієї проблеми влаштовує Літературно-Мистецький Клюб УЦК (вул. 29 Червня ч. 10) в середу 10 ц. м. (о 19-тій годині) доповідь українського мистця слова Андрія Бендерського на тему: "Особливости української літературної вимови". Для всіх зацікавлених питанням культури української мови, зокрема акторів, працівників пера, адвокатів і вчителів доповідь дасть багато теоретичних і практичних вказівок. Після доповіді — дискусія.
Малярська вистава. Вистава творів чотирьох визначних українських образотворчих мистців: Олекси Новаківського, Петра Холодного, Івана Труша та Павла Ковжуна відкрита кожного дня в часі від год. 10-ої до 1-ої та від год. 3-ої до 6-ої після полудня у виставових залях. Спілки Українських Образотворчих Мистців у Львові, Марійська пл. ч. 9. 