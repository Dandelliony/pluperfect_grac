◦ ◦ ◦ ◦ ◦ ◦ ◦

Семінар наукових працівників львівських музеїв. За бажанням наукових працівників львівських музеїв, дирекції музеїв вирішили організувати семінар для докладного ознайомлення молодших наукових працівників і екскурсоводів з марксистсько-ленінською методологією і історичними даними. Семінар розраховано на 4 місяці. Охопить він такі теми: "Основи марксизму-ленінізму", "Маркс, Енгельс, Ленін і Сталін про мистецтво", "Докласове суспільство", "Київська Русь і Галицьке князівство", "Історія України від XIV до XVIII сторіч", "Історія України і Росії в XIX—XX ст. ст.", "Розвиток реалізму", "Методика екскурсоводної роботи в музеях", "Історія української літератури". Разом — 240 годин. Для читання лекцій будуть запрошені видатні спеціалісти з Ленінграда, Москви і Києва, а також фахівці державного університету ім. Франка. На цей семінар уже записалось 9 працівників картинної галереї, 7 історичного музею, 7 — музею художнього промислу, 5 — етнографічного музею та 4 — музею ім. Франка. Заняття почнуться з 1 березня ц. р.
"Антологія західно-українського фольклору". Інститут фольклору Академії наук УРСР підготував до друку "Антологію західно-українського фольклору". В неї ввійшли обрядова поезія народів західних областей України, приказки і прислів'я, історичні пісні, пісні-балади, ліричні пісні. Спеціальний розділ присвячений радянському фольклору західних областей України. Книга виходить за редакцією заслуженого діяча мистецтв Т. Грінченка і наукових працівників інституту тт. Лаврова і Нагорного. Об'єм 11—30 друкованих аркушів. 28 лютого. (РАТАУ).
Нові школи фабрично-заводського навчання. За рішенням Раднаркому УРСР, у Львівській області організуються дві нові трьохмісячні школи фабрично-заводського навчання. Завдання шкіл підготувати в два набори до кінця року 700 кваліфікованих робітників по будівних матеріалах — формівників, сушильників, обпалювачів, забойщиків. Одна з цих шкіл, з навчанням першої черги в 250 чоловік, організується у Львові. Друга на 100 чоловік — у Кам’янці-Струмиловій. Учні Львівської школи навчатимуться на львівських заводах Головцегли, учні Кам'янко-Струмилівської школи — на місцевих цегельних заводах. Керуватимуть підготовкою учнів спеціалісти цих же заводів. Комплектування шкіл буде проведено у добровільному порядку з числа селянської молоді області. Набір до школи першої черги буде проведено з 20 березня по 5 квітня. Навчання розпочнеться 15 квітня. Набір до шкіл другої черги відбудеться в липні. Для цього в ряді районів працюватимуть спеціальні комісії. Учні шкіл будуть забезпечені гуртожитками, харчуванням і обмундируванням. 