Напередодні першого оперного сезону

Небагато часу залишилося до відкриття першого сезону у Львівському державному театрі опери і балету. Зараз весь колектив театру посилено готується до цього. Тут щодня відбуваються творчі заняття. Театр вже закінчив музичні репетиції над операми "Тарас Бульба" — музика Лисенка і Ревуцького, "Евгеній Онегін" — Чайковського, "Аіда" і "Травіата" — Верді. Тепер проходять сценічні репетиції.
Опера "Тарас Бульба" своєю народною тематикою та музичністю викликала велике зацікавлення у артистів. Цю оперу ставить художній керівник Київського ордена Леніна державного академічного театру опери та балету УРСР, народний артист УРСР М. В. Смоліч. Ролі виконують: Тараса Бульби — солісти театру Мартіні-Маслюк і Поліщук, Остапа — Філіп і Блясбальг, Андрія — Поляков і Бидлєвич.
Одночасно з цим готується "Тихий Дон" — музика видатного радянського композитора-орденоносця І. Дзержинського. Опера оспівує перемогу Великої Жовтневої соціалістичної революції.
На черзі творча робота над оперою "Наталка Полтавка" — музика М. Лисенка та В. Йориша.
Балетний колектив під керівництвом балетмейстрів Вігелева і Фалішевського готує балет "Лебедине озеро" — Чайковського.
Художній керівник театру тов. Гольцман, режисери Улуханов і Лейн, диригенти Гончаров, Лерер і Мунд, хормейстер Альтман і балетмейстер Вігелев докладають всіх зусиль, щоб театр добре підготувався до першого оперного сезону у Львові, який почнеться у вересні 1940 року. 