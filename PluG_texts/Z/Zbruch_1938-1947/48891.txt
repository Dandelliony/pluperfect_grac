◦ ◦ ◦ ◦ ◦ ◦ ◦

Обмін куплених товарів. Наркомторг СРСР надав покупцям право протягом двох днів обмінювати куплений в універмагах товар на товар іншого сорту, розміру, фасону, кольору і т. д. При цьому покупець або доплачує, або одержує з магазину різницю у вартості між обміняними і новопридбаними речами. Обмін допускається лише в тих випадках, коли товар, який повертають, не забруднений, не пошкоджений, не втратив початкового зовнішнього вигляду. 10 березня. (ТАРС).
Культобслужування сіл. Сектор політосвіти облВНО та обласний Будинок народної творчості надсилають в райони області на час весняних польових робіт 5 культбригад. Дві бригади вже виїхали, решта відправляється в найближчі дні. В складі бригад артисти і учасники самодіяльності — музиканти, танцюристи, гумористи, співаки і культармійці. Протягом двох місяців бригади обслужать всі райони області. Виступи артистів відбуватимуться безпосередньо в селах, у колгоспах та на полі — в таборах. За цей час кожна з бригад зробить коло 100 виступів. Для культбригад підібрано різноманітний репертуар, в якому багато місця займають твори з сучасної радянської тематики. Є також твори з класичної літератури і музики. Серед них: пісня про Сталіна — Ревуцького, "Ленін" — Тичини, "Пашпорт", "Остання сторінка громадянської війни" — В. Маяковського і ряд інших.
Хабарники. Колишній начальник станції Перемишляни М. В. Струк вирішив заробити на вантажних операціях і почав брати від клієнтури хабарі. За надання представникові артілі "Вільний труд" Унгару 6 вагонів для перевозки товарів М. В. Струк одержав 500 крб. хабара. Лінійний суд Львівської залізниці засудив хабарника Струка на 2 роки тюремного ув'язнення. Мешканець м. Буська, спекулянт В. Б. Фрідман, довгий час відправляв різні товари залізницею. Оскільки продукти і товари надсилались в різні міста з спекулятивною метою, Фрідман домовився з заступником начальника ст. Красне Г. С Чайчуком і за хабарі налагодив безперебійну "експедицію" товарів багажними посилками. В цій справі закінчено слідство і днями обидва злочинці стануть перед колегією транспортного суду залізниці.
Зв'язок музею з підприємствами і школами. Львівський музей художньої промисловості з метою підвищення якості продукції та виробничого рівня робітників організовує цікаві лекції з усіх ділянок промисловості. Теми лекцій: вироблення скла, тканин, металевих виробів, мебелі і ін. Лекції відбуваються в музеї, де наукові працівники показують старовинні вироби з металу, кераміки, дерева та одночасно розповідають про їх походження. На лекції приходять не тільки робітники заводів і підприємств, а й молодь. Учні 18 середньої школи слухали бесіду про ткацьку промисловість. Вони прослухали вже ряд лекцій і на інші теми. Днями в музеї робітники склозаводу прослухають лекцію про скляну промисловість. Такі ж лекції по роду продукції відбудуться для робітників трикотажної фабрики, заводу металевих виробів, керамічного, мебельної фабрики і ін. Незабаром при музеї відкриється виставка китайського мистецтва, гобелену і графіки. 