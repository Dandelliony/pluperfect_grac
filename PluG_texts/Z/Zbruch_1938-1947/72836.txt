За тісний зв'язок з селом

Львів, 7 листопада.
Селянство — це ядро нашої нації, бо яких 85% усього населення. А й наша провідна верства — інтелігенція виводиться у більшості безпосередньо з села. Тому характер, психіка і світовідчування нашої нації є наскрізь селянські. Через те наша література селянська, наша музика оперта на народних мотивах, у нашому мистецтві слідний сильний вилив народного мистецтва, коротко — наше духове життя містить у собі безліч селянського елєменту, який витиснув на ньому своє п'ятно. Цей селянський елємент наскрізь позитивний і все, що в нас творче, здорове, сильне, позитивне, завдячуємо якраз йому. Українське життя у всіх своїх проявах інстинктово звергається завжди до цього життєдайного джерела і черпає звідси нові сили. Українська інтелігенція, що у більшості вийшла безпосередньо з села, цупко держиться його, сягає корінням завжди селянського грунту, і є з ним постійно тісно зв'язана духово. У нас між інтелігенцією і селом нема тієї прірви, що в інших народів, де ці дві суспільні верстви різко від себе відмежовані, творять два окремі світи.
Завдяки таким взаємовідносинам з одного боку село завжди сильно впливало на нашу провідну верству і наше духове життя, підсилюючи його новим напливом свіжих сил, з другого боку наша інтелігенція "йшла в народ" і працювала для нього, підтягаючи його постійно вище. Коли спочатку робили це лиш одиниці під впливом ідей романтизму і "народолюбства", то згодом ця акція пішла зорганізовано, планово, під впливом твердої життєвої дійсности. Життєві умовини українців до війни 1939 р. склалися так, що наша інтелігенція не могла найти собі варстату праці в містах і в державних урядах та установах. Це заставило її творити власні варстати праці, які густою мережею вкрили наші землі і сперлися майже виключно на селянстві. На село вирушили тисячі молодих українських інтелігентів, як просвітянських, кооперативних, молочарських, рідношкільних, спортових і т. п. працівників. Завдяки тому почало у швидкому темпі розвиватися наше життя, село зорганізувалося і зробило величезний поступ вперед, а його рівень піднісся вище під кожним оглядом. Те, що наш селянин є такий, яким маємо його сьогодні, завдячуємо з одного боку праці нашої інтелігенції, з другого тому, що наше село дало їй пристановище та стало тією базою, на якій оперлося наше зорганізоване життя.
Йде про те, щоб цей зв'язок не ослабав, а навпаки, щоб його далі піддержувати і поглиблювати. Тимчасом раз у-раз чуємо, що на селі брак інтелігентів, які вели б далі перед у його житті. Сталося це в наслідок зміни політичних умовин і соціяльної структури нашого життя. Тепер помітний зворот до міста і великий відплив з села до міст не лиш інтелігентського елементу, але й метких, підприємчивих одиниць споміж селян. Діється це у зв'язку з тим, що у містах відкривається для них нові можливості і варстати праці, бо доступ до державних урядів та інституцій відкритий. Це додатне явище, бо дозволяє нам розбудувати наш середній стан. Але це не може діятися зі шкодою для села. Не можемо його залишити без провідників, щоб ішло самопас. Через відплив сил у міста не може зазнати застою організоване життя на селі, бо пішла б на марне праця цілих десяток років і наше село подалось би назад. Тому частина інтелігентних сил мусить залишитися на селах і присвятитися праці у них. У нашому поході до міст не можемо попадали в крайність і забувати про село, навпаки, мусимо дбати про рівновагу, бо лиш толі наше організоване життя попливе правильним руслом.
Нові форми організованого життя, то зосереджується тепер у УОТ-ах, вимагають людей до праці, які постійно присвятили б себе їй. Поруч тих постійних працівників обов'язком інтелігенції є брати якнайживішу участь у життю села, щоб у той спосіб бути з ним постійно в контакті. Цей контакт найкраще удержувати при помочі Колегій при Комітетах і Делегатурах, як це діється по багатьох місцевостях. Місцеві інтелігенти зв'язують у Колегію і віддають свій вільний час до розпорядимости Комітетів, які в міру потреби висилають їх у терен для організаційної та культурно-освітної роботи.
Лиш завдяки такому ставленню інтелігенції до села й такому зв'язку з нею, село буде далі тим чинником у нашому житті, яким було досі, тобто джерелом усього позитивного, життєздатного й творчого.
В. Б. 