Прогульники і їх покровителі перед судом. — Перед навчальним роком

Прогульники і їх покровителі перед судом
Звернення ВЦРПС і Указ Президії Верховної Ради СРСР від 26 червня ц. р. про збільшення робочого часу і про рішучу боротьбу з дезорганізаторами виробництва — весь радянський народ зустрів з великим задоволенням: Указом заборонено самовільне залишення робітниками і службовцями підприємств і установ. Ті, хто самовільно залишив підприємство чи установу, віддаються до суду і по вироку суду підлягають тюремному ув'язненню від 2 до 4 місяців.
Ті робітники і службовці, які роблять прогули без поважних причин, віддаються до суду і, по вироку народного суду, караються поправно-трудовими роботами по місцю праці строком до 6 місяців. Директори підприємств і керівники установ за ухиляння від передачі до суду осіб, винних в самовільному залишенні підприємств і установ, а також осіб, що зробили прогул без поважних причин, притягаються до судової відповідальності.
Дезорганізатори виробництва шукають щілину, з допомогою якої свій невихід на роботу або запізнення намагаються оформити в законне явище. Органи прокуратури і суду повинні, при активній допомозі громадськості, вести неослабну боротьбу з подібними явищами.
На шляхово-будівній дільниці 15 автоколони НКВС була незадовільно поставлена трудова дисципліна. Шофери — Хохлов П. П., Горшенков М. Д., Кузнєцов М. М. на протязі місяця порушували трудову дисципліну: часто запізнювалися на роботу. Проте начальник експлуатації Плюхин покривав дезорганізаторів, не боровся за піднесення трудової дисципліни. Всі вони — і прогульники і їх покровитель — притягнуті до кримінальної відповідальності і засуджені.
Одержавши матеріал про порушників трудової дисципліни, працівники суду і прокуратури повинні в зазначені строки розглядати справи цієї категорії і своєчасно піддавати вироки до виконання. Але цього, на жаль, в деяких судах і прокуратурах Львівської області ще немає.
Нарсуддя IV дільниці Червоноармійського району м. Львова тов. Ковальов виніс 16 вироків по справах порушників трудової дисципліни. Проте, копій вироків для виконання не відправив. Несвоєчасне виконання вироків має місце і в надсуді цього району, де суддею тов. Чаркіна.
Прокурор Шевченківського району м. Львова тов. Жаботинський зовсім не слідкував за строками виконання вироків. Довелось ставити питання про недисциплінованість народних судів перед управлінням НКЮ по Львівській області, а на тов. Жаботинського накласти суворе покарання.
Ведучи сувору боротьбу з порушниками трудової дисципліни, необхідно в корені присікати намагання кар'єристів, які з метою перестраховки не від того, щоб притягнути до відповідальності часто ні в чому невинних людей. Такі факти є. Громадянка Амарат, що працювала на державній фабриці аптечних упаковок в м. Золочеві, притягнута до відповідальності і засуджена на 5 місяців поправно-трудових робіт за невихід на роботу з 27 червня по 29 липня 1940 року. Її невихід на роботу був зв'язаний з одержанням лікарського бюлетеня. Лікар, що видав цей бюлетень, згодом його відмінив. Чи винна в цьому громадянка Амарат? Безумовно ні.
З вини окремих керівників підприємств і установ у прокуратуру і суд направляються інколи матеріали на порушників трудової дисципліни без відповідних даних, часто посилаються списки на кількох осіб. В чому ж саме обвинувачується той чи інший громадянин — не відомо. Прокурор чи суддя, одержавши такий голий список, позбавлений можливості заводити справу і примушений додатково вимагати матеріали на порушників. Це, в свою чергу, призводить до несвоєчасного розгляду справ.
Треба негайно реагувати на всі факти порушення трудової дисципліни. Від цього в повній мірі залежатиме виконання Указу Президії Верховної Ради СРСР від 26 червня 1940 р.
Д. Харитонов, обласний прокурор. Перед навчальним роком
Через десять днів починається навчальний рік. Діти, батьки, вчителі — вся громадськість з радістю чекає цього дня. Це другий радянський навчальний рік в нашій області. В першому було чимало недоліків. Погана, ганебна спадщина лишилася від польських панів. Освітня справа була побудована в інтересах панівних класів. Народну освіту всякими способами затискували. Дітям українців, євреїв не дозволяли вчитися їх рідною мовою. Школи закривали. Незначна кількість навчальних закладів, що була відкрита, мала надто вузьку програму. Все це на ходу, в процесі навчання, доводилося змінювати, перебудовувати, поширювати число шкіл, по-більшовицькому організовувати справу народної освіти.
З великим завзяттям взялись за роботу педагоги, за навчання — діти. І наслідки прекрасні. Більшість учнів на випускних іспитах одержали відмінні і добрі оцінки. Це — радість батькам і учителям, це подяка більшовицькій партії і уряду за їх піклування про школу.
Наступний навчальний рік відрізнятиметься від попереднього. Минулого року в області було 3.233 вчителі, а з приходом Червоної Армії їх стало 6.118. В наступному році дітей навчатимуть вже 8.352 вчителі. В минулому році вчилось 153 тисячі учнів. В цьому році їх буде 234 тисячі. Шкіл було 814, тепер — 1.244.
Понад 15 міліонів карбованців відпустила держава на підготовку шкіл до наступного навчального року. Школи повинні домогтися і доможуться ще кращих, ще більших успіхів.
Протягом літніх канікул було досить часу, щоб зразково, по-більшовицькому підготуватися до навчання. Зроблено багато. Майже всі школи, за винятком незначної кількості, відремонтовані. Побудовано чимало нових. В Яворівському районі в селах Залужжя, Віжомля Велика і Мусберг за часів панської Польщі по три роки будували приміщення для шкіл, але так і не закінчили. Тепер це будівництво вивершується і діти навчатимуться в чистих, світлих класах. Нові школи відкриваються в селах Вільшаниця-Ліс і Велике Передмістя, цього ж району. В селі Стрибалки, Кам'янко-Струмилівського району, раніше був один вчитель; в школі було 50 учнів. Тепер за парти сядуть 140 дітей, їх навчатимуть три вчителі. В селі Тростянець Малий, Золочівського району, днями закінчується будівництво нової школи. В селі Жуличі була початкова школа. Тепер вона перетворюється в неповну середню. Такі зміни сталися майже у всіх районах області.
Повсякденно дбає держава про вчителів. У Львові та в області влітку були організовані спеціальні семінари і курси, де підготовлювалися педагоги. Велику допомогу в цій справі подано з східних областей України. 185 випускників педшкіл приїхали з Київщини, Чернигівщини. 350 вчителів для нашої області відряджав Дніпропетровськ.
З великим ентузіазмом готуються до навчання вчителі, діти, батьки. Коли в районах області було оголошено про підготовку 930 вчителів, їх прийшло і готувалося 1.159 чоловік. Батьківські комітети разом з трудящими в багатьох місцях самі організовували і ремонтували школи. За цю роботу вони бралися з великою любов'ю і відповідальністю. Проте, цього не можна сказати про деяких керівників облвідділу наросвіти, керівників деревообтресту та окремих керівників районів, які безвідповідально, по-нехлюйському поставились до такої важливої політичної справи, як підготовка до навчального року.
Завідуючий відділом постачання облнаросвіти тов. Петров та його заступник тов. Коваль і насьогодні не знають, скільки виготовлено парт, де вони і коли буде виготовлена решта. Нічого не роблять вони, щоб забезпечити школи паливом. Дивно, що завідуючий обласним відділом наросвіти тов. Жарченко доручив неробам таку важливу справу. Деревообтрест повинен виготовити для шкіл 4.000 парт. Цю роботу він зриває. Навіть більше, керівники цього тресту стали на шлях обману держави. Коли їх запитали (в який уже раз!), чому парти досі не готові, вони заявили: як же, давно готові, забирайте. З сіл приїхали підводи за партами, а тут виявилося, що вони ще не зроблені.
Особливо загрозливий стан з паливом. Замість 63.442 тонни дров заготовлено і завезено до шкіл тільки 20 тисяч тонн. Не завезено повністю бурого вугілля та торфу.
Для шкіл Городокського району потрібно 3.940 кубометрів дров, завезено ж тільки 150.
Жовквівський, Ляшківський, Янівський та інші райони вже цілком забезпечили школи паливом. Але є райони, як Буський, Дідилівський, Краковецький, Шевченківський, що досі навіть нарядів на паливо не мають. Це характеризує ставлення керівників цих районів до школи, яскраво свідчить, що вони не розуміють того великого значення, яке має підготовка до навчального року.
До початку навчання лишилися дні. З усією рішучістю треба взятися і доробити недороблене. І навчальний рік розпочати в добре підготовлених школах. 