Відкриття етноґрафічної вистави "Лемківщина". — Вистава оперети М. Лисенка. — Скарбову Палату перенесли до Тернополя.

Відкриття етноґрафічної вистави "Лемківщина", що її влаштовує "Товариство Прихильників Культ.-істор. Музею НТШ у Львові" в салях цього музею, відбудеться в неділю 5. ц. м. в год. 11-ій передпол. Це буде єдина нагода побачити найкращі зразки старовинної лемківської ноші та ориґінальні предмети й моделі, звязані з господарством і побутом лемків. З ініціятиви Управи сяніцького музею "Лемківщина" та при допомозі тамошньої інтеліґенції виготовлено велику збірку прикладного мистецтва та серію народніх типів-ляльок, які буде можна на виставі дешево набути.
Виставу оперети М. Лисенка "Чорноморці" уладжує в неділю 5. березня ц. р. у шкільній салі при вул. Льва Сапіги 14 учнівський драматичний кружок ім. Карпенка Карого при XV. державному ліцею та ґімназії у Львові. Вистава відбуватиметься при супроводі власної, збільшеної орхестри. Початок точно в год. 17.30. Вступ за запрошеннями і за добровільними датками; для батьків від 1 зол., для молоді від 50 сот. з ґардеробою, для членів драматичного гуртка від 30 сот.
Скарбову Палату перенесли до Тернополя. Справа перенесення Скарбової Палати зі Львова до Тернополя уже перерішена. Бюра нової Палати будуть приміщені в поманастирських будівлях. До Тернополя перенесуть зі Львова коло 90 урядовців, з родинами покине Львів коло 150 осіб. Управителеві тернопільської Палати буде мабуть д-р Болеслав Ровінький, теперішній начальник І. відділу львівської Палати. 