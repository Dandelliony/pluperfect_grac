На виставці старовинних годинників

На стіні висить майстерно виконана картина. Руїни старовинного замку. Під мурами його весело дзюрчить вузенька річка. Трохи далі шумливий водоспад. Біля водяного млина двоє молодят милуються вечірнім краєвидом...
Нічого дивного! Звичайна картина, очевидно італьянського майстра. Але ось ви тягнете до себе тонесенький, ажурний ланцюжок, вмонтований в раму картини і вмить художній твір оживає. Потекла річка, світлі води водоспаду пінисто обрушуються на скелі. Звучить мелодійна, приємна музика.
Це — годинник-картина, зроблений біля двох сторіч тому в Австрії. Придивившись, ви помічаєте і сам годинник, врізаний в позолочену раму картини.
Поруч — кілька таких же годинників. Одні з них показують куточок старовинного Львова, інші, зроблені в Чехії, намагаються тематично виправдати присутність в картині годинника. Намальовано краєвид з великим замком в центрі. На башті замка справжнісінькій годинник...
Невеличкий і непомітний на перший погляд відділ старовинних годинників Львівського державного музею художнього промислу являє собою виключно цікаву колекцію попередників сучасних "Лонжінів" та "Зифів". Стоять старовинні годинники, розкішно оздоблені металічними скульптурними фігурами, які точно показують не лише секунди, хвилини і години, але й місяць, день тижня, рік. А ось так звана "позитивка". Лакерована шухляда з механізмом. В центрі великий вал з прилютованими голками. Простим натиском кнопки можна включити один з 12 мотивів, назви яких вигравіровані на кришці музичної скриньки.
Великий інтерес являють документи сивої давнини, перші інструменти людства для вимірювання часу — сонячні, водяні, олійні та пісочні годинники.
Сонячні годинники останніх марок магдебурських майстрів (XVIII сторіччя) з компасами, рівнями, малесенькі італьянські сонячні годинники. Відвідувач дізнається, що подорожні портативні сонячні годинники були відомі ще в стародавньому Єгіпті, допомагаючи купцям орієнтуватись в часі. Такі годинники зникли в XV сторіччі, але потім знову з'явились, розвивались і лише на початку XIX сторіччя, коли винахідники вдосконалили регулятор балансу механічних годинників, ці інструменти-показники часу по сонцю закінчили свою довгу історію.
Сонячні годинники були дуже залежні від погоди і це було поштовхом шукати більш певних засобів визначати час. Тому паралельно існували водяні годинники, принцип яких оснований на рівномірному переливанні води з одного посуду в інший, а також олійні, піскові, мотузкові і ряд інших, основаних приблизно на тому ж принципі. Зразки їх побачить відвідувач в музеї.
Великий відділ виставки — це серія кишенькових годинників. Батьківщина їх — Німеччина, Франція, Англія, пізніше Швейцарія. Тут мистецтво механіків поєднано з мистецтвом художників. Оригінальна форма, чудесне оздоблення! Годинники у формі хреста, зірки, мандоліни. Кришки осипані дорогоцінними каміннями, перламутром, золота інкрустація, шліфоване скло, блискуча тонка робота на емалі — портрети жінок, багатофігурні композиції, картини з "священного писання", пейзажі. Це вже годинники, що дуже нагадують сучасні, хоч кожному з них по півтора сторіччя.
Увагу відвідувача привертає група величезних стінних консолевих годинників стилю рококо (XVIII сторіччя), а особливо кілька стендів з так званими камінними годинниками — свідками розкішної обстановки палаців і замків. Скульптурно-художнє оформлення їх стоїть на виключно високому рівні. Ось серія французських годинників стилю Лю довика XVI та ампір. Яка винахідливість художників! Приклад. Два амури з білого позолоченого металу осідлали диких баранів. Амури тримають на плечах носилки, на яких встановлено бочку з вином. В дно бочки вмонтовано годинник. На бочці — богиня, що з насолодою п'є нектар... Використано в камінних годинниках мармур, дзеркальна скло, метал, самоцвіти.
Ряд експонатів виставки вражає своєю оригінальністю. Годинники-столи, палиці, пили. Годинники, в яких час визначають зозулі, що вискакують з гнізда і кують тощо.
Відвідувач оглянув виставку. Час додому. Він за звичкою глянув на ручний нікельований годинничок. Виходячи, ще раз обвів очима десятки мовчазних свідків сивої давнини, результат тривалої, напруженої діяльності людського розуму над розв'язанням проблеми точного визначення часу.
І якось з більшою увагою починаєш ставитися до такого звичного і розповсюдженого предмету сучасного побуту, як годинник.
Д. Кон. 