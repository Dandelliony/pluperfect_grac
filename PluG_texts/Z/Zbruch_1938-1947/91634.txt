Німці — вороги української культури.

  Гітлерівці пограбували бібліотеки Львова   В серцях людей ніколи не перестане бушувати ненависть до підлих гітлерівських душогубів, які до нечуваного вдосконалили мистецтво масового винищування людей. Для фашистських дикунів ще мало річок пролитої крові, мало міліонів невинно замордованих дітей, жінок, стариків. Вони, оті осточортілі звірі, нищать книги — скарби людської мудрості, великий досвід наукових і технічних знань багатьох поколінь людей.   Львів здавна славиться багатством своїх культурних скарбниць. Велику цінність мав Львівський філіал бібліотеки Академії Наук УРСР, організований на базі колишньої бібліотеки "Оссолінеум", з книжковим фондом в 600 тисяч томів; дорогоцінні книжки були в бібліотеці колишнього Наукового товариства ім. Шевченка з книжковим фондом 150 тисяч томів, в бібліотеці "Народного Дому" з книжковим фондом в 150 тисяч томів; у бібліотеках Баворовських "Студіон" та єврейської конфесійної громади було понад 100 тисяч томів.   В 1939 — 1941 рр. десятки працівників-науковців привели до ладу неоцінимі скарби бібліотек: тисячі рукописів та першодруків, книжок-унікумів, рідкісних гравюр. Львівський філіал бібліотеки Академії наук УРСР мав 300 інкунабул. Це, після Ленінграда й Києва, чи не третє по кількості сховище інкунабул в Радянському Союзі. Постановою президії Академії наук УРСР створено було у Львові єдиний на Україні музей книги, що давав широке уявлення про розвиток книгодрукування і демонстрував, з яким піклуванням трудящі нашої великої країни ставляться до книги — цього безсмертного витвору людської думки. Вдершись як бандити до Львова, німецькі варвари почали хазяйнувати — вони закрили всі бібліотеки та стали нищити цінні надбання людської культури. Зразу ж було вивезено до Німеччини колекцію оригінальних рисунків Дюрера, яка що до кількості вважалась сьомою у світі. Потім пішло систематичне грабування — вилучення найцінніших книг, рукописів, стародруків, рідкісних гравюр. Вивезено 5113 рукописів, 3139 стародруків, 2346 рідкісних гравюр. Пропали всі рукописи великих польських письменників Міцкевича і Словацького, всі книги-унікуми XVI сторіччя, рідкісні книги з колишніх королівських бібліотек та багата збірка дисидентських друків. Фашистськими катюгами пограбовано 40 тисяч томів наукових творів радянських вчених по економії, статистиці, математиці, фізиці, хемії, техніці, геології, багато фахових журналів та літератури на мовах східних народів.   Коли зимою 1943 року побідоносна Червона Армія під Сталінградом завдала смертельної поразки гітлерівцям, коли після цього розгорнувся переможний наступ по всьому фронту, на Львів насунули банди втікаючих наляканих, брудних фріців. Вони заполонили багато будинків і в тому числі будинок Державного університету ім. Івана Франка. Щоб відігрітись від Сталінградського морозу, гітлерівці розклали на долівках залі вогнища, на яких, за наказом штурмфюрера Штумма спалили безліч цінних книжок з університетської бібліотеки, а решту весною викинули у вуличне болото.   Лише прихід Червоної Армії врятував культурні скарбниці Львова від цілковитого знищення.   Вільна Україна   