◦ ◦ ◦ ◦

Цікава доповідь у Літ.-Мист. Клюбі. Післязавтра, в суботу, 16 травня, в год. 6.30 вечором відбудеться в Українському Літературно-Мистецькому Клюбі (вул. 29-го Червня ч. 10) доповідь режисера харківського театру "Березіль", п. Осипа Гірняка п. н. "Харківський театр "Березіль" і українська драматургія в роках 1922—1923". Правління Клюбу запрошує членів мистецьких Спілок і прихильників.
Турне молодого піяніста. Наш молодий, талановитий піаніст, С. Я. Сапрун виїхав із концертами до більших міст Галичини. Сьогодні, 14-го травня, концертує він у Судовій Вишні; післязавтра, в суботу, 16-го травня, відбудеться його самостійний концерт у Перемишлі. С. Я. Сапрун відвідає теж Самбір. Дрогобич, Стрий і інші міста.
Українська радіопередача. Завтра, в п'ятницю, 15-го травня, в часі від год. 10.30 до 11-ої Львівська Радіовисильня передає концерт сольових пісень, фортепіянних творів і обробіток народних пісень Миколи Колесси, Зиновія Лиська, Степанії Лукіянович і Романа Сімовича. Виконавці: Галя Левицька (фортепіян), Ірина Туркевич-Мартинцева (сопран) і хор під орудою Євгена Козака. При фортепіяні Роман Сімович.
Поштовий зв’язок полонених. Німецька влада дала дозвіл на поштовий зв’язок полоненим з теренів. що зайняті німецькими військами. В таборах полонених будуть роздані листівки з готовим видрукуваним текстом, що їх полонені зможуть післати своїм рідним. До цієї листівки буде додана друга на відповідь із готовим уже текстом. В найближчому часі родини полонених будуть мати вістки від своїх рідних. Новий план залізничої їзди. Від дня 1 травня обов'язує новий план залізничої їзди, виданий Генеральною Дирекцією Східної Залізниці (Остбан) у Кракові п. н. "Урядовий кишенковий план їзди для Генерал-Губернаторства", ціна 1 зол. У цьому новому плані їзди подано: 1) далекобіжні сполучення; 2) комунікаційні засоби в Берліні; 3) плани їзди в сусідніх областях Німеччини; 4) транзитний рух через Протекторат; 5) план їзди у Генерал-Губернаторстві; 6) автобусні лінії; 7) варшавські підміські залізниці; 8) загальні постанови. До цього плану долучені схематичні карти залізничої лучби.
Реєстрація працюючих. Золочів, 13 травня. У квітні ц. р. перевів Золочівський Відділ Уряду Праці реєстрацію всіх працюючих, видаючі їм при зголошенні відповідні карти зголошень. Одночасно афішами, розліпленими на мурах міста, подано до відома, що буде проводитися контроля карт зголошень. Хто не зможе виказатися такою картою, той буде до неї присилуваний, як такий, що ухиляється від праці. 