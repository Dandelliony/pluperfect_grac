Велике життя

Виставка до 85-річчя з дня смерті Адама Міцкевича
В великій залі львівської філії бібліотеки Академії наук УРСР завтра відкривається виставка, присвячена 85-річчю з дня смерті найвидатнішого польського поета Адама Міцкевича.
Довгі роки лежала багатюща спадщина Міцкевича на полицях та в підвалах колишнього "Оссолінеум". Пліснява з'їдала високоцінні пам'ятки натхненної творчої праці поета, павутинням обсновувались історичні документи. Панська Польща і вчені, які стояли на її службі, закривали трудящим доступ до цінної скарбниці. Забуттям приховували все те, що свідчило про революційну творчість Міцкевича, про його глибоку любов до пригноблених та боротьбу за їх визволення. В школах по-піратськи фальшовано ідею творів Міцкевича. Навіть ті, які вивчали полоністику, не могли довідатись про те, що Міцкевич, на якого насильно надягали контуш і намагалися зробити його співцем шляхетського "нє позвалям", кинув комісарові французької поліції слова: "Я був і є соціалістом!".
І тільки радянська влада по-справжньому оцінила спадщину Адама Міцкевича і дала радянським вченим, трудящим можливість пізнати її.
Фойє будинку львівської філії бібліотеки Академії наук УРСР гарно оформлено. Скульптури Маркса, Енгельса, Леніна прикрашені червоними прапорами. Височить імпозантна скульптура Сталіна.
На стінах зали, в якій розміщена виставка, великі транспаранти. Читаємо на них слова О. С. Пушкіна про того, який "говорил о временах грядущих, когда народы, распри позабыв, в великую семью соединятся". Тут є також уривки з Міцкевичевої "Оди до юності" і вступу до перекладу "Пана Тадеуша" — М. Рильського.
Зала заповнена десятками вітрин. Крізь шибки ми бачимо пожовтілі документи, автографи, портрети, старі і найновіші видання творів поета Адама Міцкевича. Відвідувач неначе перегортає сторінки його життя, літературної творчості і суспільної діяльності.
Перші вітрини розповідають про роки перебування поета в Литві в 1798—1824 рр.: Заос'є — місце народження, генеалогічна таблиця родини Міцкевичів, копія перших спроб каліграфічного писання малого Адама, копія посвідки про закінчення школи в Новогрудку. Далі — автографи і перводруки перших поезій. Тут же рідкісні документи, які свідчать про приналежність Міцкевича до таємного політичного товариства ("філаретів"), за що його й арештовано. Цікаві передусім оригінальні протоколи свідчень арештованих, між іншим Міцкевича та Янковського, який видав царській поліції підпільну організацію.
Багато місця відведено на виставці 1824—1829 рокам. Це роки перебування Міцкевича в Росії, зокрема в Петербурзі, Києві, Одесі, Криму і Москві. Численні фото, перші видання творів "Сонеты" в Москві і "Поезии" в Петербурзі, майже одночасні переклади їх на російську мову вказують, як по-братськи зустріли Міцкевича декабристи, як високо оцінювали його творчість передові люди Росі та як гаряче полюбив поета-вигнанця Пушкін. Між автографами, які торкаються творчої праці Міцкевича під час перебування в Росії, є рукопис вірша "До друзів-росіян" і рукопис поеми "Конрад Валенрод".
Інші вітрини представляють нам документи про Міцкевича-емігранта від його виїзду з Росії в 1829 році аж до смерті. Вони говорять про подорож поета по Німеччині, знайомство з Гете, подорож по Італії, Швейцарії, про його намагання допомогти повстанню в 1831 році і про спроби організації легіону в Італії 1848 р. Найбільш тут пам'яток і документів з часів постійного перебування Міцкевича в Парижі і Лозанні, як редактора "Трибуни народів" і викладача слов'янських літератур в "Колєж-де-Франс".
Тут є надзвичайно цінні рукописи його найбільшої поеми "Пан Тадеуш", драматичної поеми "Дзяди" та інших творів.
На кінці шляху життя Міцкевича знаходимо документи про його виїзд на схід, перебування в Бургасі і смерть у Константинополі 855 року.
Чотири великі вітрини виставки заповнені перекладами творів Адама Міцкевича на багато європейських мов. Тут є переклади Гулака-Артемовського, Навроцького, К. Волинця, Старицького, Франка і інших. Завершує їх блискучий переклад М. Рильського найвидатнішого твору Адама Міцкевича "Пан Тадеуш".
Львівська філія бібліотеки Академії наук УРСР відкрила для трудящих радянського Львова двері багатющої скарбниці пам'яток і документів, які дають можливість пізнати правдивого Адама Міцкевича — великого польського поета, борця за волю пригноблених, поборника найвищої ідеї дружби народів.
К. Пелехатий 