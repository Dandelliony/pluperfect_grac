◦ ◦ ◦ ◦

По Львову і області   Курси для секретарів сільських комсомольських організацій. З 10 березня у Львові розпочнуть свою роботу курси секретарів сільських комсомольських організацій. Понад 200 ватажків селянської молоді будуть навчатись на місячних курсах, організованих Львівським обкомом комсомолу. За час навчання курсанти вивчатимуть книгу товариша Сталіна «Про Велику Вітчизняну війну Радянського Союзу», «Конституцію СРСР і УРСР», колгоспне будівництво і статут ВЛКСМ. Крім того, для курсантів буде прочитано ряд лекцій про міжнародне становище Радянського Союзу, з історії комсомолу та цикл лекцій в світлі промови товариша Сталіна на зборах виборців Сталінської виборчої округи м. Москви. Для читання лекцій на курсах запрошені кваліфіковані викладачі міжобласної партійної школи та вищих учбових закладів міста. Відділ пропаганди і агітації обкому комсомолу розробив план культурного обслуговування слухачів курсів. За час навчання на курсах секретарі комсомольських організацій відвідають кіно та театри міста, виставку «Комсомол і молодь України у Вітчизняній війні», музеї та історичні місця Львова.   Збільшується торговельна сітка. За останній час у Львові помітно зростає торговельна сітка. Виконуючи вказівки великого Сталіна про покращення добробуту трудящих, у місті вже відкрито коло 100 нових хлібних, продовольчих та промтоварних магазинів, чайних та їдалень. В цьому місяці міський торговельний відділ відкриває ще 8 нових комерційних магазинів, 6 чайних та до десяти продовольчих магазинів. Крім цього, кілька магазинів «Головгастроному» у березні перейде на комерційну торгівлю. З пониженням цін на продукти в магазинах «Особторгу» різко знизились ціни на львівських ринках. Зі останні три-чотири дні більше як на 25 проц. знизились ціни на білий хліб, на 15–25 проц., — на цукор і цукерки. Також помітно знизились ціни на гречану крупу, пшоно та борошно.   Легкоатлетичні змагання. Два дні у Львівському спортивному комбінаті тривали республіканські змагання на особисту першість серед сильніших легкоатлетів Києва, Харкова, Львова, Чернівців і Дніпропетровська. Змагання проходили по стрибках у висоту й довжину, штовхання ядра, бігу на 30 метрів з подоланням перешкод, стрибках з жердиною тощо. В змаганнях по стрибках у висоту серед чоловіків найкращі результати показав львов’янин Симкович, стрибнувши на 1,60 м., а серед жінок — киянка Канакі. Вона стрибнула на 1,50 м. По бігу на 30 метрів, з подоланням перешкод, переможцями вийшли — киянка Адаменко і дніпропетровець Денисенко. Цікаво також проходили змагання по тройних стрибках в довжину з місця і з розбігу. Переможцем у цих змаганнях вийшов киянин Шитько. З місця він стрибнув на 8,55 м. Він же переміг і в змаганнях по стрибках у довжину з розбігу, стрибнувши на 12,78 м. Серед жінок по цьому виду змагань переможцем вийшла киянка Адаменко, стрибнувши на 6,66 м. Перемогу в змаганнях по штовханню ядра здобув чернівецький спортсмен Виставкін. Він штовхнув ядро на 12,63 м. З жінок перемогла харків'янка Блізнецова, яка штовхнула ядро на 11,60 м. Закінчилися змагання стрибками у висоту з жердиною. Перемогу в цих змаганнях здобув спортсмен міста Києва Богачов, стрибнувши на 3,60 м.   Вдень не виключають електроосвітлення. Майже кожного дня на вулицях Львова: Академічній, Першого Травня та інших можна спостерігати, що вдень не виключається електричне освітлення. Не дбають про економію електроенергії і працівники трамвайного тресту. Часто в трамваях, що курсують по місту, вдень горить електричне світло. Керівникам міської електросітки та трамвайного тресту треба подбати, щоб економити електроенергію.   Де у Львові дістати зубну щітку? Уявіть собі, що ваша зубна щіточка нарешті стала непридатною для вживання. Спробуйте придбати собі нову зубну щіточку у Львова. Шкода часу! Даремні намагання! Ви можете на її розшуки витратити час з самого ранку до пізнього вечора. Обійдете всі крамниці і аптеки міста, запитаєте там. Але... ваші мандрування і розшуки будуть марними. Бачите, керівники Львівмісцевпрому ще не поділяють з вами тієї думки, що зубна щіточка потрібна річ. А звідси і висновок... Даремні намагання знайти у Львові дешеву, добротну зубну щіточку. М. Волкова, домогосподарка.   Вільна Україна 