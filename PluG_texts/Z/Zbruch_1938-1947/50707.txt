"Як працювати безпечно?"

(Цінна публікація для українського робітництва в Німеччині).
"Як працювати безпечно?" — це наголовок нової публікації для українського робітництва в Німеччині, виданої заходами німецького Союзу Професійних Промислових Спілок. Публікація ця, що має вже багато чужомовних видань, дуже потрібна нашому робітникові, бо вона повчає його, як поводитися при праці на фабриках, щоб не наразитися на каліцтво або смерть. Є це збірка найважніших наук про те, як треба, а як не можна братися до різних родів праці, як треба їх виконувати, як уважати на своїх співтоваришів у праці, що робити, коли вже трапилося нещастя, як уважати на те, щоб не нищити приладів праці й т. п.
Книжечка складається з таких головніших розділів: 1) Загальні правила охорони перед нещасними випадками. 2) Правила охорони перед нещасними випадками для машинових робітників. 3) Правила охорони перед нещасними випадками для елєктрофахівців. 4) Правила охорони перед нещасними випадками для помічників та транспортових робітників. 5) Правила для зварювачів (елєктро- й ґазо-зварювачів). 6) Для ливарів. 7) Для малярів і лякувальників. 8) Покажчик приписів про охорону перед нещасними випадками німецьких професійних спілок заліза й металю.
На деяких сторінках подано остережні малюнки й з відповідними написами, як нпр.: "Також гладкі вали хапають за вільний одяг", а коло цього образок робітника, що його схопив гладкий вал за сорочку при роботі, тому, що вона вільно звисала, а не була щільно позапихана в штанах. Інший образок показує, нпр., заколот і втечу робітників із загроженого вогнем місця запасовими дверима, а над ним напис: "Запасові виходи завжди тримати вільними!", або нпр., робітника, що стояв на кальорифері й діткнувся елєктропроводу, вбиває елєктрострум. До цього напис: "Водні, ґазові й парові труби проводять елєктрострум". Ці малюнки говорять більше, як томи поодиноких приписів, і тому вони дуже підносять вартість книжечки. Завважити треба, що не всі чужомовні брошюри на цю тему мають такі малюнки.
Сама книжечка — де переклад відповідної німецької, дуже поширеної брошюри "Ві арбайте ix унфальзіхер?" Український переклад поміщений паралельно з німецьким текстом: німецька сторінка по лівому боці, українська з перекладом — по правому. Це має ще й ту користь, що український робітник, знаючи трохи німецьку мову, може доповняти собі її знання новими технічними висловами й навпаки (що частіше буває!), знаючи німецький термін приладу чи роду праці, засвоїть собі рідний вислів, от, як нпр., замість "швайсер", говоритиме "зварювач", замість "швайсувати" — "зварювати", замість "мітнемера" при токарці вживатиме "захватич", а, замість працювати при "крайсзеґах" — буде працювати при "ружкових пилах" і знатиме, що українська мова теж багата й має свої добрі вислови для того, щоб назвати поодинокі роди праці, приладів чи їх частин.
Що торкається самого перекладу, то він зроблений дуже дбайливо, вирівняний до останніх дрібниць, терміни повишукувані з відповідних фахових словників чи фахової літератури, подекуди й иовостворені (нпр. здорово шкідливий для нім. "ґезундгайтсшедліх", відтовщування — нім. "ент феттунґ", ляківна піч — нім. "лякірофен", безнатисковий стан — "друкльозер цуштанд" і т д.). Нічого дивного, що український текст читається легко й приємно.
У цілому книжечка робить якнайкраще вражіння: вона відповідає не тільки вимогам громадської утилітарности — така її головна ціль, але також вимогам естетики й то не тільки щодо гарного виконання й друкарського оформлення, але й з уваги на естетику українського слова. Видавцям і перекладачам (чи перекладачеві) цієї книжечки належиться щира подяка українського робітника.
С. Кудра. 