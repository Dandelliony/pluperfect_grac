5.000 зол.

Малий фейлетон
Др... др... др... телефон.
— Гальо! Тут Каролин!
— Доброго здоров'я! Що? Ви шуткуєте!.. 5.000 зол. Це неймовірне!... Зараз прийти? Вже!
Я виграв п'ять тисяч золотих! Моє серце мало не вискочило з надмірної радости. Ох, як заживу тепер. Кидаю працю, відчиняю крамницю і буду "паскувати". А тоді й ніяка біда нічого мені на зробить! Солодко-медяникові плани снують в голові, мозок працює як фабрика горілки, витворюючи щораз-то нові міражі золотої, чарівної майбутности. На крилах радости лечу до колектури по 5.000 золотих.
— Вітаю! Куди так біжите, що світа божого перед собою не бачите? — забігає мені дорогу старий знайомий, перед яким я завжди низенько скидав капелюх, а він ніколи мене не добачував.
— Шукаю, де б позичити грошей — відповідаю.
— Ей, не шуткуйте! Я ще у вас міг би позичити.
— Їй Богу, не шуткую!
— Говоріть, здорові. Ви думаєте, що я не знаю, хто це в нас буржуй?
— Не хочете позичити, то бувайте здорові! — крикнув я, і біжу дальше.
Не зробив ще кількадесять кроків, коли чую поза собою:
— Моє поважання! Як здоров’ячко? Як дружина, діточки?
— Дякую! — і пристаю, щоб стиснути руку знайомому, який завжди називав мене дідуганом, що безупинно жебрає позички.
— Шукаю грошей! — відповідаю, дивлячись просто у вічі.
— Від коли це багачі просять у бідних?
— Не розумію.
— Не вдавайте, ми все знаємо!
Прощаюсь і біжу дальше. Перед самою колектурою забігає мені дорогу колишній приятель, що відцурався мене від часу, коли відмовив я йому маленької позички, якої я сам тоді потребував.
— Здоров, Степане! Копу років! Що ж ти забув про свого старого друга?
— Та ж ти сам! — почав я говорити.
— Що було, минулося! Не варто й згадувати. Та тепер уже знов буде, як було передше... Зайду до тебе сьогодні вечором, погуторимо...
За хвилину вертався я вже з грішми додому. По дорозі кланялись мені низенько знайомі і незнайомі, друзі і вороги, старші і молоді, всміхаючись сахариново-солодкою усмішкою.
Дома застав я запрошення на вечірку, яку влаштовувало одно товариство. Я був здивований, бо досі ніхто мене не запрошував на ніякі імпрези.
— Навіщо ж нам дідів! Чорного одягу не має, в чому він прийде? — говорити комітетові.
І тепер, коли вдивлявся я у приманливе запрошення, серце моє задрижало з безмірної радости... Добрі люди всіють так безінтересовно оцінити дійсну вартість людини.
С. Каролин. 