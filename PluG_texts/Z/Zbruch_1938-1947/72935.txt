◦ ◦ ◦ ◦

Новий сезон у Драматичному Театрі. СТАНИСЛАВІВ, 9 листопада. Станиславівський Драматичний Театр розпочав новий сезон постановою історичної драми Б. Грінченка "Степовий Гість". Ставив цю драму к. артист театру ім. Франка в Києві, Божедан, який вернувся до Станиславова. Директором театру є проф. Хичій, а мистецьким керівником реж. О. Яковлів. Опікується театром Окружний Комітет у Станиславові. До театру запрошено нові артистичні сили. Переборовши крізу, театр почав наново життя. Перша вистава пройшла з успіхом. На премієрі присутні були: дир. В. Блавацький, реж. О. Гірняк і артист Є. Курило, як представники Львівського Театру, який буде від тепер нести всяку можливу допомогу свойому станиславівському братові.
Картопля і капуста. Згідно з розпорядком Міського уряду прохарчування, мають видавати від сьогодні замість 1 кг. по 5 кг. білої капусти на поодинокі відтинки А 23 у кожній крамниці ярин для місцевих. — Звертається також увагу населення, що ті, які своєчасно не зреалізують своїх карт на картоплі, дістануть у майбутньому картоплі тільки щомісячно на поодинокі відтинки по 10 кг. Карти на картоплі треба своєчасно реалізувати в усіх крамницях ярин для місцевих.
Яйця та домашня птиця в окрузі. Дотеперішня продукція яєць у Бережанщині не була задовільна тому, що кури середньо несли тут від 70—80 штук річно тоді, коли після заведення доброї раси й відповідної годівлі, можна річно піднести це число до 150—200 яєць. Щоб допомогти під тим оглядом сільським господарствам, уряд окружного старости в Бережанах подбав про те, щоб спровадити з Німеччини зародові кури і когути раси леґгорн. З тією метою урухомлено в к. манастирі в Підмихайлівцях зразкову ферму курей. Якщо йде про заготівлю яєць, то — хоч їх продукція не є дуже висока — їх континґент пройшов добре. Доказом цього є статистика, яка виказує напр. за місяць серпень ц. р. п'ятикратно більшу скількість відданих яєць у порівнянні з березнем ц. р. Таксамо задовільна є континґентова достава домашньої птиці, призначеної на заріз. Найбільше буде курей, найменше індиків. Домашню птицю відставляється до годівельні у Золочеві.
Ювілей дир. І. Когутяка. КОЛОМИЯ, 9 листопада. Знагоди 25-літньої театральної діяльности, відбудеться ювілей дир. Івана Когутяка у неділю, 15 листопада ц. р., в год. 5-тій ввечері. Виставлять прем'єру Гупала "Тріюмф прокурора Дальського", присвячену ювілятові. На цю виставу Ювілейний Комітет запрошує Громадян. Всю переписку у справі ювілею прохається слати на адресу: Ювілейний Комітет, Коломия, вул. Шуберта ч. 16. 