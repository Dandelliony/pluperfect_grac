Вільні посади для лікарів. — Ревізії в Рудеччині. — За що поліцай образився? 

Вільні посади для лікарів. Бюро праці при окружній лікарській палаті у Львові повідомляє, що є вільні посади для окружного лікаря у Старому Сямборі і Налибоках, лікаря кооперативи здоровля в Туросні, домашнього лікаря Суспільної Обезпечальні в Озоркові і Ловічі, районового лікаря в Загірю і Копичинцях, залізничого зубного лікаря в Цеханові та вільні посади в Баранові і Пидрах. Ближчі інформації дає секретаріят при вул. Конопніцької ч. З від год. 19—20, тел. 232-30.
Ревізії в Рудеччині. Пишуть нам: У ночі з 22. на 23. ц. м. перевела рудецька поліція ревізію у службовика Повітового Союзу Кооператив у Рудках, п. Семкова Петра. У тому самому часі зревідовано мешкання голови Надз. Ради П. С. К. о. Петра Ґуля, пароха в Шоломиничах. В обох випадках шукали за протидержавною літературою. Не знайшли нічого.
За що поліцай образився? Перед судом у Стрию станув о. Севастіян Зубрицький, греко-католицький парох з Чолган. Проти о. Зубрицького вніс акт обвинувачення поліцай за зневагу. Поліцай затримав о. Зубрицького на стації у Верчанах і хотів його вилєґітимувати. У відповідь почув, що в Польщі нема обовязку носити зі собою документи. Одночасно о. Зубрицький додав: "Ви ще за молоді, ви не знаєте ґеоґрафії". Цими словами поліцай почувся обряженим, але суд станув на іншому становищі й увільнив о. Зубрицького від вини та кари. 