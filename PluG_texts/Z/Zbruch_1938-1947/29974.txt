Державний Медичний Інститут. — Інститут Радянської Торгівлі. — Музичний Інститут ім. Лисенка

Державний Медичний Інститут
З бувшого медичного факультету львівського університету організовано державний медичний інститут. При ньому утворено два факультети: лікувальний та фармацевтичний. В інституті буде вчитись тисяча студентів.
Міняється також контингент слухачів. Раніш на медичному факультеті мали змогу вчитися лише поляки, до того-ж діти купців, фабрикантів, промисловців та поміщиків. Українців і євреїв в інституті було не більше двох процентів. Зараз за Сталінською Конституцією всі трудящі одержали право на освіту, незалежно від їх національної приналежності і соціального походження. На перший курс інституту буде прийнято 240 чоловік дітей робітників, селян та інтелігенції.
При медичному інституті організовується спеціальний факультет для молоді, яка раніше не мала можливості закінчити середню освіту. Робітнича і селянська молодь буде вчитися тут без відриву від виробництва.
Інститут Радянської Торгівлі
Замість Академії закордонної торгівлі, яка була раніше у Львові, Наркомос організував державний інститут радянської торгівлі. Завдання його, виховувати нові кадри, що будуть очолювати радянські торговельні організації. Інститут має три факультети: товарознавчий, економічний і рахунково-бухгалтерський. Навчання розраховано на 4 роки.
Музичний Інститут ім. Лисенка
В роботі Музичного інституту ім. Лисенка було багато перешкод. Учнів не вистачало, вчительських кадрів не було. Інститут спирався тільки на студентів, які мали можливість платити за навчання. Тут вчились синки багатіїв не завжди талановиті, а часто зовсім нетямучі.
Нова доба в житті Музичного інституту почалась з моменту приєднання Західної України до Радянського Союзу. Широко відкрились двері для тих, які завжди прагнули навчитися музики — для талановитих дітей робітників і селян. Безплатне навчання дає їм можливість користуватися культурними благами, які досі були доступні лише багатим.
При інституті є кілька відділів, до яких цього року прийнято 900 учнів. Заплановано також організувати українську консерваторію, середню музичну школу та школу-студію для дітей. При консерваторії і школах будуть польські відділі.
Студенти Музичного інституту листуються з музичними школами Москви, Києва і Запоріжжя. Недавно інститут відвідав лауреат міжнародного конкурсу музикантів, орденоносець професор Луфер та композитор Вериківський. 