◦ ◦ ◦ ◦ ◦

Вистави крамниць. Багато вистав у львівських крамницях достроїлося до нової пори року, до зими. Власники крамниць інколи дуже зручно вміють уладити свої вистави у зимовому тоні. Це викликає у покупців приємне враження і заманює їх до крамниць.
Управа бараболі. Мешканці Львова, які не одержали повного приділу бараболі (100 кг.). одержать його з весною через те, що тепер здержано перевіз картопель зогляду на морози.
Новий банк у Львові. 1 ц. м. відкрито у Львові, при Галицькій площі філію віденського банку "Кредітанштальт-Банкферайн".
Відкриття школи для глухонімих. Цими днями зачалася наука в українській школі для глухонімих дітей. Ця школа приміщена при вул. Личаківській 35. Глухонімі діти у більшості походять з бідних родин, а їхнє каліцтво — це наслідки атавізму, нещасливих випадків або недуги. Наука й виховання цих дітей змагає до того, щоб приготовити їх до самостійної праці, даючи їм у руки якесь ремесло — столярство, кравецтво, шевство, переплетництво. Програма навчання уложена так, щоб дати дітям загальну освіту і фахові відомості з ділянки вибраного ремесла. Слід сподіватися, що при допомозі Суспільної Опіки праця й зусилля керівництва школи над вихованням цих дітей не зустрінуть жодних більших труднощів.
Концерт Зенона Дольницького. В п’ятницю, 6 грудня виступить у Львівському Оперному Театрі відомий, світової слави співак баритон Зенон Дольницький, який може почванитися успіхами в Міляно, Відні та інших европейських містах. У своєму турне по Галичині, Зенон Дольницький виступить спершу у Львові. Білети на концерт можна набувати в касі Оперного Театру і в бюрі "Реклама", площа Марійська 5.
Колеса із скла. Кавчукові шини автомобілевих коліс мають для більшої сили домішку волокон тканини. На підставі нового американського патенту домішують до автомобілевих шин скляні плитки. Одна скляна плитка має 1/200 мм грубості. Для порівняння вистане згадати, що ножик до голення є 20-кратно грубший. Ці плитки мішають з гумою замість волокон. Таким чином дістається матеріял до автомобілевих коліс, який складається на четвертину або й на половину із скла, решта з кавчуку. Чи ці нові скляні колеса виявляться витривалими на практиці, покаже майбутнє. 