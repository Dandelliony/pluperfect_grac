◦ ◦ ◦ ◦ ◦ ◦ ◦ ◦ ◦ ◦

Напад комуніста на українського купця. Пишуть нам: У понеділок 19. червня ц. р. около 7 год. вранці прийшов до крамниці купця П. Марка Василь Козяк, який сидів за комунізм 4 роки, і зажадав 1 кґ. хліба. Розглянувшися по крамниці почав балачку на комуністичні теми, вихвалюючи комуністичний рай у Совітах. Коли власник крамниці заявив Козякові, що не має найменшої охоти слухати його теревенів, В. Козяк, викрикуючи і бючи кулаком до стола, назвав п. Марка фашистівським хамом. Ображений купець вийшов впоза прилавка й отворивши двері намагався викинути нахабного В. Козяка з крамниці, але він кинувся на купця з палицею та кулаками. У власній обороні, нападений вдарив напасника тягарцем від ваги по голові і аж в той спосіб оборонився перед напасником.
Нова скандальна афера у Львові. Від кількох днів санітарно-обичаєва поліція у Львові переводить допити у справі скандальної афери, "героями" якої є старші, поважні панове та ґімназійні ученики. Подробиці цієї скандальної афери покищо тримають в тайні.
Ґімназійні ученики злодіями. З початком червня ц. р. поштовий уряд у Бродах ствердив, що невідомі злодії викрадали з поштових скриток кореспонденцію, користуючись підробленим ключем. Слідство виявило, що кореспонденцію викрадали: 15-літній О. Гарап, Ш. Ґольденберґ і 18-літній Г. Мордер, ґімназійні ученики з Бродів. Арештовані вибирали з поштових скриток кореспонденцію місцевих купців. Стверджено, що зі скринки Габерхіха арештовані вкрали лист дисконтового банку зі Львова з чеком на 1969 зол., ще його зреалізували у Львові. Поліції вдалось арештувати згаданих трьох ґімназійних учеників підчас крадежі поштового переказу на суму 1.000 зол. зі скритки Венямина Клінґа. Справою занявся прокуратор. 