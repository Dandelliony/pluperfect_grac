Відповідь уряду СРСР на британські ноти від 6. IX і 11. IX 1939 року в питаннях воєнної контрабанди

25 жовтня заступник народного комісара закордонних справ СРСР тов. Потьомкін В. П. вручив британському послові п. Сіідсу таку відповідь уряду СРСР на британські ноти від 6. ІХ і 11. IX 1939 року в питаннях воєнної контрабанди:
"Пане посол,
Народний Комісаріат Закордонних Справ, з доручення уряду СРСР, має честь у відповідь на ноти британського посольства від 6 вересня 1939 року і від 11 вересня 1939 року заявити таке:
1. Встановлення одностороннім актом британського уряду списку товарів, оголошених воєнною контрабандою в ноті від 6 вересня порушує принципи міжнародного права, які знайшли свій загальний вияв у міжнародній декларації про право морської війни від 26 лютого 1909 року, завдає тяжкого ущербу інтересам нейтральних країн і руйнує міжнародну торгівлю.
Британський уряд, включивши у видані ним списки воєнної контрабанди такі предмети і товари, як паливо, папір, бавовну, корми для сільськогосподарських тварин, взуття, одяг і матеріали для їх виготовлення, і навіть всяке продовольство — хліб, м'ясо, масло, цукор та інші види харчових продуктів — по суті оголошує контрабандою основні предмети масового споживання і створює  можливість цілковитої сваволі у віднесенні до воєнної контрабанди всіх предметів народного споживання. Це неминуче веде до найглибшого розладу постачання мирного цивільного населення предметами першої необхідності, створює серйозну загрозу для здоров'я і життя мирного населення і обіцяє незліченні лихоліття для народних мас.
Загально визнані принципи міжнародного права, як відомо, не дозволяють піддавати мирне населення, жінок, дітей, стариків, бомбардуванням з повітря. На цій же підставі радянський уряд вважає неприпустимим позбавляти мирне населення продовольства, палива і одягу і, тим самим, піддавати всяким нестаткам і голодній смерті дітей, жінок, стариків і хворих, шляхом оголошення воєнною контрабандою предметів народного споживання.
Виходячи з вищевикладеного, радянський уряд заявляє про свою незгоду з нотою британського уряду від 6 вересня ц. р. і відмовляється визнати за нею будьяку силу.
2. Так само, уряд СРСР заявляє про свою незгоду з британською нотою від 11 вересня ц. р. і про невизнання будьякої сили за цією нотою, що повідомляє про встановлення британським урядом в односторонньому порядку системи догляду торгових суден нейтральних країн в портах, спеціально для того виділених британським урядом. Радянський уряд вважає цілком необгрунтованою свавільною вимогу обов'язковості заходу вказаних суден у ці порти, підкріплену до того ж загрозою примусового проводу в останньому. Такі заходи порушують елементарні принципи свободи морського торгового судноплавства. Не відповідають вони і міжнародній декларації від 26 лютого 1909 року, а також рішенню міжнародного третейського суду в Гаазі від 6 травня 1913 року в справі французького пароплава "Картаж".
Разом з тим уряд СРСР не може не заявити, що торгові судна СРСР є державними суднами і вже по одній тій причині не повинні зазнавати будьяких заходів примусу, застосовуваних до приватних торгових суден.
3. На підставі вищевикладеного, уряд СРСР лишає за собою право вимагати від британського уряду компенсування збитків, які заподіюються організаціям, установам або громадянам СРСР вищевказаними заходами британського уряду і діями британських властей.
Прийміть, пане посол, запевнення в моїй цілковитій до Вас повазі
Народний Комісар Закордонних справ СРСР В. Молотов.
Надзвичайному і повноважному послові Великобританії пану Сіідсу
Британське посольство, Москва. 