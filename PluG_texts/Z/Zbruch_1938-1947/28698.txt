◦ ◦ ◦ ◦ ◦ ◦ ◦

Львівські робітники на Донбасі
Поїзд, яким їхало 500 безробітних із Західної України, прибув на станцію Алмазна. Сотні людей, що були присутні на станції, вітали своїх єдинокровних братів, тиснули їм руки, запрошували до себе на квартири відпочити.
Із станції Алмазна львівські робітники спеціальним поїздом поїхали в м. Серго. Там у кінотеатрі їх чекали гірники шахти ім. Ілліча, робітники хемічних заводів, представники партійних радянських і громадських організацій. З хвилюючими промовами виступили на зборах львівські робітники Баглій, Єневич, та ін.
Від імені трудящих Ворошиловградської області з вітальними промовами виступили секретар обкому КП(б)У тов. Захаров, голова Серговської міськради т. Шпилевой, керівник тресту "Серговугілля" тов. Кондратьєв та інші.
Енергійно готуються до зустрічі безробітних із Західної України і на шахтах тресту "Ворошиловградвугілля". Сімейні робітники будуть розміщені в нових квартирах.
Всі приїжджаючі будуть забезпечені спецодягом. З першого ж дня кадрові гірники і кращі стахановці шахт подадуть своїм єдинокровним братам практичну допомогу в роботі, допоможуть їм оволодіти шахтарською професією, передадуть досвід передових методів вуглевидобутку.
Нарада істориків
У львівському університеті відбулася нарада істориків і наукових працівників. З доповіддю на тему "Визвольна боротьба українського народу" виступив ректор університету тов. Марченко. На нараді обрано комісію з 6 наукових працівників, які опрацюють теми для чергових доповідей з історії боротьби українського народу проти польської шляхти.  