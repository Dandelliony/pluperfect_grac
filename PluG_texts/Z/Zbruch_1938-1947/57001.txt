Великі вимоги

Краків, 4, жовтня 1941.
Не знаю, чи є де в світі народ, який мав би стільки мучеників що ми. Довгі роки неволі дали нам сотні і тисячі мучеників, великих серцем, сильних волею, гідних честю, яких шанує і почитає народ, а память їх передає з покоління в покоління.
Коли ж український народ має стільки мучеників, то виринає питання: чи треба їх ще більше? Застановімся наперед, хто є мучеником і кому ця тернова корона належиться? На мою думку мучеником є той, хто згинув мученичою смертю за ідею — в нашім випадку за українську національну ідею. Не буде мучеником вояк, що згинув на полі бою, бо він тільки до краю сповнив свій святий обовязок, ні той, хто зі зброєю в руках ішов проти наїздника і впав у боротьбі. Зате мучениками є всі ті, що згинули чи гинуть по казаматах ворожих тюрем, чи по безпуттях заслання, а далі ті, що згинули непотрібно, невинно, чи незаконно.
Великі, криваві змагання, які ведуть держави оси під проводом нової Німеччини, принесуть для цілої Европи новий лад. Віримо, що в тому новому ладі українці дістануть своє належне місце, і що зачнеться для них нова доба, виповнена чесною працею для добра власного народу і для сімї европейських народів. Український народ має всі дані на те, щоб станути до спільної праці над перебудовою Европи, як відповідальний громадянин.
Ясна річ, що в таких умовинах треба буде українському народові якнайбільше рук до праці та голов до плянів тієї праці. Тоді стане перед кожним з нас на цілу висоту засада: геройством є не тільки смерть за рідний край, але й життя для нього.
"В народі всім роботу дай;
З палати він, чи з хати,
Кажи для краю жити їм,
Не тільки умирати!"...
Прийдешня доба буде жадати від кожного геройства праці а не все нових мучеників. До тієї доби потрібно народові як найбільше людей, повних енергії, сили волі, роботячости і знання, а це дадуть тільки живі люди.
Чи має український народ аж тільки досвідних до творчої праці рук, щоб міг бажати собі ще дальших мучеників? Чи кожна ідейна, інтелігентна одиниця, яка гине не вояцькою смертю на полі бою, не є великою і зайвою втратою, яку не так легко і не так швидко можна вступити?
Від світової війни до нині втратив український народ так багато людей, що ще довго буде відчувати недостачу на неоднім полі. Але тоді йшла безоглядна й уперта боротьба з наїздниками, яка вимагала багато жертв. Народ болів над кожною втратою але розумів ціль жертви і тому вона не пропала марно.
Зате пропаде марно кожна жертва, яку народ не признасть за доцільну, а навпаки осудить як шкідливу. 