◦ ◦ ◦ ◦

На конференції Об'єднаних Націй в Сан-Франціско Восьме пленарне засідання САН-ФРАНЦІСКО, 2 травня. (Спецкор. ТАРС). Восьме пленарне засідання конференції в Сан-Франціско відкрилося 2 травня о 15 годині 30 хвилин за тихоокеанським часом (3 травня о 1 годині 30 хвилин за московським часом) під головуванням тов. В.М. Молотова. На засіданні виступили представники тих делегацій, які ще забажали звернутися до конференції. Всі, які були присутні на конференції, зустріли аплодисментами тов. В.М. Молотова, коли він піднявся на трибуну для того, щоб вести засідання. Тов. В.М. Молотов надав слово генеральному секретареві конференції Хіссу, який зробив звіт про результати сьогоднішньої наради представників чотирьох комісій конференції. Хісс повідомив, що в зв'язку з закінченням попередніх виступів голів різних делегацій, які побажали зробити заяву, конференція тепер може приступити до роботи в чотирьох комісіях і 12 підкомісіях. Хісс зазначив далі, що на нараді представників комісій, яка відбулася сьогодні ранком, було рекомендовано членам кожної комісії зібратися завтра з членами підкомісій для розробки планів і приступити до роботи. Засідання схвалило звіт Хісса. Потім виступили: мексіканський міністр закордонних справ Паділья, норвезький міністр закордонних справ Лі, міністр закордонних справ Нікарагуа Аргуельо Варгас, міністр закордонних справ Панами Хіменес, міністр закордонних справ Перу Галлахер, глава сірійської делегації прем'єр-міністр Фаріс ЕльХурі, глава югославської делегації міністр закордонних справ Шубашіч. Після закінчення промови Шубашіча головуючий тов. В.М. Молотов заявив, що список глав делегацій, які бажали виступити на восьмому пленарному засіданні, вичерпаний. Засідання закінчилося о 18 годині 15 хвилин (тобто о 4 годині 15 хвилин 3 травня за московським часом).   Німецьке радіо про Гітлера 1 травня пізно вечером німецьке радіо розповсюдило повідомлення так званої "Головної ставки фюрера", в якому стверджується, що 1 травня після півдня помер Гітлер. В повідомленні зазначається, що ще 30 квітня Гітлер призначив своїм наступником адмірала Деніца. З свого боку Деніц звернувся з зверненням до армії і населення Німеччини. У зверненні повторюються звичайні хитрощі і видумки гітлерівської пропаганди, розраховані на те, щоб викликати нелад серед держав антигітлерівської коаліції, і вимоги до німців "зберігати порядок і дисципліну в містах і селах" і безперечно "виконувати свій обов'язок". Зазначені повідомлення німецького радіо, очевидно, представляють собою новий фашистський трюк; розповсюдженням твердження про смерть Гітлера німецькі фашисти, очевидно, сподіваються надати Гітлерові можливість вийти з сцени і перейти на нелегальне становище. (ТАРС).   Вільне життя 