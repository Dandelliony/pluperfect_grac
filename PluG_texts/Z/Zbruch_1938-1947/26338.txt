Матері — заопікуйтеся дітьми.

Ми робили собі ще недавно ріжні пляни, звязані з початком нового шкільного року. Підготовлювали до нього дітей — все було обдумане і ми мріяли, що наша молодь посунеться ще на один щабель по драбині знання. На себе накладали ріжні обовязки, щоб дітям створити найвідповідніші умовини щоб могли вони у спокою і здоровлю рости та вчитися. Та налетів сильний подув вітру і наші мрії бодай на короткий час розвіялись. Виринула тривога, як тих дітей перед заверухою охоронити.
І ось тут на матір власне лягає тяжкий обовязок створити відповідні для дитини умовини, щоб вона ці ріжні потрясення якнайлекше перебула. Початок шкільного року відсунений, але для розумної матері це не значить, що її дитина може зайвий час гонити по вулицях продовжуючи свої ферії. Саме тепер, коли вулиця, а навіть огород чи подвіря для дитини більш небезпечні, ніж коли, не тому, що дитину перейдуть, чи побачитъ вона щось лихе, а тому, що впливи її сьогодні можуть бути більші, як в інші часи, треба всієї материнської уваги і опіки для дитини.
Кожна мати-господиня має сьогодні безліч додаткових обовязків і турбот, але треба знайти серед того час для дитини. Всі розмови, які сьогодні дитина може почути на вулиці, можуть зле вплинути на нерви та її психіку, а особливо на психіку хлопців підлітків. Треба дуже вважати, що саме цікавить і захоплює хлопця, щоб ним відповідно покермувати. Треба дуже пильнувати, щоб дитина не заглиблювалась у політичні міркування та їх плутанину. Хто прислухається і придивляється дітям на сьогоднішній вулиці або навіть і в родині, де на дітей у тому відношенні не звертають уваги, той признає мені рацію.
Шкільний рік відсунено, але чи це значить, що він взагалі не відбудеться і що дитина до нього не повинна підготовлюватись? Чи це значить, що дитині не варто б дома дві-три години денно посвятити, щоб переробила шкільний матеріял, або бодай підготовити собі "лєктуру" до дальшої кляси? У всякому випадку рік буде скорочений і вимагатиме більшої напруги від школярів, отже дбайливі батьки повинні б самі припильнувати, щоб потім дитина не перемучувалась. I з вулиці і від товариства це дитину на якийсь час відтягне.
Мати повинна б також уважно стежити і за всіма комунікатами, які тепер виходять у справі охорони дітей та підготови їх на всякий випадок. Легковажити того не варт, хоч з яким оптимізмом ми не ставились би до теперішніх подій.
Отож обовязком матері під цю хвилину є не тільки те, щоб зробити відповідні харчеві запаси, чи запаси одягу, а головно подбати, щоб дитина мала відповідний запас духових сил та міцні нерви і здоровий організм. Мабуть це таки найважніший сьогодні обовязок кожної розумної, свідомої матері.
X. К. 