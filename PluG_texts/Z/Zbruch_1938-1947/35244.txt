"Скарб"

Прем'єра Львівського державного єврейського драматичного театру
Велику літературну спадщину залишив нам класик єврейської літератури Шолом-Алейхем. Твори Шолом-Алейхема пройняті великою правдою. В них крізь сміх показується гірка доля скривджених людей. Одним з таких творів і є комедія "Скарб", зміст і персонажі якої переносять нас у далекі часи минулого століття.
Шолом-Алейхем доручає багатієві Леві Мозговоєру дбати за добробут всіх містечкових євреїв. Оточивши його цілою свитою йому ж подібних людей, автор висміює ту частину єврейського населення, що перетворившись у "людей повітря" шукають легкої наживи, докладаючи багато сил і енергії, щоб коштом якихось, Леві Мозговоєром вигаданих мифічних 13 діжок золота, збагатити себе і свій рід на все життя.
Цілком правильно зробив державний єврейський драматичний театр, що включив комедію "Скарб" до свого репертуару.
Треба сказати, що колективу театру вдалося впоратися з своїми завданнями. Режисер домігся зіграності всього ансамблю, а актори створили цілий ряд образів, що переносять глядача з підмостків театральної сцени у далеке, гірке минуле.
Таким, принаймні є Леві Мозговоєр у виконанні артиста А. Домб. Артист Домб зумів підкреслити у Леві Мозговоєра той сповнений фанатизму внутрішній зміст, яким автор вивів його в комедії. І тоді, коли Мозговоєр розповідає про кошмарні сни, і тоді, коли він організовує все містечко на здобуття скарбу, і тоді, коли він на цвинтарі буцім то слухає настановлення давно померлого батька, артист Домб зумів знайти в собі досить індивідуальних якостей, щоб певною мірою відтінити епізод від епізоду.
Саме в такому розумінні третя дія комедії Є однією з кращих у всій п'єсі. Тут більше, як де інше артистові Домб вдалося підкреслити свою внутрішню боротьбу з тими протиріччями, що їх наче сніг на голову серед ясного літнього дня, приносить вдова Елька.
Заслуговує відзначення артистка Н. Натан, що виконує роль Ельки. Здавалось би на перший погляд, що в порівняно невеличкій епізодичній ролі мало що можна зробити. Проте артистка Н. Натан саме в цій маленькій ролі довела свої драматичні здібності і сценічну майстерність створивши незабутній, правдивий образ нещасної, горем прибитої вдови, яка не хоче ніяких скарбів, а тільки вимагає повернути їй золотого, якого вона згубила на цвинтарі.
Образ Авреймеле меламеда, що далі своїх забитих талмудом дітей нічого не бачить, меламеда, що бачить єдиний вихід з усіх становищ в своєму канчуку, створив артист П. Керман. Його монолог, коли він розповідає всьому містечку пригоду з учнем Іцик, що знайшов на цвинтарі золотого, зроблений надзвичайно майстерно. Не втрачаючи властивої меламеду Авреймеле флегматичності артист Керман одинаковий від першої появи на сцені до кінця вистави.
Варто також відзначити таких виконавців як Л. Касвінер (Бені-Бен), Л. Амзель (Іцик), Р. Фукс (Зельде).
Значно гірше вдалася роля городового Головешки артистові С. Натан. У С. Натан городовий вийшов надто мягкотілим, невиразним, надмірно ліберальним навіть там, де це шкідливо для комедії. І саме ця недоробленість відчувається в ході всієї п'єси.
Кілька слів про оформлення. Враховуючи невелику сценічну площу можна було б задоволитись таким декораційним оформленням. Проте тут припущені дві серйозні помадки: перша, яка гостро кидається у вічі, це невдало розбита сцена на два діючих плани в другій дії. І друга, що ніяк несполучна з театральним оформленням, це 4 дія, фінал якої відбувається на авансцені перед закритою завісою. В даному випадку ніяк не зрозуміло, що саме примусило режисера вдатися до естрадної форми.
Музикальне оформлення п’єси хороше. Прекрасно звучить увертюра до першого акту (диригент Кароль Гімпель, музикальне оформлення його та Призамента), фінальна частина комедії. Проте в окремих місцях бракує того колориту, яким так збагачені драматичні твори Шолом-Алейхема.
В комедії "Скарб" як і у всіх творах Шолом-Алейхема перемагає краса, сила, молодість і здоровий розум. Талановито і майстерно підкреслив ці основні моменти колектив державного єврейського театру. І в цьому його велика творча перемога.
Л. Левітас. 