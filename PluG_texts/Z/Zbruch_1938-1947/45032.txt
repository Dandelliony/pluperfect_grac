Сесія вченої Ради природознавчого музею

Завтра у Львові відкривається сесія вченої Ради Львівського науково-природознавчого музею Академії наук УРСР. Роботами сесії керуватиме віце-президент Академії наук УРСР академік Б. С. Чернишов.
На сесії братимуть участь ряд видатних вчених Львова. Серед них — професори Полянський, Токарський, Шишкевич, Кульчинський та інші наукові працівники. Крім того, з Києва приїхала група старших наукових співробітників Академії.
Протягом трьох днів будуть обговорені питання, зв'язані з вивченням природних умов України, зокрема західних її областей тощо. Всього буде заслухано 14 наукових доповідей.
На особливу увагу заслужує праця професора Львівського університету Кульчинського. Він прочитає доповідь на тему: "Небезпека заторфлення лісів на Поліссі". Інженер Пастернак має багаті досліди про родовища нафти.
Сесії передувала глибока підготовна робота. На місця для наукових дослідів і спостережень виїжджали експедиції. Науковий співробітник Прегродський пробув понад 45 днів на Покутті, де він досліджував флору лісів, вивчав види дерев тощо.
Чимало тем були розроблені науковими працівниками кілька років тому. Але вони не могли бути науково оформлені. Наприклад, праця професора Полянського про кількість четвертинних зледенінь в межах Західної України тільки тепер побачить світ. Тепер у Львові створено науково-природознавчий музей, який став об'єднуючим центром усіх вчених-природознавців Західної України. 