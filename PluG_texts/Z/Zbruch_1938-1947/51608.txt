◦ ◦ ◦ ◦ ◦ ◦ ◦

Війна в Європі, Африці і Азії
(Щоденник воєнних дій)
НА АНГЛО-НІМЕЦЬКОМУ ФРОНТІ найбільшу активність проявляла авіація. Німецькі літаки, повідомляється в зведенні німецького командування, бомбардували протягом минулої доби англійські аеродроми. В ніч на 17 травня з'єднання німецьких бомбардувальників атакували воєнні підприємства і бази постачання одного міста в Центральній Англії. Тривали також операції німецьких озброєних сил на морі. Повідомляється про потоплення 8 англійських торгових пароплавів.
В день 16 травня, передає агентство Рейтер, англійська авіація бомбардувала німецькі судна поблизу норвежського побережжя. В ніч на 17 травня з'єднання англійських бомбардувальників зробили великий наліт на Кельн. Невеликі сили англійської авіації бомбардували доки Булоні (Франція).
Операції в СЕРЕДЗЕМНОЇ МОРІ як і раніше обмежуються діями авіації. В ніч на 16 і вдень 16 травня, говориться в зведенні німецького командування, німецькі літаки бомбардували аеродроми і портові споруди острова Мальта. Англійська авіація, відмічається в комюніке англійського командування, зробила наліт на грецькі аеродроми, зайняті німцями.
В ПІВНІЧНІЙ АФРИЦІ, вказується в німецькому зведенні, англійські частини, які зайняли 15 травня Соллум і форт Кануццо, відступили під натиском німецько-італьянських військ на схід. Кореспондент агентства Рейтер, який перебуває з передовими частинами англійських військ в Західній пустині, повідомляє, що всі 5 німецьких колон, які перейшли недавно в наступ, швидко відступили на вихідні позиції. Більша частина військ відійшла на лінію Капуццо—Бардія, просуваючись під огнем англійської артилерії. Інша частина відступила за лінію дротяних загород, яка тягнеться вздовж лівійсько-єгіпетського кордону. В районі Тобрука, продовжує кореспондент, німцям не вдалося проникнути за зовнішню лінію оборони. Усі ці факти свідчать, на його думку, про глибоку зміну становища в Західній пустині.
Активну участь у боях беруть військово-повітряні сили воюючих сторін. Німецькі і італьянські літаки, відмічається в німецькому і італьянському зведенні, бомбардують англійські частини біля Соллума і Тобрука. Англійська авіація, зазначається в англійському зведенні, атакувала в Кіренаіці механізовані частини, автотранспорт і скупчення німецько-італьянських військ, піддавши їх бомбардуванню і обстрілявши з кулеметів. Знищено багато грузовиків з боєприпасами і пальним. Знову був зроблений наліт на Бенгазі.
Кореспондент агентства Рейтер, говорячи про останній наліт англійської авіації на Бенгазі, зазначає, що цей важливий порт так часто зазнає бомбардувань, що тільки випадково невелике судно противника може зайти в гавань або залишити її.
У СХІДНІЙ АФРИЦІ, в Абіссінії, згідно з комюніке командування англійських сил на Близькому Сході, не зважаючи на сильні дощі, імперські війська знову просунулися в напрямі Амба-Алагі. В південних районах Абіссінії англійські частини зайняли важливий пост Шаламан (поблизу озера Шала, на південь від Аддіс-Абеби).
В комюніке командування англійських повітряних сил на Близькому Сході повідомляється, що літаки родезійської ескадрильї зробили кілька нальотів на Амба-Алагі і форт Тозеллі (на північ від Амба-Алагі). Англійська авіація подавала також підтримку діям англійських сухопутних військ у Центральній Абіссінії. Літаки авіації де Голля бомбардували аеродром у Гондарі.
В ІРАКУ, відмічається в комюніке командування іракської армії, переданому агентством Рейтер, іракські частини атакували англійців у районі Басри, де зав'язався великий бій. Англійська авіація проводила активні операції в районах Басри, Мосула і Багдада. Іракські літаки зробили наліт на Хаббатаю.
В комюніке командування англійських повітряних сил на Близькому Сході повідомляється, що англійська морська авіація, яка діє в Іраку, атакувала казарми в Самаррі (на північ від Багдада).
За повідомленням каірського кореспондента агентства Рейтер, офіціально оголошено, що 15 травня англійська авіація зробила нальоти на три сірійських аеродроми, розташовані в Тадморі (Пальміра), в Дамаску і в Райяку. В комюніке командування англійських повітряних сил на Близькому Сході повідомляється, що в Тадморі (Пальміра) були піддані обстрілові один італьянський і п'ять німецьких літаків.
17 травня (ТАРС). 