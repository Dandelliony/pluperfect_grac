Подробиці про замах на полковника Евгена Коновальця.

ПРИЇЗД ДО РОТЕРДАМУ.
Льондонський кореспондент ПАТ-а подає такі подробиці про ротердамський атентат:
В понеділок, 23. ц. м. приїхав до Ротердаму з Німеччини поспішним поїздом німецький громадянин Новак. З двірця переїхав він таксівкою до Ґран Готель Сентраль і там замешкав у покою ч. 104., залишаючи свої річи, м. ін. українську машину до писання та історію фашистівського руху в німецькій мові.
У КАВАРНІ „АТЛЯНТА".
Передполуднем вийшов до каварні "Атлянта", положеної на головній вулиці Ротердаму, сів недалеко вікна та замовив чарку "шері". Коло год. 12. до каварні ввійшов якийсь високий бронет, що присівся до Новака і замовив пиво. Кельнер ствердив, що вони оба говорили якоюсь незрозумілою для нього мовою. Дальше він помітив, як той бронет
дав Новакові пакунок завбільшки книжки, що його Новак положив на крісло, опісля поспішно випив пиво та вийшов.
Новак вложив пакунок до кишені та небавом вийшов поволи у напрямі свого помешкання.
ВИБУХ.
В год. 12.15 пакунок у кишені Новака вибух, розриваючи його на куски; кількох прохожих ранило.
Поліція найшла пашпорт Новака та квіт з Ґран Готель Сентраль, тому негайно перевела ревізію у його кімнаті.
Там найдено чимало українського пропаґандивного матеріялу; з того зорієнтувалися, що жертвою замаху є українець.
Виявилося, що пашпорт на імя Новака був зфальшований.
БАРАНОВСЬКИЙ ПРИЛЕТІВ ЛІТАКОМ З ВІДНЯ.
Коло год. 16. причалив на ротердамському летунському майдані літак, з якого висів чеський громадянин Володислав Бора. Він пішов до готелю "Атлянта", опісля "Сентраль" розпитуючись за Новаком. Готелевий портієр повідомив про те поліцію, що заарештувала Бору. Виявилося, що і його пашпорт фальшивий.
Він відмовився від зізнань. Коли йому сказали, що Новак не живе, не хотів вірити; на вид пошматованого тіла Новака зімлів.
Щойно тоді Бора признався, що він називається Ярослав Барановський, а убитий Евген Коновалець.
ЯК ВАЛЮХ ЗАМАНИВ ПОЛК. КОНОВАЛЬЦЯ ДО РОТЕРДАМУ.
Барановський оповів, що в неділю дістав у Відні телефоном від полк. Коновальця приказ приїхати на 4-ту годину до Ротердаму, щоб відібрати більшу суму грошей. Їхати поїздом було вже запізно, тому він прилетів літаком.
Сам полк. Коновалець приїхав до Ротердаму, щоби стрінутися з Валюхом, з яким підтримував звязки від року. Валюх передавав йому кілька разів гроші, лише раз замість грошей дав пуделко з цукорками і папіросами.
Пані Коновальцева і Барановський остерігали полк. Коновальця перед Валюхом; вони не дозволили йому курити цих папіросок, бо боялися, що вони затроєні.
Остання пачка, яку Валюх передав полк. Коновальцеві — це була бомба з годинниковим приладом.
ПОХОРОН.
В суботу похоронили тіло полк. Коновальця в Ротердамі. Крім пані Коновальцевої та двох українців з Відня у похороні взяв участь литовський консуль, бо полк. Коновалець мав литовське громадянство.
ГОЛЯНДСЬКА ПОЛІЦІЯ РАЗОМ З НІМЕЦЬКОЮ ШУКАЄ ЗА ВАЛЮХОМ.
Голяндська поліція визначила нагороду за зловлення убивника. Вона скомунікувалася з німецькою поліцією, що вислала трьох представників які ведуть разом з голяндцями дальше слідство.
„ІВНІНҐ СТАНДАРД“ ПРО ПОЛК. КОНОВАЛЬЦЯ.
Вся европейська преса містить замітки про полк. Коновальця та його смерть. „Івнінґ Стандарт" стверджує, що після акції на терені Польщі полк. Коновалець зосередив увагу на Совітський Україні і від 2-ох років намагався викликати там повстання. Тому ҐПУ звернуло на нього увагу та зорґанізувало атентат у Ротердамі.
ПОЛЬСЬКА ПРЕСА ПОІНФОРМОВАНА...
У деяких польських часописах, що вийшли в понеділок, появилася вістка, що у звязку зі смертю полк. Коновальця відкликано всі українську забави у Львові та на провінції.
Цікаво, коли то українські установи вспіли повідкликувати ті забави, коли перша вістка про замах на полк. Коновальця (і то зі знаком запиту!) появилась у нашій пресі щойно в суботу, так що на провінції про те дізналися найскорше в неділю.     