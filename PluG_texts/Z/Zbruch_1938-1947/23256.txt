◦ ◦ ◦ ◦ ◦ ◦ ◦ ◦ ◦ ◦

Сойм ухвалив закон про воєнний стан. Варшава. 6. 6. ПАТ. Сьогодні Сойм ухвалив у присутности членів уряду під проводом премієра Складковського закон про воєнний стан. На підставі нового закону президент має право на внесок ради міністрів проголосити воєнний стан. При тому закон кладе натиск, щоб оголошення воєнного стану обвістити у громадах та в осідках повітової і воєвідської влади. Новий закон передбачує, що можна передавати військовій владі чинности цивільної адміністраційної влади. Закон передбачує теж уведення наглих судів. Зарядження воєнного стану спричинює автоматично анулювання виїмкового стану. На сьогоднішньому засіданню ухвалено теж законопроєкт про карну відповідальність за втечу до ворога або поза межі держави. У дальшому ході нарад сойм займався справою хліборобських довгів. У тій справі забирав слово віцепремієр Квятковський. Пос. Болюх оправдував свою поправку зі ст. 14, яка каже, що довг у доляровій валюті, який перечислено на підставі рівновартности золота, чи по вищому курсі як 6 на 1 дол. розємний суд, на внесок довжника перечислює знову на підставі варшавської біржі з 31.XII.1937 р.
Новий епископ у Тарнові. Минулого понеділка Б. ц. м. капітула вибрала капітульним вікарієм єпископа помічника д-ра Едварда Комара, який почав уже урядувати по смерти єпископа Лісовського.
За участь у відомій події у львівській політехніці поліція арештувала в понеділок 5. ц. м. одного студента політехніки. Влада веде далі слідство у цій голосній справі.
Новий "дом людови" посвятив кс. Ярек минулої неділі 4. ц. м. в селі Вовче пов. Турки по полевім богослуженні. Опісля промовляв голова ТШЛ з Турки шкільний інспектор Ковалишин. У посвяченні взяв участь віцестароста, майор Хащинський і представники польських орґанізацій з Турки. Слід згадати, що Вовче є зовсім українським селом і має лише кілька німецьких кольоністів.
Львівська хроніка. При вул. Замарстинівській трамвай ч. 10. наїхав на коня, якого вів Ст. Ґурніцький і вбив його. — Е. Красіцька повідомила поліцію, що на площи Більчевського невідомий наколесник наїхав на неї і вона сильно потовклася. — При трамваєвій зупинці на пл. Ґолуховських невідомий злодій витягнув служниці Г. Клєч з кишені портмонетку з табличкою для пса і кількадесятьма сотиками. — Поліція арештувала робітника Станислава Квятковського за крадіж металевих частин з будки зі содовою водою при вул. Понінського. На коридорі дому при вул. Лонцького ч. 9 померла нагло служниця 46-літня Анна Куйбіда. 