Рух і прилюдна безпека

Львів, 31 січня.
Дорогово-комунікаційна ординація на терені Генерал.-Губернаторства, видана дня 17 травня 1941 р., окреслює подрібно і вичерпно справу, як поводитися в дороговому русі. Метою цих приписів з одної сторони є забезпечити якнайбільшу свободу і швидкість рухові, як господарському й суспільному явищу, з другої сторони запевнити безпеку одиниць. Основне значення має в тому зміст 1 параграфу згаданої ординації, що каже: "Кожний учасник у прилюдному дороговому русі має заховуватися так, щоб ніхто інший не зазнав шкоди або перешкоди, або якоїнебудь перепони в більших розмірах, як це необхідно потрібне." В цьому параграфі замикається цілий суспільний кодекс дороги й вулиці, який взаємно обов'язує всіх і вимагає взаємного зрозуміння. Поруч того виступає тут допомічний чинник, що управильнює рух вулиці й дороги, що відповідає за їх безпеку, що обов'язаний є інформувати і виховувати загал — це уряд безпеки, який сповняє свій обов'язок при помочі урядових комунікаційних знаків і при помочі поліційних органів, при чому громадянство мусить повинуватися поученням, наказам і знакам поліції.
Тому, що величезна більшість тих, що користають з вулиці — це прохожі, через те і спеціяльного значення набирає текст 32 § Дорогово-комунікаційної ординації п. н. "Як мають вестися піші особи". Не можна підходити до нього як до якогось бездушного припису. Він криє в собі гарантію вуличного ладу й порядку, зберігає прохожих перед небезпекою. Приписи прості й ясні, їх виконання не вимагає більшої уваги, треба лиш доброї волі та громадської солідарности. Ці приписи такі: "Піші особи мусять ходити хідниками. Вулиця не є призначена для пішого руху, її слід переходити на найкоротшому відтинку поперек до напряму їзди, зберігаючи при тому необхідну увагу й не задержуючися. Перехрестя доріг з зазначеними переходами слід переходити в тому місці, інші під простим кутом. При барієрах, ланцюгових огорожах піші особи повинні придержуватися й порушуватися в межах цих огорож. Не вільно ставати на рогах вулиць, якщо це перешкоджає рухові або загрожує йому небезпекою. Піші особи повинні користуватися правою стороною вулиці, якщо ведуть зі собою предмети, що могли б перешкоджати й утруднювати рух інших піших осіб або наражувати їх на небезпеку; одначе при тому повинні звертати увагу на вуличний рух возів."
Ось все, про що повинен пам'ятати кожний, хто користується вулицею й хідником. 