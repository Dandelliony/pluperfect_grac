За чужим містом

Малий фейлєтон
Вчора сполудня мені требі було відвідати одну знайому рідню на передмісті.
Я поїхав туди трамваєм.
Та мої знайомі надаремне дожидали мене.
По дорозі мене перейняла раптом спокуса не висідати з трамваю, там на передмісті, тільки ж їхати далі, далі, геть із цього ненависного міста, що досі ще ні разу не дозволило мені покинути його задушливих мурів.
Я поквапцем послухав спокуси.
На кінцевій зупинці я швидко вистрибнув із трамваю й навмання пустився йти стежкою, що услушно підстелилась мені під ноги.
Довго, довго провадила мене ласкава стежечка поміж брудні, неохайні заміські закамарки.
— Та й куди ж ти мене ведеш? — сердився я нетерпляче, вередував.
Стежечка мовчала таємно й далі тягнула мене за собою...
Аж урешті ми вийшли в чисте поле.
— Дивись, дивись, це ж твої старі знайомі! — засміялась стежечка.
Я звів брови.
Стежечка побігла далі.
Я пристанув.
Аж гульк, бистро надчвалав звідкись вітрець, пустун невгомонний, затанцював навкруги мене.
— Пізнаєш мене? — зашептав.
— Стривай... — прошептав і я собі — Стривай — бо...
А жайворонок собі згори щось лебедить:
— Ти що? — я до нього.
А доріжки польові собі біліють, кличуть...
— Старі знайомі ми... Не пізнаєш?
— Та ну — бо, ви...
Зелені, буйні хліби шуміли, а й вони своє співали.
— Гей, ви буйні... — почав я та не вспів і перегукнутись, як потічок поблизу щось зашепотів.
— Годі, годі! — закликав я. — Не всі ви зразу гомоніть!
Тоді сумирно — тихо простелився навкруги мене спокій.
Я приляг на межі й дивився, як колихались переді мною стрункі житні колоски та блакитні волошки.
І було тихо, тихо, тільки муха вряди-годи пробреніла та жайворонок угорі щось невпинно далі оповідав.
Трохи згодом ще й жучок якийсь, не питаючись згоди на транзит, спішним маршем перегнав по моїй долоні. Та й примусовий причал ще трапився був для метелика рябого на моїй папіросниці.
Та я не дав себе одурити.
— Ні, я знаю вас! — закликав я.
Бо й вітрець пустун, і доріжки польові, і хліби зелені, й жайворонок, й потічок оцей, всі всі вони були чужі. Не так, як у моїй батьківщині...
А й колоски стрункі, житні й волошки блакитні, що на них я дивився, теж були інші, чужі.
Я задивився в синю далечінь і снував думу.
Краків, у червні 1941.
Шум 