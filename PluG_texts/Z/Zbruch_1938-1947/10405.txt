Померла румунська королева-мати.

В понеділок в год. 18 30 померла в Сіная румунська королева-мати Марія; в четвер вернулась вона зі санаторії під Дрезденом, переїзджаючи через польську територію.
Королева Марія прийшла на світ в Анґлії 1875. року. Її батько — син бритійської королеви Вікторії опісля князь Кобурґ-Ґота; мати — одинока дочка царя Олександра II. В 1893. р. вона вийшла за наслідника румунського престолу Фердинанда, що 1914. року став королем і і помер 1927. р. Вона мала шестеро дітей: короля Карла ІІ, Єлисавету — жінку Юрія II грецького (з яким розвелася), Марію — вдову по Олександру югословянськім, Миколу — що його минулого року виключили з династії за морґанатичне подружжя. Ілеяну — жінку арх. Антона Габсбурґа, та наймолодшого сина Мірсею, що помер 1916. р. в 3. році життя.
Королева Марія займалася літературною творчістю.
ЖАЛОБА.
У Букарешті проголосили 6-місячну жалобу для двору й армії.
Тому, що королева Марія була внучкою королеви Вікторії, також на бритійському дворі проголосять жалобу.
ПОХОРОН.
У вівторок рано забальсамовано тіло королеви Марії, в середу перевезуть її до Букарешту. Похоронять її мабуть у суботу, у монастирі в Куртеа де Арджес, де похоронено тіла обох перших румунських королів. 