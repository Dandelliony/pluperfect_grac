Недоля поета

Малий фейлєтон   Панько Дух, поет з крови і кости. Як напише вірш, то його сусід, Матій Черепаха, на крилах летів би у бій. І не лише Черепаха. Всі сусіди признають талант Панька. Тільки жінка ні. Вона, лише Панько пічне "творити", то зараз собі якусь притичку найде:   — Паньку! А що ти знову папір псуєш? Піди но краще та вугілля принеси з пивниці...   Нещасливий преподобник муз просить, благає, що в кухні досить вугілля у скриньці, але жінка тільки кине оком і душа йому в п'яти втікає: мусить виконати наказ. А тут музи самі пхаються. Приходиться їх просто відганяти, як ті настирливі мухи. Хіба тільки спокою в Панька, як жінка вийде з дому. О, тоді він творить. Пише. Громи кидає, аж перо скрипить.   І цим разом вона була вийшла. Панько залишився доглядати хату.   — Ну, слава Тобі, Господи! подумав і витягнув свої папери.   Сів до стола, попав у транс. Писав. Не чув і не бачив, що діється довкруги нього. А тимчасом кітка як сказилася: давай скакати, вганяти за мишами. Скакала, скакала аж вискочила на шафу з посудою.   Нараз... почувся дзеньк і брязк. Череп'я, скло сипалося на долівку.   Зірвався Панько мов опарений і до кухні.   А в кухні руїна... "ну буде тобі Паньку!" — подумав він, збираючи черепинки.   — Що це ти?!! — почув від порога.   — Я... І Панько обімлів.   — То не я, то... кіт. Твій кіт... І не казав я, що краще курку тримати, ані ж кота. Курка щодня кудкудакає, яєчка несе, а кіт от що наробив!..   — А де ти був? — заверещала несамовито жінка, — певно "творив", замість з котом бавитися, щоб не затужив за мною...   — Не затужив... — почухався в голову Панько. Він стояв винуватий і тільки очима кліпав.   — Так, туга родить біль і любов...   На щастя "виник" поштар. Приніс листа з редакції...   Панько відчинив. Аж у горлі зціпило його від зворушення.   Читає: "Ваші поезії повні боєвости. Чути силу в них, чути гарт духа"...   Панько обтер сльозу і зітхнув:   — Вони єдині зрозуміли, — сказав тихо, сам до себе, щоб не почула жінка.   Краківські вісті   