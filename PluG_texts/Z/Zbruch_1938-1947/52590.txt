V сесія Львівської міської Ради депутатів трудящих

Вчора відбулась V сесія Львівської міської Ради депутатів трудящих. На порядку денному сесії одне питання — про виконання плану благоустрою міста в 1941 році. Доповідь зробив заступник голови виконкому міськради тов. Галан.
За часів хазяйнування польських панів величезний робітничий район Львова названий за радянської влади Шевченківським, на території якого знаходиться десятки років газовий завод, майже не був газифікований. Такі вулиці як Пелтевна, пл. Різні, пл. Теодора, вул. Янівська являли собою за часів хазяйнування капіталістів болото по коліна, звалища для сміття, незабруковані вулиці. Сотні будинків, де проживали трудящі, були позбавлені самих елементарних видів благоустрою, як водогін, каналізація, електрика. Подібний стан був і в інших робітничих районах міста.
Більшовицька партія та радянський уряд проявляють величезне піклування про покращення культурно-побутових умов трудящих, щорічно збільшуються капіталовкладання на покращення благоустрою міст.
В 1941 р. для міста асигновано на роботи, зв'язані з покращанням благоустрою, 5.983 тис. крб. На капітальний ремонт комунальних підприємств асигновано 3.327 тис. крб., на капітальний ремонт житлового фонду — 16.850 тис. крб., на поточний ремонт житлового фонду 4.225 тис. крб., на нове житлове будівництво 865 тис. крб. та на капітальне будівництво комунального господарства 1 міліон крб. Разом 32.251 тис. крб. Капітально ремонтуються вулиці: Кресова, Королівська, Ідзіковського і багато інших. Буде побудовано нові сквери по вул. Жовківській, Замарстинівській, Кресовій. Буде поширено газову мережу на 14 кілометрів.
Асигновано 500 тис. крб. на будівництво нових 12-ти трамвайних вагонів, з яких вже побудовано 4.
За період 1941 року забруковано по місту нових шляхів 9.596 кв. м., тротуарів 4.493 кв. м. Збудовано нові прекрасні сквери по вул. Дрешера, пл. ім. 17-го вересня та інших місцях.
Значно покращено санітарний стан міста, наведено порядок майже у всіх парках, садах та скверах.
Розгорнуто капітальний ремонт житлового фонду, відремонтовано 53 будинки, газифіковано 2.926 квартир.
Значні роботи по озелененню міста провадить Шевченківська райрада (голова тов. Пишко, завідуючий райкомгоспом тов. Салата). В цьому районі посаджено 1.448 дерев, закладено 7 скверів.
Разом з певними досягненнями в покращенні благоустрою міста та ремонті житлового фонду мають місце істотні хиби: недостатніми темпами йдуть шляхово-будівні роботи, недостатньо зберігаються зелені насадження від псування, незадовільно виконується план капітального ремонту житлового фонду.
За 5 місяців цього року виконано лише 26,8 проц. річного плану, триває розтягування строків ремонту.
Комунально-житлові організації мало працювали в справі організації виробництва місцевих матеріалів, які зараз гальмують нормальну роботу по ремонту житлового фонду.
З співдоповіддю на сесії виступив голова постійно-діючої житлово-комунальної комісії міськради тов. Біндас. Потім почалось обговорення доповіді.
Депутат Кас'янов розповів про впорядкування вулиць, скверів, озеленення та вніс пропозицію організувати громадський нагляд за зеленими насадженнями, а також подав думку створити великий ставок для культурного відпочинку трудящих біля Винників. Депутати Самофалова і Левкович гостро критикують водоканалтрест за погану роботу. Трест освоїв тільки 18 проц. асигнувань, багато робіт почав у минулому році і не закінчив й досі. Тротуари на багатьох вулицях розриті, каналізаційні роботи не закінчені.
Цікавим був виступ депутата Покладок. Він вніс пропозицію включити до запланованих робіт по благоустрою вулиць навколо м'ясокомбінату і проілюстрував пекучу потребу в цьому незаперечними фактами. На сесії виступили також депутат Глуховський (міський комунгосп), Кармазин (заступник голови міськради), Малюха (комунгосп Червоноармійської райради) та інші.
Сесія прийняла постанову, в якій накреслено конкретні заходи по дальшому покращанню благоустрою міста. 