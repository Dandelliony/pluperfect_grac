Воляча голова

Малий фейлетон
Свистки міліціонера не зупинили перехожого: він незаконно пересік вулицю і опинився біля пам'ятника Адама Міцкевича. З п'єдесталу великий поет замріяно дивився в далечінь. Перехожий зупинився і кинув погляди навколо.
— Шановний громадянине, — почувся з боку бадьорий баритон міліцейського працівника, що проходив тут же. — Ви порушили правила вуличного руху. Невже міські порядки вам невідомі?
— Я зовсім не провінціал. Народився і виріс у столичному місті. Не перший рік працюю в солідній торговій установі. Але вибачте. Будь ви на моєму місці, ви теж наробили б дурниць.
— Маєте вільну хвилину, розповім вам все по порядку. Я тільки-що вискочив з "Трансторгхарчу", що міститься в пасажі Міколяша. І знаєте, голова, як то кажуть, ходором ходить...
— Яка така голова? Може ви встигли подивитись нову кінокартину "Майська ніч", де голова Явтух Макогоненко. Справді чудернацький голова.
— Та ні! Звичайна воляча голова запаморочила уми керівників нашої установи. Історія починається так.
Ще в серпні минулого року бідолаха Дринич прийшов до нас працювати. Чесно вантажив м'ясо для міських їдалень. Іноді виступав на зборах. Не чекав, не гадав, як скоїлось лихо. І все це наробила ота клята воляча голова.
В січні розвозили м'ясо. По дорозі поміж двома їдальнями десь зникла воляча голова ціною в 3 крб. 67 коп. Правда, за годину голова знайшлась... Але появився наказ по "Транспортхарчу":
"...Вантажника автомашини Дринича І. І. за крадіжку волячої голови з роботи зняти з 13 січня 1941 року.
Матеріал надіслати слідчим органам для притягнення його до відповідальності.
Начальник контори Сотніков.
Секретар Зомер".
Минають дні й ночі. Дринича можна бачити завжди в прийомній суворого директора.
— Якщо мене вважаєте злодієм, то швидше судіть або реабілітуйте, — благає вантажник.
Незмінно, по трафарету від Сотнікова:
— Прийдіть завтра.
А тим часом в конторі точиться палка дискусія. Як бути? З волячої голови кулінари вже давно зробили непоганий холодець, вдячні відвідувачі смачно закусили ним, а трудяща людина і досі ходить з тавром злодія. Правда, за два місяці Сотніков трохи пом'якшав. 10 березня контора видала "злодію" хорошу довідку: "Звільнити вантажника Дринича за скороченням штатів". Проте, дата звільнення залишається незмінною: 18 січня. Директор навіть обіцяє допомогти Дриничу влаштуватись на роботу до іншої установи.
Однак, покищо ходить Дринич, як той дволиций Янус, з двома довідками про звільнення в кишені: за наказом від 18 січня він є патентований злодій, а за довідкою від 10 березня чесна, роботяща людина. А справа про загублену і знайдену волячу голову лежить в Залізничній прокуратурі. Ось наче б то й кінець цієї прикрої історії.
— Що можна порадити, — сказав лагідний міліцейський співбесідник. — Заспокойтесь, не ви ж знущались над цією людиною. А, розумію. Ви сумуєте, що потрапили під начальство Сотнікова? Нічого. Йому слід порекомендувати ліки від затемнення голови. А ці ліки за рецептом парубків з "Майської ночі" М. Гоголя будуть такі:
"Набий, бондар, голову
Ти стальними обручами!
Вприсни, бондар, голову
Батогами! батогами!"
П. Єзерський. 