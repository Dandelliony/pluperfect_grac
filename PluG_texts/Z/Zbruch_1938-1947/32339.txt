◦ ◦ ◦ ◦ ◦ ◦ ◦

Індивідуальні городи. Для покращання матеріально-побутових умов трудящих міста міськрада передала для організації індивідуальних городів робітників і службовців 227,8 га землі. Днями міськрада розподілить цю землю поміж підприємствами та установами, які наділятимуть робітників і службовців індивідуальними городами.
Висуванці на керівну роботу. В Янівському районі з місцевого активу висунуто на керівну державну роботу 35 чоловік. Серед них активіст Й. Кушнір, що раніше працював столяром, висунутий на посаду директора Янівського деревообробного комбінату, А. Сидор — депутат Українських Народних Зборів Західної України, який раніше працював хлібопекарем, зараз висунутий на завідуючого районною конторою "Заготзерно". А. Рінгель, що працював охоронником, тепер завідуючий рибним господарством району.
Комсомольський суботник. З ініціативи міського комітету ЛКСМУ проводиться комсомольський суботник по розвантаженню вагонів на залізничному транспорті. 1 лютого 116 комсомольців Сталінського, Залізничного і Червоноармійського районів працювали на розвантаженні вагонів на товарному дворі ст. Львів—головна. Першого дня бригада комсомольців Залізничного району, яка складалась з 17 чол. розвантажила три вагони. Комсомольці Червоноармійського району розвантажили 8 вагонів, бригада Сталінського району розвантажила 6 вагонів. По-ударному працювали комсомольці т. т. Сеньков, Вейстрах, Мінц, Грінберг, Розєнберг та інші. 