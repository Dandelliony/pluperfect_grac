Є собі така маленька книгарня.

Львів, 6 жовтня.
Є собі і одному провінціональному містечку, що положене на тридцять кілька кільометрів від Львова, така маленька крамничка, що своїм зверхнім виглядом, положенням, та гарно оформленим виставовим вікном звернула мою увагу. "Українська Книгарня" золотими буквами пишається на синьому полі вивіски, яка манить очі кожного прохожого. Приглядаюсь виставовому вікнові. Чепурні книжечки, молитовники, образи манять до себе. Чи ж треба дивуватись, що моя рука так швидко натискає клямку входових дверей?
— Добрий день! — витаю дві молоденькі панночки, що, одягнені у вишивані полтавським взором блюзочки, показують якісь книжки покупцям, яких у крамниці з десять осіб.
Добрий день! — відповідають з чарівним усміхом.
Користаючи з того, що панночки зайняті покупцями, оглядаю нутро крамниці. Попід стінами рядком полички. На них книжки: великі і малі, оправлені і брошуровані, нові і вже уживані. Біля вікна по лівому боці лежать зошити різної величини і формату. Напроти цього "кутка приладдя до писання" бачу молитовник: передвоєнного видання і ті, які побачили цей світ уже вчасі воєнної завірюхи на еміґрації і у краю.
— Чим можу служити? — перериває мої враження чарівна панночка.
— Чим? Таким товаром, який для Вас не дуже поплатний, але для мене має неоцінену вартість — відповідаю всміхаючись.
— Прошу... — цікавиться русявка.
— Кількахвилевою розмовою — представляюсь здивованій панночці і починаю розмову.
— Як Вам ведеться?
— Не погано. Села, які розложені довкруги нашого містечка відчувають справжній голод книжки, молитовника, ба навіть паперу до писання, чи зшитка. Тому не диво, що розхоллюють усе, що тільки зможемо привезти.
— Які книжки продаєте?
— Маємо видання "Українського Видавництва" зі Львова і Кракова. Продаємо книжки передвоєнного видання, що залишилися ще подекуди у наших людей, щасливо перетривавши большевицьке лихоліття.
— А що це за книжечки? — цікавлюсь поличкою, на якій розкинені книжки, що їх ще перед хвилиною купували покупці, які тут були.
— Прошу, погляньте! Вони найбільше ідуть!
Переглядаю. "Історія України", "Як Москва нищила народи" й інші.
— Не дивуюсь, що вони так розходяться — відповідаю.
— Як стоїть справа з белетристикою? — цікавлюсь дальше.
— Покупців дуже багато, але товару обмаль — відповідає надто по купецьки моя інформаторка. — Нових творів дуже мало. Давні, які ми могли ще денебудь дістати, випродані.
— Як з діточими книжечками?
— Маємо ще дещо з передвоєнної "Дитячої Бібліотеки", та деякі видання "Українського Видавництва". Наші діточки дуже відчувають книжковий голод і тому впрост не можемо всіх заспокоїти. Що небудь ми б не привезли, розхоплюють за дві-три години.
— А як там з драматичною літературою?
— З нею найбільший клопіт. У довколишніх селах є драматичні гуртки. Нема села, в якому не було б такого гуртка. Не дивне воно, що тут заходять самово люди і питають за п'єсами, комедіями, драмами. Та звідкіля їх узяти? А ще й до того люди бажають п'єс на історичні теми, або з недавноминулого. Наші видавництва повинні зайнятися тою справою і подумати над виданням вартісних та популярних і приступних на сільські сцени п'єси і комедій.
— Здається з молитовниками не маєте багато клопоту? — намагаюсь довідатися ще про те, як іде у нас реліґійна література.
— На щастя можемо заспокоїти бажання наших клієнтів. Крім молитовників маємо на складі ще короткі "Біблії", "Катехизми" і "Місіонері". Народ їх читає масово. Можу сказати, що продаємо їх багато.
— Ще одно маленьке питання.
— Прошу.
— Як розходяться у Вашій околиці часописи і журнали?
— Мушу признати, що на них є найбільший попит, так, що не залишається нам ні один примірник. Люди читають "Рідну Землю", "Львівські Вісті", "Наші дні" і "Краківські Вісті". Крім українських часописів і журналів цікавляться наші інтеліґенти німецькою пресою, що побіч української преси є щоденною лектурою тутешніх священиків, вчителів, урядовців установ й інших. Діти і молодь мають у нас нагоду купити "Дорогу" і "Малі Друзі", що ними так радо хоч частинно заспокоюють свою дитячу цікавість та природний гін до читання.
— Справді культурні люди живуть тут — завважую.
— Як усюди на нашій Галицькій Землі — докінчує панночка.
— Але ми заговорились, прошу пані — сказав я дивлячись на годинник. — Мала це бути кількахвилева розмова, а триває вона вже так довго.
— Ще одно останнє питання, прошу пані. Прошу вибачити мені, що так дошкулюю.
— Але прошу!
— Хто є власником цієї книгарні?
У тій хвилині якось загадочно усміхнулась русява панночка.
— Чи це конечне Вам знати?
— Не розумію цього питання? — дивувався я, що моя співбесідниця не дуже радо хоче назвати прізвище властителя книгарні.
— Бо... Прошу мені вірити... Не люблю реклями для себе...
Я не міг слова вимовити зі здивування. Як це? То ця, може вісімнадцятьрічна русявочка з якою розмовляв я так довго, не сама власничка книгарні?
Панночка завважила моє здивування.
— Скажу Вам моє прізвище, але під умовою, що воно залишиться лише для Вас.
— Слово!
_________
Слова я додержу, панно Оксано, властителько і директорко (в одній особі) маленької крамнички, книгарні, що в одному провінціональному містечку робить велику роботу: поширює серед довколишнього населення велику скарбницю людського знання і досвіду, один із важних засобів відбудови нашого суспільно-національного і господарського життя.
С. Каролин. 