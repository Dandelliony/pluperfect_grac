Листопадові Роковини у Кракові. — Губернатор д-р Вехтер у Сяніччині

Листопадові Роковини у Кракові
В навечеря Листопадових Роковин, у четвер 31. 10. ц. р. в год. 18.30, у краківській греко-катол. Церкві Чесного Хреста, при великому здвизі українців м. Кракова, відправлено Торжественну Панахиду. Переповнена церква не могла вмістити всіх, що прийшли віддати шану Тіням Героїв так, що далеко поза мурами церкви тиснулися ще люди. При гарно построєній символічній могилі відправили панахиду о. кан. Д. Лопатинський, о. кан. д-р П. Хрущ, о. кан. Р. Лободич, о. І. Петерс, о. М. Плешкевич, о. Федорович і о. Романишин. Співав прегарно краківський хор "Сурма" під проводом м-ра М. Улицького. Почесну сторожу біля могили держали представники б. УГА. В бічних репрезентаційних лавках засіли члени У. Ц. К. з Провідником проф. д-ром В. Кубійовичем, головою У. Д. К. д-ром В. Загайкевичем, та сеніор українських громадянських діячів, д-р Антін Горбачевський, напроти учасники визвольних змагань, між ними полк. А. Бізанц і от. д-р Ст. Шухевич. В головному шпалірі стояли учасники визвольних змагань і б. політичні вязні, напроти молодь, а праворуч делєґації, між ін. з Переворська в одностроях.
Того ж вечора в українській православній церкві у Кракові о. протоєрей М. Волков відправив панахиду за Поляглих при битком заповненій церкві. І тут явилися представники всіх українських установ, громадянства та б. учасників визвольних змагань. Почесну сторожу біля національного прапору держали б. старшини У. А.
В пятницю 1. листопада у гр. кат. церкві у Кракові торжественну Службу Божу в наміренні українського народу відправили о. кан. Д. Лопатинський, о. кан. д-р П. Хрущ і о. кан. Р. Лободич; діяконували о. Плешкевич і о. Федорович. Проповідь виголосив о. І. Гриньох.
У православній церкві з приводу наглого захворіння о. протоєр. Волкова, Богослуження відправив о. М. Гриневич. Обі церкви були переповнені. Увесь цей Великий День святкувало Українське Громадянство в Кракові у святочному настрої як на Великдень — зі згадкою про Минуле, з вірою в Майбутнє. Губернатор д-р Вехтер у Сяніччині
Мин. тижня відвідав ґубернатор краківського дистрикту д-р Вехтер сяніцьку округу. Подорож була інспекційна, службова, але дала при цьому нагоду ґубернаторові стрінутися з тамошніми українськими орґанізаційними осередками та приглянутися знову до життя українського села.
Звіт з цієї подорожі находимо у "Кракавер Цайтунґ" ч. 260. У великій, односторінковій статті з 4-ма світлинами (одна показує д-ра Вехтера в окруженні української шкільної дітвори) стверджує автор велику зміну на краще в прирівнанні до польських часів. Розбудовані дороги, регульовані річки, відводнення мокляків — ось частина ефектів, що їх дає вже нині плянова орґанізація праці та розбудови.
"Серед осягів, що їх здобула сяніцька округа, заселена — головно у своїй південній частині — українцями, особливе значіння має Український Союз Кооператив у Сяноці. Відділ прохарчування й хліборобства при начальникові округи в Сяноці започаткував заснування цього Союзу в червні ц. р. Нині Окружний Союз Кооператив розпоряджає у 8-ох провінціяльних підвідділах поверх 234 сільськими кооперативами. Він централізує і з черги розділює всю сільськогосподарську продукцію округи. Почалось це в листопаді 1939 р. з малої клітини з двома службовиками. Нині працює в Союзі поверх 100 осіб у власному будинку, з елєватором, з машинами для чищення і байцування насіння, зі складами кормовини, штучних погноїв, сільсько-госп. машин, всякого хліборобського знаряддя, текстильного та залізного краму, складницею яєць. Окремий залізничий шлях сполучує все це зі стацією."
З великим зацікавленням оглядали гості Лемківський Музей у Сяноці, що примістився у старому замку. Його велику научну вартість, також для німецьких дослідників, підкреслює автор спеціяльно.
Д-р Вехтер відвідав з черги український кут округи в місці, де сходяться кордони совітський і мадярський з територією ґен. ґубернаторства. В Балигороді та околиці був ґубернатор також в українських школах.
"Можна собі уявити, яке значіння для населення цієї відбитої полоси мали відвідини німецького ґубернатора. Особливо діти, — серед яких вдаряє мальовнича народня ноша дівчаток, — не томляться ні трохи підіймаючи раз у раз привітально руки все, коли тільки появиться на дорозі авто ґубернатора. Просте й нескладне є життя того гірського населення. Але хати цих людей на гірських склонах мають своєрідне обличчя. Від них лине замилуванням до естетичної краси та гін до своєрідного мистецького оформлення свого побуту. Гін, якого зовсім не добачуємо у тупому неохайному будівництві польських сільських хат."
Дальше підкреслює автор зовнішню орнаментику українських хат, називає її дуже характеристичною та звертає увагу, що нерідко бачиться також вплетену свастику її цю орнаментаційну цілість.
Репортаж читається приємно. Більше таких репортажів і прогульок представників преси поглибили б ще більше зрозуміння для справ нашого населення в Ґен. Ґубернаторстві.
(р.) 