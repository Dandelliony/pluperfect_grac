◦ ◦ ◦ ◦ ◦ ◦ ◦

Війна між Англією і Німеччиною
Німецькі повідомлення
БЕРЛІН, 4. (ТАРС). Верховне командування повідомляє, що минулої ночі крупні з'єднання німецьких літаків зробили наліт на Брістоль, де виникли пожежі, які було видно на великій відстані. Крім того, бомбардувань зазнали також інші важливі об'єкти в Південній Англії.
У ніч на 4 січня англійські літаки зробили наліт на 4 пункти Північної Німеччини, скинувши головно запалювальні бомби, які викликали багато пожеж. Шкода, заподіяна воєнним і воєнно-господарським об'єктам, незначна. Два англійських літаки збито, один німецький не повернувся.
Англійські повідомлення
ЛОНДОН, 4. (ТАРС). Офіціально повідомляється, що в ніч на 4 січня німецька авіація зробила тривалий наліт на Брістоль. Фугасні бомби і пожежі, які виникли, викликали значні зруйнування. Є вбиті і поранені. Крім того, німецькі літаки скинули бомби в інших частинах Англії.
Шкода незначна. Відомостей про жертви ще не надходило.
Як передає агентство Рейтер, у ніч на 4 січня англійська бомбардувальна авіація знову провела інтенсивний наліт на Бремен, де виникло багато великих пожеж.
Американська допомога Англії
НЬЮ-ЙОРК, 4. (ТАРС). Як повідомляє агентство Ассошіейтед Пресс, воєнний міністр США Стімсон повідомив конгресу дані про кількість проданих американською армією "лишків" озброєння за 1940 рік. В ці дані входить озброєння, продане американській компанії "Юнайтед стейтс стіл", очевидно для перепродажу Англії.
Всього американська армія продала цій компанії 212 шеститонних танків, 945 тисяч гвинтівок, 8172 тисячі кгр. трінітротолуолу, 83.581 кулемет, 2245 75 мм. польових гармат, 316 трьохдюймових мінометів — "Стокса", понад 98 тисяч снарядів, 200 тисяч револьверів, 100 тисяч патронних кулеметних лент, 100 тисяч зарядних ящиків, 25 тисяч автоматичних гвинтівок "Бравнінга" з 1 міліоном обойм по 20 патронів кожній, 1 міл. 81 тис. патронів для револьверів, 6.148 тис. патронів для кулеметів і 4 міліони патронів для гвинтівок.
Американські повідомлення
НЬЮ-ЙОРК, 4. (ТАРС). Агентство-Ассошіейтел Пресс повідомляє, що в ніч на 4 січня, крім Брістоля, запеклого бомбардування зазнало одне з міст Південно-західної Англії. На думку агентства, це може бути Плімут або Кардіфф.
В Лондоні було оголошено три повітряних тривоги. На Бейсуотер-Стріт пожежею знищені майже всі будинки. На Фолкон-Стріт інженерні війська висадили в повітря ряд зруйнованих будинків, які загрожували обвалом.
Війна на морі
БЕРЛІН. 4. (ТАРС). Німецьке інформаційне бюро передає, що потоплений в Тихому океані англійський пароплав "Туракіна" в 8.706 тонн поставив тривалий опір німецькому допоміжному крейсерові, який запропонував пароплаву спинитися. Тим то з команди пароплава вдалося врятувати тільки 23 чол.
БРЮССЕЛЬ, 4. (ТАРС). За час війни торговий флот Бельгії втратив судна загальною тоннажністю в 127 тис. тонн.
Продовольчі утруднення у Фінляндії
ХЕЛЬСІНКІ, 4. (ТАРС). У Хельсінкі спостерігаються серйозні утруднення з постачанням м'ясом. У зв'язку з цим уряд ухвалив рішення про примусовий забій 10—12 проц. поголів'я великої рогатої худоби і 20 проц. поголів'я телят.
Норму видачі масла скорочено наполовину. Частково заборонений вільний продаж картоплі.
Відкриття сесії конгресу в США
ВАШІНГТОН, 4. (ТАРС). 3-го січня відкрилась сесія американського конгресу нового скликання. Палата представників переобрала своїм головою демократа від штату Техас Рейберна. Після виконання різних організаційних формальностей засідання палати представників і сенату були відкладені до 6 січня, коли Рузвельт особисто звернеться з посланням до конгресу.
Нова палата представників складається з 268 демократів, 162 республіканців, 3 прогресистів, 1 члена американської робітничої партії і 1 члена фермерсько-робітничої партії. В сенаті тепер налічується 66 демократів, 28 республіканців, 1 прогресист і 1 незалежний сенатор.
Воєнні дії в Африці
Зведення італьянського командування
РИМ, 4. (ТАРС). Італьянське командування повідомляє, що вчора на фронті Бардії противник почав атаку, ввівши в дію сухопутні, морські і повітряні сили. Італьянські війська під командуванням генерала Бергонцолі чинять запеклий опір і завдають противникові тяжких втрат. Італьянська авіація бомбардує і обстрілює з кулеметів кораблі, бази і механізовані частини противника. Бій триває. Три італьянських літаки не повернулись.
На грецькому фронті — дії розвідувальних загонів і артилерійська перестрілка. Італьянська авіація успішно бомбардує воєнні споруди і скупчення військ противника.
В Східній Африці на кордоні англо-єгіпетського Судана намагання противника атакувати один з італьянських передових постів відбиті.
Італьянський підводний човен потопив у Атлантичному океані англійські торгові пароплави, загальним тоннажем у 15,000 тонн. Тоннаж ворожих суден, знищених досі італьянськими підводними човнами в Атлантичному океані, досягає 138 тис. тонн.
Болгарська газета "Софія" опублікувала рецензію на книгу Ванди Василевської "Земля в ярмі", видану болгарською мовою. В рецензії говориться: "Ванда Василевська з повним правом називається письменником-борцем. Вона любить народ, про якого пише, знає його добре, ненавидить його ворогів. Цією любов'ю і цією ненавистю пройнята вся її книга".
В околицях Шанхая 31 грудня між двома загонами ванцзінвеівських військ відбулася запекла сутичка. Для втихомирення на місце сутички була відправлена японська частина.
В результаті великої пожежі в Мергуо (на півдні Бірми) знищено 400 будинків. Без житла залишилося 4.000 чоловік.
Нова конституція Панами позбавляє панамського громадянства коло 80 тис. негрів, що народилися на островах Вест-Індії, які належать Англії, що становить 12 проц. населення. Громадянства позбавляються також всі представники азіатських народностей, які народилися після 1903 року. Це викличе велике безробіття, бо згідно з панамськими законами на кожному підприємстві не менше трьох чвертей робітників і службовців повинні бути громадянами Панами.
Між Італією і Болгарією підписана господарська угода, яка замінить всі попередні торгові угоди і діятиме до 30 липня 1941 р. Нова угода передбачає поставки в Італію насамперед харчових продуктів. Італія поставлятиме в Болгарію промислові вироби і фрукти. 