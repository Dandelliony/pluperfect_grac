В інституті радянської торгівлі

Прекрасний трьохповерховий будинок по вулиці Сакраменток, 10. Широкі зеркальні вікна, просторий заасфальтований двір, оперезаний солідним залізним парканом.
На стіні будинку відома всьому світові емблема торгівлі — парусний корабель гойдається на хвилях неспокійного моря.
Це — колишня польська академія зовнішньої торгівлі.
Чудесний будинок збудував польський уряд для академії! Проте, причину цієї дивовижної щедрості зрозуміли не всі.
В академії вчилося понад тисячу студентів. Хто ж вони? Синки банкірів, власників імпортних контор, великих державних чиновників, ксьондзів, купців...
Правда, офіційної заборони вступати до академії трудящим не було. Але їм казали:
"Вчіться, але платіть 300 злотих на рік за право навчання, злотих за кожен іспит, чималу суму за медичне обслужування, користування бібліотекою"...
За кожен крок, зроблений в стінах академії, треба було платити гроші, яких звичайно, не було в трудящих.
Визначний спеціаліст, професор Рудзевич, який довгий час викладав в академії, розповів цікаві факти, які дозволяють твердити, що зовнішньо солідний заклад був більше гендлярською організацією, ніж учбового.
— Кожної осені, — каже проф. Рудзевич, — академія приймала не більше як 650—700 нових студентів. На першому курсі було багато спільних лекцій, тобто професор читав зразу всьому курсові. А найбільша аудиторія академії вміщувала максімум... 90 чоловік!
— Ну, а решта що, в коридорі слухала?
— Справа ось у чому! Дирекція добре знала, що відвідувати лекції буде 100—120 студентів. Решта лише платитиме гроші за право вважатися студентами, бо і їх високопоставленим батькам ніяково було перед знайомими, що синочки ніде не вчаться...
Таким чином, майбутнім "освіченим комерсантам" зразу ж прищеплювалися елементи шахрайства. Шахрайською була і постановка навчального процесу. Так, наприклад, викладали величезну кількість юридичних наук, а такі дисципліни як математика, хімія з учбових планів були... викреслені. Викладач виходив на кафедру, відбарабанював певний матеріал і, навіть не поцікавившись, чи його зрозуміли, йшов геть. Підручників не було. Не дивно, що навіть ті студенти, які хотіли вчитися, сиділи в академії по 6—8 років і все ж виходили недоучками.
І ось тепер, в стінах колишньої польської академії зовнішньої торгівлі, вирує нове життя. Тепер тут Львівський інститут радянської торгівлі.
У директора інституту, а також у деканів трьох факультетів — товарознавчого, торгово-економічного і облікового, зранку до пізнього вечора не закриваються двері. Остаточно затверджуються плани роботи кожного викладача; щойно прийняті студенти розподіляються по групах, приймаються підручники, устаткування для лабораторій, наочні приладдя. Викладачі, студенти, технічний персонал задають сотні запитань, на які потрібно вичерпно відповісти, а головне — негайно відповісти. Адже до початку занять лишилося кілька днів.
Ось декан облікового факультету тов. Іванченко ще раз обходить свої "володіння". Він пройшов по світлих затишних аудиторіях, які дуже швидко заповняться веселою гомінкою молоддю, потім уважно оглянув просторий "кабінет обліку". Там закінчували навішувати численні схеми балансів, форм тощо. Шафи кабінету обліку заповнені літературою, бланками з зразками облікових документів, збірниками завдань по практичних роботах. Скоро в цьому кабінеті буде встановлено лічильні машини, складні арифмометри, автомати, про які в академії не мали навіть уяви.
Поруч закінчується обладнання кабінетів — промтоварного хімії, продтоварного, економгеографії і ряду інших.
Майже щодня до інституту прибувають нові викладачі. Під керівництвом завідуючого учбовою частиною професора Рудзевича викладовський колектив інституту безперечно зможе забезпечити високу якість навчання. Працюватимуть викладачі трьох категорій. Це — найбільш кваліфікована частина викладачів колишньої академії, професори Домбровський, Ігнатович, Сайферт, багато доцентів і асистентів. Працюватимуть і ті, що довгі роки мусіли сидіти без роботи лише тому, що вони українці. Серед них такий науковий авторитет, як професор Кучер, професори П. Франко, Калинович Викладатиме нарешті велика група радянських спеціалістів, що прибули на поповнення викладовського колективу з Києва, Харкова, Москви, Ленінграда.
...Біля віконця секретаря приймальної комісії, в просторих коридорах і червоних кутках цілий день товпиться молодь. Це — "новики". Вони з нетерпінням чекають початку навчання. З гордістю, не приховуючи радості, вони показують один одному посвідки про прийняття до інституту, ведуть нескінчені специфічно-студентські розмови: про факультети, найцікавіші дисципліни, вихваляються затишністю одержаних кімнат у гуртожитку тощо.
Замість синків ксьондзів і біржовиків, за парти сядуть діти робітників, селян і трудової інтелігенції. Ось Бернард Айзен, син чорнороба, відмінно закінчив гімназію. Дочка залізничника Казимира Бережницька раніше вчитися не могла, бо доводилось допомагати батькам по господарству. Синові селянина-бідняка з Радехівського району Романові Білику і не снилося бути у вищій школі. Тепер він — студент торгового інституту.
...В красивому будинку колишньої академії зовнішньої торгівлі затихло. Але у вікнах директора інституту тов. Кравченка світло горіло до пізньої ночі. Там тривало перше засідання педагогічної ради — затверджували остаточний варіант розкладу занять нового навчального року.
К. Днєпров. 