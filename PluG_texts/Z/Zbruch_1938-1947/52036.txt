◦ ◦ ◦ ◦ ◦ ◦ ◦

Повернення Бержере у Віші
БОРДО, 27. (ТАРС). Агентство Гавас-ОФІ повідомляє, що у Віші чекають статс-секретаря авіації Бержере, який виїжджав у Сірію для організації повітряної оборони. Бержере зробить звіт про англійські нальоти на сірійські аеродроми.
Запровадження трудової повинності в Голландії
БЕРЛІН, 27. (ТАРС). Інформаційне бюро повідомляє, що вчора в Голландії запроваджено обов'язкову піврічну трудову повинність для юнаків і дівчат від 18 до 25 років. Запроваджену в свій час для демобілізованих голландських солдатів спеціальну повинність скасовано.
Відправка американських військ з Китая
ШАНХАЙ, 27. (ТАРС). Американський воєнний транспорт "Гендерсон" вийшов учора з Шанхая, маючи на борту 324 американських піхотинців.
Будівництво торгових суден в США
НЬЮ-ЙОРК, 27. (ТАРС). За повідомленням агентства Юнайтед Пресс, урядова морська комісія уклала контракти на збудування 123 торгових суден. Всього в США будується більше 750 таких суден, в тому числі 60, замовлених Англією, 312 — згідно з програмою допомоги Англії і 72 танкери для урядової морської комісії.
Комюніке командування англійських сил на Близькому Сході
ЛОНДОН, 26. (ТАРС.) Агентство Рейтер передає з Каїра комюніке командування англійських сил на Близькому Сході.
На лівійському фронті, говориться в комюніке, в районах Тобрука і Соллума, знову відмічені активні дії англійських патрулів і артилерії. В Абіссінії, в районі озер, операції розвиваються задовільно. На північ від цього району велика колона італьянських військ, яка на початку квітня відступила з Дебра-Маркос і з того часу намагалась переховуватися від переслідування англійців в гірських районах на північ від Аддіс-Абеби, була успішно атакована суданськими військами і абіссінськими партизанами під командуванням англійських офіцерів. Після запеклих боїв протягом трьох днів італьянські війська капітулювали. В результаті цієї операції англійці взяли в полон понад 8.500 чол., в тому числі 570 італьянців. При цьому захоплено воєнне спорядження, 7 артилерійських гармат і 170 кулеметів. В колоні було 700 чол. цивільного населення.
Становище робітників у Франції
ВІШІ, 27. (ТАРС). У Франції зарплата робітників і службовців лишається за законом без змін з позаторішнього року, а продукти харчування за цей час надзвичайно подорожчали. Ринкові ціни в середньому вчетверо вищі від встановлених державою максимальних цін, які в свою чергу в кілька разів вищі від довоєнних. Робітник працює тепер у середньому тільки 30 годин на тиждень і заробляє всього 200 франків на тиждень. Велика кількість профспілкових об'єднань вимагає від уряду збільшення зарплати робітників і службовців. Підприємці погоджуються підвищити зарплату робітників тільки на 5—10 проц. і то при умові підвищення цін на промислову продукцію на 3 проц. Уряд доручив міністрові фінансів вивчити це питання. 