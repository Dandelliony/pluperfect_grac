Посвячення Жіночої Ремісничої Бурси у Львові.

Вчора відбулось у Львові торжественне посвячення нової домівки жіночої Ремісничої Бурси при вул. Кохановського 59. Ця бурса, утримувана Філією Українського Краєвого Товариства охорони дітей та опіки над молоддю, істнує вже близько 10 літ. Створив її гурток пань, які уважали за необхідне заопікуватися жіночою ремісничою молоддю, що напливає звідусіль до Львова. При допомозі пані М. Говиковичевої, яка виїздила в тій цілі до Америки, призбирано деякий фонд серед української еміґрації і закуплено власний дімок при вул. Кошаровій. Примішено в ньому спершу — всього 10 дівчат. Але число дівчат постійно збільшувалося, так, що в останніх часах треба було піднаймати кімнати в сусідніх домах. Таким чином бурса могла примістити більше дівчат.
З цим шк. роком бурса примістилася в домі, що за якийсь час повинен стати її власністю. А саме громадянин п. Евстахій Войтів піднаймив бурсі свій двоповерховий будинок при вул. Кохановського ч. 59, у якому до того часу містилася частина ветеринарії. П. Войтів зремонтував будинок для бурси і бурсачки дістали чудове приміщення: в гарних, чистеньких, ясних кімнатах мають усі потрібні вигоди: гарячу й холодну воду, купелі-лазнички, туші, мають для свого вжитку і широке подвірря. П. Войтів запропонував Управі Жіночої Ремісничої Бурси, щоб вона купила той будинок на власність. Хоч Т-во не має потрібної суми, то все-ж рішилося дім купити, користаючи з того, що п. Войтів пішов йому дуже назустріч та погоджується на частинні сплати. Завдяки цьому великодушному становищу п. Войтова, Жіноча Реміснича Бурса — віримо — матиме змогу за якийсь час, при допомозі всього громадянства, назвати дім при вул. Кохановського 59 своєю власністю.
Посвячення нової домівки доконав у великій салі бурси Преосв. Кир Іван в асисті о. прал. Куницького, о. Дуткевича, о. Жана, о. д-pa Линського та о. Дурбака. При цій нагоді Преосвященний у гарній промові склав Виділові та вихованиям бурси бажання успіхів у дальшій праці. Пані Рижевська розказала приявним історію бурси і подякувала всім за участь у посвяченні та зокрема зложила подяку п. Е. Войтову за його прихильність для бурси. Від робітні "Труд", що міститься тепер також у тому домі, дякувала гостям п. Залізнякова. Свято закінчилося гимном "Боже Великий Єдиний". Вписуючись до Пропамятної Книги, гості складали датки на бурсу.
Після посвячення відбулася гутірка при перекусці, підчас якої промовляли п. Стефанівський від "Зорі", п. Войтів та одна учениця бурсачка з Підляшша.
При нагоді складаємо й ми Жіночій Ремісничій Бурсі побажання якнайкращого розвитку та успіхів у праці над вихованням української жіночої ремісничої молоді і взиваємо все українське громадянство в краю та в Америці допомогти управі бурси придбати цей дійсно гарний дім якнайскорше на власність. 