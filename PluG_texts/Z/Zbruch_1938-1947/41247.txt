Кормушка Генкіна і Ко

В погоні за легким заробітком і нетрудовими прибутками тепла сімейка інженерно-технічних працівників облуправління зв'язку стала на шлях обману держави, фальшувань документів. Начальник телеграфно-телефонного відділу Л. Генкін, начальник лінійно-телеграфного вузла Бойченко, його достойний заступник Рандин, якийсь Лівшит безцеремонно запускали свої брудні руки до державної каси.
Натхненником шахрайських комбінацій був, безперечно, Генкін. В травні начальник зв'язку управління гідрометеорологічної служби Левітас звернувся до інженерно-технічного відділу облзв'язку з просьбою встановити 4 телефони і обладнати телеграфний зв'язок. Комбінатори відразу догадалися, що тут можна поживитись. Старі приятелі — Генкін і Левітас швидко домовились і було складено кошторис на 5.500 крб. Вартість проектування збільшили. Та цього мало. З'ясовується, що апарати можна було обладнати звичайним способом, тобто по 50 крб. за кожний. На цій операції погріли руки Генкін, Бойченко, Рандин і інші.
Місяцями на десятки тисяч державних карбованців приятелі практикували кон'юнктурні операції. Бойченко загарбав 6280 крб., Рандин — 745 і т. ін. Для більш ясної характеристики Бойченка можна навести такий факт. Недавно складали (до речі, теж дутий) кошторис на монтаж комутатора. Крім всяких інших заробітків Бойченко приписав собі 110 понаднормових годин за... керівництво, хоча відомо, що одержувати понаднормові він не мав права, як працівник з ненормованим робочим днем.
Компанія ділків безсоромно привласнювала тисячі карбованців на складанні багатьох, часто нікому непотрібних, кошторисів. Досить сказати, що тільки за останні 3 місяці Генкін загріб до кишені 4.700 крб., Лівшит — 5.620 крб. Взагалі чи можна довіряти всім кошторисам, коли частина фальшива і роздута, а за їх складання одержано понад 42.000 крб. До речі, 25 працівників, що виконували основні роботи по складанню кошторисів, одержали біля 4 тис. крб. — решту з'їло "керівництво". Тепер, коли цією справою зацікавились, виявляється... частина кошторисів безслідно зникла.
Як же трапилось, що злочинні дії Генкіна і компанії лишались непоміченими протягом 8 місяців? Невже не бачив комбінацій і фальшувань головний інженер управління зв'язку тов. Гусєв. В тому то й справа, що помічав і бачив. Поведінка Гусєва стає зрозумілою, коли ознайомитись з наявними кошторисами.
Виявляється, що Гусєв не брав ніякої участі в складанні кошторисів, але компанія ділків підхарчовувала його спеціальними відчисленнями від "прибутків"... Таким чином, головінж одержав понад 5.000 крб. Всі документи в одержанні, ним "тантьєми" оформлялись за підписами "інженер Степанов", або "Стоянов". Спокусивши свого начальника незаконними грішми, Генкін міцно тримає його в своїх руках.
Цинік і пошляк по натурі, Л. Генкін часто відправлявся в турне "перевіряти лінію" обов’язково в супроводі принадливих жінок. Його можна було зустріти в самих несподіваних місцях поза межами області — у Станіславі, Тарнополі, Дрогобичі. Та незвичайність і пікантність пригод Генкіна не стільки в прогонах машини і витратах бензину на розвеселювальні прогулянки. В додаток до іншого росли командировочні!
...Тихо і в злагоді живе сімейка комбінаторів і шахраїв в технічному відділі облуправління зв'язку. Гусєв покриває Генкіна, Генкін — покриває Гусєва. Незаконні дії покищо не знайшли належної відсічі і суворого покарання.
С. Єзерський. 