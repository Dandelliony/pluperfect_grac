◦ ◦ ◦ ◦ ◦ ◦ ◦

У Львівському облвиконкомі. З метою вивчення та репродукції стійких високоврожайних сортів всіх зернових культур та трав, облвиконком ухвалив організувати на базі тваринницького радгоспу у селі Дорнфельд (Щирецький район) дослідну селекційну станцію з відділами селекції та кормовипробування.
Облвиконком затвердив 260 тисяч крб. на ремонт 32 державних млинів області. Ремонт днями вже розпочався і буде закінчений 15 серпня 1940 р.
Облвиконком передав тресту кафе і ресторанів фольварок у селі Хоросно (Щирецький район) для організації тваринницького радгоспу.
Міська конференція спортсменів. Цими днями у Львові відбулась міська конференція фізкультурників м. Львова, на якій було присутніх 680 чоловік. Доповідь про учбово-спортивну роботу спортсменів міста зробив начальник спортивного відділу міського Комітету фізкультури — тов. Яловой. На конференції обрали керівництво секцій — по футболу, водного спорту і інших. В роботі конференції активну участь приймав депутат Верховної Ради УРСР П. Франко — обраний в керівництво секції по тенісу.
Кінофільм про нафтовий Борислав. До Дрогобича приїхала бригада працівників Київської студії кіно, хроніки, яка буде знімати кінофільм про нафтовий Борислав. Вперше цього року на екранах кінотеатрів трудящі Радянського Союзу побачать славний Борислав — місто нафти біля підніжжя Карпатських гір. Цей документальний кінофільм ознайомить глядачів з великими успіхами, яких домоглися робітники Борислава під керівництвом партії більшовиків. В ньому буде також багато кадрів з життя минулого, про те, як польські та іноземні капіталісти використовували невичерпні багатства нафти.
Загін нових студентів. До вищих учбових закладів Львова буде прийнято цієї осени 4.020 нових студентів — дітей робітників, селян, трудової інтелігенції. Це в півтора рази більше, ніж тепер вчаться на перших курсах. Особливо збільшено в порівнянні з минулим роком прийом студентів у медичному, педагогічному та вчительському інститутах. У першому з них кількість першокурсників збільшується в 2,5 рази, а в інститутах, що готують кадри вчителів — в 3 рази.
Повідомлення. Сьогодні о 8-ій годині вечора в Будинку партпропаганди (вул. Академічна, №13) буде прочитана лекція на тему: "Ленін і Сталін про релігію". Читає лектор Будинку партпропаганди Київського Особливого Військового Округа, доцент Л. М. Черкашин. Вхід вільний.
Нові дитячі санаторії. Цими днями відкрився перший у західних областях України дитячий кліматичний санаторій "Ямна". Курорт розміщений у прекрасній мальовничій місцевості. Тут лікуватимуться 200 дітей трудящих.
5-го липня відкривається один новий дитячий курорт на 200 ліжок у Заліщиках. Раніше тут відпочивали тільки поміщики та капіталісти, а дитячих лікувальних закладів у цій місцевості взагалі не було.
Дитячий курорт знаходиться біля густих садів на березі Дністра, який охоплює здравницю з трьох боків. М'яке південне сонце і чудові кліматичні умови дорівнюють цей санаторій до видатного європейського курорту "Мерану", що розташований в Тирольських горах. 