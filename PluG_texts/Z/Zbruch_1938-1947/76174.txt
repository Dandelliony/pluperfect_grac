Христя Колесса

Перед її концертами у Львові і в краю
Львів, 3 лютого.
Саме сьогодні приїздить до Львова в широкому світі відома наша віолончелістка Христя Колесса, сестра славної піяністки Любки Колесси, з якою концертувала у Львові спільно і востаннє до війни в 1936 р.
Яке значення здобуло собі ім'я Любки Колесси на міжнародному терені музичного світу та чим воно було зокрема для нас — українців, загально відомо. Підчас коли корифеї нашого вокального мистецтва, як Саломея Крушельницька, Олександер Мишуґа, Модест Менцінський і другі несли в широкий світ славу нашої пісні, так Любка Колесса була першою, яка здобувши собі світову славу, підняла високо прапор українського інструментального мистецтва. Те, що писалося про закордонні виступи славної української капелі Кошиця — що вони принесли нам більше користи, чим десятки дипломатичних місій, можна сказати і про Любку Колессу. Не було важливішого музичного осередка в світі, де б у першому ряді найкращих мистців-солістів не ясніло ім'я української піяністки Любки Колесси.
Слідами своєї старшої сестри пішла скоро і віолончелістка Христя Колесса. Її мистецьке ім'я прилинуло до нас вперше рівнож з закордону. Та сьогодні Христя Колесса не стоїть уже в тіні поруч своєї старшої сестри Любки, яка, так казати б, увела її в широкий музичний світ, а здобула собі своєю самостійною концертовою діяльністю незвичайно почесне і видне місце на світовій музичній арені. Про те свідчать її концертові виступи не тільки в таких німецьких музичних центрах, як Берлін, Відень, Франкфурт, Вісбаден, Бремен, Кеніґсберґ і др., але і в других краях, в Швайцарії, Голяндії і т. д.
Для інформації нашого громадянства наведемо винятки голосів закордонної преси ще з 1936 р. І так у відомому берлінському музичному часописі "Signale für die musikalische Welt" читаємо: "Рішений віолончелевий талант пізнали ми у сестрі віртуозки-піяністки Любки Колесси. Христя К. сьогодні заледке двадцятьлітня, володіє з такою первісною силою своїм важким інструментом, що по її феноменальному розвитку можна очікувати найвищих осягів. Її техніка є в найвищому ступні солідна й повна, ведення смичка у свойому приміненню — подиву гідне, її музичне оформлення творів широко розвинене, а загальний вираз її гри пульсує теплою кров'ю життя. Її виступ, в якому в ідеальний спосіб товаришила їй її сестра, перемінився в справдішний тріюмф".
"Allgemeine Musikzeitung" пише: "Не кожна молода артистка має те щастя, бути уведеною в концертове життя старшою сестрою, як Любка Колесса. У багатьох напрямах можна прирівняти віолончелеву гру Христі до фортепіянової гри Любки К., коли вона перед роками з’явилася на естрадах наших концертових заль. То Христя являється у свойому відчуванню більш теплою, більш пристрасною, чим Любка. І в ній пливе правдива музикантська кров, і ми можемо віщувати їй не менше блискучий мистецький шлях, яким йде її старша сестра".
"Bremer Nachrichten": Христя Колесса грає з такою привабливістю тону і потягу смичка, з такою легкістю у його веденні, з такою повнотою глибини інтерпретації, з такою надзвичайною самозрозумілістю, що слухач стоїть у подиві, немов перед "музичним чудом".
"Kieler. Zeitung": "Концерт Христі Колесси став подією, яка слухачам не дозволи вийти з подиву та захоплення".
А тепер ще декілька голосів фахової критики з найновішого часу з 1942 р.:
"D. A. Z.", Берлін: "...Захоплююча приманчивість, правдиво музикантський темперамент..."
"Illustrierte Nachtausgabe": "Христя К. стала правдивою віртуозкою віолончелі, вона зачарувала слухачів своєю пристрасною удухотвореною музикальністю, своїм великим тоном, своєю певною технікою...".
"Wiener-Mittag": "... В кожному напрямку інтересна віолончелістка... Музична глибина і зрілість її мистецької індивідуальности приковує увагу слухачів...".
"Tageblatt", Wiesbaden: Прекрасний, шляхетний тон має Христя Колесса — сестра не менш славної піяністки Любки Колесси. Її техніка визначається найбільшою чистотою — ...її гра повна правдиво жіночого чару...".
"Den Hag", Holland: "...Надзвичайні технічні спроможності ...певність лівої руки, що опановує чародійний танок ґрифів і тремолюючого творення тону — ...Христя К. — це справжній музикант...".
З таких і тим подібних голосів фахової музичної критики могла б Христя Колесса зложити уже немалу книжечку.
Радіючи щирим серцем приїздом нашої знаменитої артистки на рідну землю, можемо бути певними, що її концертове турне у різних містах нашого краю а зокрема її виступ у Львові переміниться у небуденне музичне свято, у тріумф українського відтворчого мистецтва.
Василь Барвінський. 