Література безпосередніх вражень

Голос у дискусії про крізу літератури
Львів, 1 травня.
Дискусія про крізу в українській теперішній літературі викликала широкий відгомін у нашому мистецькому світі. Низка статтей, які від двох років раз-у-раз з'являються на сторінках нашої преси, низка доповідей і дискусійних вечорів лише підкреслюють актуальність питання. Хоч і різні були голоси, хоч і ставили різні причини цієї крізи, ба що більше: навіть заперечували існування цієї крізи — все ж таки само питання крізи не зродилось зовсім випадково. Навіть признання літературної нагороди за 1943 р., чи вислід літературного конкурсу вказує на її існування. Українські письменники, яких ми маємо та які творять, не дають такої літератури, яку хотіли б ми бачити.
Якби не хотів вияснювати та оправдувати сьогоднішній стан нашого письменств та де б не шукав причин цього стану, завжди стоїть одна тверда правда: "Інтер арма сілєнт музе". І цього заперечити не можна. Взяти для прикладу французьку літературу, яка й тепер відносно "діє", та все ж воно не те, що було до війни. Не інакше в німецькій літературі, не інакше і в інших народів. Самі цікаві часи ще не все. Письменник мусить мати змогу не лише переживати, але пережите відповідно упорядкувати, насвітлити та передати. У важких воєнних часах це завдання надзвичайно тяжкі.
Та хотілось би звернути увагу на іншу сторінку нашої теперішної літератури. Переглядаючи нові німецькі книжки, переглядаючи нові французькі видання, там заєдно стрічаємо твори, які говорять про теперішні часи, про сьогоднішні радості та турботи сучасників. Нехай у цих творах літературну наснаженість перевищує репортажна безпосередність, чи публіцистична яскравість — та все ж вони актуальні, вони цікаві і, що найважніше, вони характеризують наш час. Це вже не будуть хроніки-романи, як Дюгамеля, чи надзвичайного Роже Мартена ді Гара та все ж вони є висловом безпосередньої письменницької живучости, є виявом творчої, організованої постави до життя. Письменник бажає бути в осередку життя, бажає жити всіма актуальними проблемами, насвітлювати їх, значити їх "печаттю свого духа".
У нас від років (головно в українській літературі Галичини) реєстр актуальних книжок менший від скількости книжок історичного змісту. Наші письменники радо шукають тем і сюжетів в історії, занехуючи нераз і надзвичайно яскравий сюжет із безпосередньої обсервації. Це до деякої міри некорисно відбивається на літературній продукції. Переглянувши всі наші видання останнього року не знайдемо там ні одного твору про наше нове життя. Що більше навіть у наших скромних журналах не найдемо майже їм одного вірша на актуальну та ще й таку приманливу для літературної обрібки тему війни. Деякі репортажі, кілька гуморесок і це майже все, що наші письменники присвятили теперішним таким важливим і таким цікавим часам.
Правда, щоб творити літературу безпосередніх вражень, треба мати більше вироблену думку, яскраву поставу до всіх питань і, головно, всю змогу бачити і писати. Ці її змоги в головному українські письменники не мають. Але навіть у тих відносинах, які зумовлює теперішній воєнний час, треба їм більше уваги присвятити теперішнім переживанням, теперішнім справам, бо вони лише можуть надати оригінальний вигляд нашій теперішній літературі, вони лише можуть внести життя в нашу літературу та можуть виховувати письменників. Та й цього хоче в наших письменників громадянство.
Т. 