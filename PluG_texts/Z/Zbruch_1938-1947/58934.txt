◦ ◦ ◦ ◦ ◦

Щораз більше шкіл. З кожним днем росте у Львові число українських шкіл. Найбільшу увагу приділяється фаховим школам, бо вони найбільше потрібні та найбільше корисні для молоді. Наше громадянство повинно зважити й те, що загальна гімназія не дає дитині ніякого практичного знання тоді, як фахова школа спеціялізує людину в певній професії, що знову дає людині місце в суспільстві та можливість заробітку. Незабаром почнуться тимчасові вписи до професійних жіночих шкіл: 1) 2-річної фахової школи, 2) 2-річної школи суспільної опіки, та 3) 1-річної школи піклунок, що відбуватимуться щоденно від 11—14 год. при вул. Миколая 16. До дворічних фахової школи та школи суспільної опіки принимяється жіночу молодь, що покінчила 18-ий рік життя та 4 кляси гімназії (8 клас большевицької школи), до школи піклунок дівчат по 7-ій класі (по 6-и класах большевицької школи).
Сніг у Львові. Передучора впав сніг у Львові і покрив усе своїм білим покривалом. Учора засвітило сонце і сніг стопився. Львів потапає у воді.
Пожежа. Вчора в крамниці при вул. Валовій 11 з невідомих причин повстала пожежа. Пожежна сторожа з трудом погасила вогонь тимбільше, що горіла бензина. Поліція веде слідство.
Поковзнулись. Прийшов перший приморозок і вже записано у Львові кілька випадків поховзнення та вслід за тим зломання ніг. Поховзнулась і впала на вулиці 35-літня Іванна Подйонтова зі Збоїськ. При упадку зломила вона ногу. — Впала та зломила ногу в коліні 53-літня Катерина Стахура (Смоча 5). Її відвезли до лікарні. Ногу зломила при упадку на ховзькій вулиці 48-літня Марія Вуйцік. Її відвезли до лікарні. — На вул. Клепарівській зломив ногу 9-літній Степан Янішевський (Задвірянська 32). Його відвезли до лікарні.
Бавився набоєм. 12-річний Густав Цьок (Левандівка, Загорода 33) бавився набоєм, який під час удару розірвався. Хлопець попарив руки та лице. Його відвезли до лікарні. 