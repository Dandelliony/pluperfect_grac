"Краков'яки і горяни"

Прем'єра у Львівському державному польському театрі.
"Краков'яки і горяни" — один з найпопулярніших польських театральних творів, який має досить повчальну історію. Автор твору — батько польського театру Войтіх Богуславський. Щоб зрозуміти і оцінити роль і значення автора, слід висвітлити часи, за яких Богуславський працював. Це було в другій половині XVIII сторіччя. Театр у Польщі був під цілковитим впливом італьянсько-французського театру. Коли ще в драмі і комедії припускали польську мову, то в опері і в модному тоді водевілі вживалась тільки італьянська і французська мови. І ось Богуславський вирішив зробити зміни. Він написав польською мовою щось середнє між оперою і водевілем. До "Краков'яків і горян" темою театральних творів був виключно панський світ. Богуславський обрав селянську тематику. Віл не тільки показав буденних селян, але перший в історії польського театру показав село з його звичаями, побутом та віруваннями. Крім того, пишучи п'єсу на підставі водевілю французького автора Пуансіно "Чародій", Богуславський надав їй революційних на ті часи акцентів.
Богуславський написав "Краков'яки і горяни" перед повстанням Костюшка. Не дивно, що він захопив глядачів Варшави. Не дивно також, що польським можновладцям і тодішньому царському посланникові у Варшаві графові Ігельштрему наївний тепер водевіль видавався грізним і небезпечним. Отже, після кількох вистав водевіль Богуславського зняли з театральної сцени.
Кільканадцять років пізніше цю п'єсу взяв знову до постановки директор львівського театру Ян Непомуцен Камінський. У Варшаві і у Львові панувала реакція, і тому Камінський відповідно "підробив" п’єсу. З бідного студента Бардаса він зробив власника багатьох сіл, який "братається" з народом, а замість електричної машини — символу тріумфу науки, — Камінський впровадив чудо, забобон. Камінський був добрим сценічним техніком, він надав "Краков'якам" музику Курпінського, і в такому вигляді вона мала великий успіх. Десятки років її ставили на польських сценах.
Беручи п'єсу Богуславського до постановки, Львівський державний польський театр зупинився, звичайно, на первісному тексті автора. Зважаючи на те, що первісний текст вимагає деяких змін, доповнень, письменник Станіслав Василевський переробив п'єсу. Зберігаючи первісну фабулу та її соціальні мотиви, Василевський переробив текст Богуславського, доповнив його, розширив діалоги, оживив другорядні образи, показуючи лише маси, але і людей в цій масі. Крім того, він наповнив п'єсу фольклором у всьому його багатстві і красі. В такій переробці п'єса не тільки близька первісному оригіналові, але повна побуту і звичаїв краківського і підгалянського народів, просякнута простотою, барвистістю і щирим народним гумором. Музичну сторону спектаклю опрацював Сильвестр Чосновський, користуючись музикою Курпінського і Стефані.
Режисер Домбровський стояв перед надзвичайно важким завданням. На малій камерній сцені треба було помістити кілька десятків виконавців майже в безперервній дії і рухові. Багато в цьому допоміг режисерові декоратор Цегельський. Завдяки системі двох завіс, сцени діалогів відбуваються перед завісою і водночас можна зміняти, пересувати барвисті декорації, показуючи підкраківське село в різних видах. Крім Цегельського значно допоміг диригент Чосновський.
Прем'єра пройшла на високому художньому рівні. Артисти драматичного театру співають і танцюють, неначе в театрі музичної комедії. В ролі органіста — артист Леліва повний теплого гумору. Поряд з ним, мов перенесений з Татр прекрасний в гротесковому комізмі артист Венгжин. Добре виконав роль горянина-волоцюги арт. Татжанський. Це саме треба сказати і про артистів Сурова, Хоменецьку і Пітолаївну. Ролі любовників знайшли добрих виконавців в артистів Вішомірському і Новосельському. Дохідливо виконав роль студента арт. Возняк. Гелену Троянську прекрасно відтворила Карпінська.
Спектакль "Краков'яки і горяни" дали новий погляд на картини, змальовані Богуславським. Але цінність п'єси в тому, що вона є багатим джерелом для всіх, кого цікавить фольклор.
Б. Фрілінг 