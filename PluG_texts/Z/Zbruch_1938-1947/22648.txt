◦ ◦ ◦ ◦ ◦ ◦ ◦ ◦ ◦ ◦

Мотоциклева катастрофа під Рудками. Перед кількома днями трапилася біля Рудок мотоциклева катастрофа. Підкомісар бригади скарбової контролі в Самборі Отон Франке, який їхав у товаристві свого товариша Мечислава Шерера минав так нещасливо фіру, що їхала у протилежному напрямі, що зударився з нею. Оба пасажири важко потовклися. Першу поміч дав обом жертвам міський лікар у Рудках, відтак обох розбитих відвезли автом до лічниці в Самборі. Мотоцикль сильно ушкодився при зударі, зате фіра, її візник і 3 пасажири вийшли з цілої пригоди ціло. Поліція веде слідство, щоб устійнити, хто завинив катастрофу.
Краєва хроніка. В Березові Середнім, пов. Надвірна Василь і Гриць Романчуки напали в лісі на Івана Сулятицького, якого важко побили сокирами. Сулятицький стрілив у власній обороні з револьверу і зранив Гриця Романчука у груди, його брата в лице. Бійка вибухла на маєтковому тлі. — У Битькові, пов. Надвірна 12-літній Василь Дмитрук застрілив із дубельтівки свого ровесника Станислава Рубінського. Поліція веде слідство, щоб устійнити причини вбивства. — В Пацикові, пов. Станиславів підчас танців вибухла суперечка між Теодором Джусом і Василем Качканом. Підчас тієї суперечки Качкан зранив ножем Джуса і втік. Тоді Джус підшукав собі до помочі свого іменника Василя Джуса і разом із ним пішов шукати Качкана. Оба Джуси знайшли Качкана в домі Марії Грещів і побили його мотикою на смерть. Поліція арештувала вбивників.
Жінка зголосилася на "живу торпеду". ІКП подає, що крім ріжних зголошень мужчин на т. зв. "живі торпеди" зголосилася теж одна жінка. Це дочка повстанця з 1863. р., б. боєвичка ПОВ та учасниця боїв у 1920. р.
Велика пожежа на Буковині. На Буковині, у місцевости Ворнічени вибухла пожежа, яка знищила дослівно цілу місцевість. Вогонь, що його підсичував сильний вітер, обхопив ціле село. Згоріло 260 селянських господарств. Тільки церква залишилася ціла. Шкоди внаслідок пожежі величезні, при тому 17 осіб було важко ранених. 