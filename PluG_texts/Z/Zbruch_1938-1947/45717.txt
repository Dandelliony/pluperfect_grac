Усмішки і сльози Полянського

"Це ви облиште! Ніякого значення не мають ваші знаки. Одно тільки мудріння... Наставить десяток ком в одному порядку і думає, що він розумний... Крапка з комою, двокрапка, лапки різні. Противно читати навіть..."
Коли так міркував чехівський герой Яшкін, то йому можна простити. Справді, що для нього означає крапка, кома чи риска. Але гірше, коли Яшкіну уподібнюються люди, яким доручено випускати друковане видання.
У Львівському театрі опери та балету випускають лібретто до кожної вистави. Що й казати — хороша справа. Шкода тільки, що редактор цього видання виявився крапля в краплю схожим на чехівського Яшкіна.
— Що там означає якась маленька, непомітна крапка чи кома? Можна і без них. Коли буде їх багато — теж не пошкодить. Хіба не все одно — написати в лібретто: "переймаються" чи "проймаєте ся", "повстає" чи "постає", "постанова" замість "постава"...
Але не будемо обтяжувати читача перлами цих видань. Скажемо, що за скромними підрахунками, в лібретто опери "Чіо-Чіо-Сан" — 92 граматичних і стилістичних помилки, в лібретто балету "Дон Кіхот" — 64.
Опера — великий твір людської культури. Вона облагороджує почуття людини. І дуже прикро, коли неуки своєю неграмотною писаниною псують настрій глядачеві, який ненароком купує таке лібретто перед виставою.
В кінці кожного лібретто красується підпис: "Відповідальний редактор Я. Я. Полянській" Неймовірно, але факт. Навіть в прізвищі редактора — помилка.
Чи ж треба після цього дивуватися, коли в лібретто опери "Чіо-Чіо-Сан" читаєш:
"Реальна дійсність у його береться не як об'єкт для глибокої психологічної аналізи (Бетховен, Чайковський), не як матеріал для пропаганди певних художньо-філософських тверджень (Вагнер), а як джерело сценічного ефекту, який глядача, слухача, здатен, захопити, полонити, здатен здобути у нього сльозу і усмішку. Це останнє — сприяло великій популярності його опер і не зважаючи на відсутність глибокої думки, — емоціональна і мелодійна, повна справжнього драматизму, музика Пуччіні хвилює і ще довго буде хвилювати слухача, у якого вона здобуває і сльозу і усмішку".
Виходить, що не тільки великий композитор, а й тов. Полянський "здатен" викликати "і сльозу і усмішку".
Л. Левченко. 