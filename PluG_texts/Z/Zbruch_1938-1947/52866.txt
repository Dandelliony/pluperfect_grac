◦ ◦ ◦ ◦ ◦

Англійські дані про втрати авіації воюючих сторін
ЛОНДОН, 16. (ТАРС). Як передає міністерство інформації, протягом тижня, що закінчився 14 червня, англійська авіація провела широкі операції над Німеччиною, зокрема зробила інтенсивний наліт на Рурську область. Нальоти німецької авіації на Англію були зроблені за цей період у порівняно невеликих розмірах. За минулий тиждень німецька авіація втратила над Англією 14 машин, англійська — 1 літак. Втрати німецької авіації над Німеччиною і окупованими Німеччиною територіями становлять 8 літаків, англійська авіація втратила 27 машин.
На Близькому Сході італо-німецька авіація втратила 60 машин, з яких 20 були знищені на землі. Втрати англійської авіації становлять 18 літаків.
Будівництво дрібних воєнних суден в США
Як повідомляє газета "Нью-Йорк Геральд Трібюн", в Нью-Йорку приступлено до будівництва понад 100 невеликих бойових і допоміжних кораблів. Це зв'язане з рішенням США надати Англії на основі закону про передачу в позику або в аренду озброєння швидкохідні катери, винищувачі підводних човнів і інші дрібні кораблі. Нью-йоркські верфі майже вдвоє збільшили свій особовий склад. Передбачається будівництво катерів, винищувачів підводних човнів, буксирних пароплавів, плавучих ремонтних майстерень, мінних тральщиків, міноносців і інших спеціальних кораблів. В Брукліні 9 суднобудівних компаній виконують винятково замовлення морського міністерства. Одна з великих суднобудівних фірм "Уілер" одержала недавно урядове замовлення на будівництво 40 катерів, призначених для берегової оборони. Замовлення буде виконане протягом року. Фірма "Уілер" протягом року збудує 12 мінних тральщиків і 10 суден спеціального призначення.
Фірма "Саллівен" розширює свої верфі для будівництва винищувачів підводних човнів і ліхтарів.
Будівництво дрібних кораблів розширюється і на інших американських верфях.
Комюніке командування англійських сил на Близькому Сході
ЛОНДОН. 16. (ТАРС). Як офіціально повідомляється, на лівійському фронті англійські війська почали вчора наступ проти ворожих позицій в районі на південь і на південний схід від Соллума. Операції тривають. В Абіссінії англійським військам в районі Содду здались 2 тисячі італьянських солдатів на чолі з генералом Пралормо. На північ від цього району імперські війська при підтримці партизанів продовжують операції проти основних італьянських сил в районі Джімми.
В районі Ассаба англійцями зайнятий 13 червня аеродром Макаака.
В Сірії, не зважаючи на сильний опір французьких військ, англійські і деголлівські частини в результаті успішної операції зайняли Кісве і Сайду. На центральній ділянці фронту тривають запеклі бої.
В Іраку не відбулося нічого істотного.
Американська допомога Англії
НЬЮ-ЙОРК. 16. (ТАРС). За повідомленням газети "Нью-Йорк Таймс", в найближчі тижні спеціально виділені команди американських військових льотчиків приступлять до пілотування літаків з підприємств, на яких вони збудовані, в пор ти Атлантичного побережжя. Звідси літаки відправлятимуться в Англію. Оскільки доставка літаків в американські порти буде покладена на військових льотчиків, американські власті гадають, що це звільнить велике число цивільних льотчиків для пілотування великих літаків в Англію.
Підготовка льотчиків в США
ВАШІНГТОН, 16. (ТАРС). Військове міністерство США оголосило, що в цілях виконання плану підготовки 30 тис. льотчиків за рік буде відкрито 34 додаткові льотні школи, з них 19 шкіл будуть збудовані американською армією. Раніше американська армія передбачала використати 51 школу для підготовки 12 тис. льотчиків за рік. Тепер підготовка льотчиків провадитиметься у 85 школах.
Приєднання Хорватії до пакту трьох держав
БЕРЛІН, 15. (ТАРС). Як повідомляє німецьке інформаційне бюро, сьогодні о 12 год. у Венеції Анте Павеліч підписав протокол про приєднання Хорватії до пакту трьох держав.
Посилення австралійських частин на Близькому Сході
НЬЮ-ЙОРК, 15. (ТАРС). Як передає мельбурнський кореспондент газети "Нью-Йорк Таймс", англійський уряд офіціально сповістив австралійський військовий кабінет про те, що надалі австралійські частини на Близькому Сході одержать сильну підтримку з боку авіації. Австралійський міністр авіації Мак-Еуен заявив, що до австралійських частин на Близькому Сході будуть додані додатково англійські і американські винищувачі, які пілотуватимуться австралійськими льотчиками.
Затримка американських поставок продовольства в Північну Африку
НЬЮ-ЙОРК, 15. (ТАРС). За повідомленням вашінгтонського кореспондента газети "Чікаго Дейлі Ньюс", уряд США не має наміру відправляти продовольство у Французське Марокко до того часу, "поки не буде впевнений в тому, що воно не потрапить в руки німців", а також у тому, що судна, які перевозять продовольство, повернуться в США. Тепер два пароплави з вантажем продовольства, призначеного для Французького Марокко, затримані в Нью-Йорку. Третій пароплав чекав рішення уряду біля Бермудських островів. Кореспондент зазначає, що державний департамент США хоче дістати гарантії, що французи не затримають ці пароплави, подібно до двох американських пароплавів, захоплених раніше в порядку репресії в зв'язку з конфіскацією французьких пароплавів, що знаходяться в американських портах.
Витрати Австралії на війну
ЛОНДОН, 16. (ТАРС). Як передає агентство Рейтер, австралійський міністр фінансів Фадден заявив, що до кінця червня витрати Австралії на війну перевищать 20 млн. австралійських фунтів стерлінгів на місяць. Надалі воєнні асигнування повинні зрости ще більше. Відзначивши незадовільне надходження заощаджень від населення, Фадден зазначив, що коли добровільні заощадження не дадуть достатніх результатів, то єдиним виходом для уряду буде застосування в тій або іншій формі принципу примусу.
Вироки учасникам легіонерського заколоту в Румунії
БУХАРЕСТ, 15. (ТАРС). Військовий трибунал розглянув 10 червня справи за обвинуваченням в участі в легіонерському заколоті 21—23 січня. Вироки ухвалено 132 чол., з них 14 засуджені до каторги строком від 5 років до 25 і 118 — до тюремного ув'язнення від 1 року до 6 років.
Вирок у справі Хоріа Сіма
БЕРЛІН, 16. (ТАРС). Агентство Трансоцеан передає, що румунський суд заочно засудив керівника румунського легіонерського руху і колишнього заступника прем'єр-міністра Хоріа Сіма до довічної каторги. Такий самий вирок був ухвалений ще 9 керівникам легіонерського руху.
Скорочення споживання м'яса в Японії
ТОКІО, 15. (ТАРС). Газета "Іоміурі" повідомляє про скорочення споживання м'яса в Японії. Як зазначає газета, в минулому році в Токіо щомісяця продавалося 44.538 туш рогатої худоби і 118.881 — свиняча. За п'ять місяців (січень — травень) поточного року було продано тільки 16.140 туш рогатої худоби і 7.517 свинячих туш.
Французське спростування
БОРДО, 15. (ТАРС). Як повідомляє агентство Гавас-ОФІ, французькі авторитетні кола офіціально спростовують поширювані в деяких іноземних колах повідомлення про те, що Гібралтар був бомбардований французькою авіацією. 