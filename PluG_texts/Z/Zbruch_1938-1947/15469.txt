"Як будете бавитися в політику". — Вийшли на волю. — Пан Хшановський. — Будівельна катастрофа. — Масова крадіж книжок.

"Як будете бавитися в політику"... В ночі з 3 на 4. ц. м. командант станиці поліції у Збоїсках в асисті поліцая Рончковського зробив ревізію у крамаря кооперативи Петра Янчишина у Збоїсках. Янчишин лежав саме тоді хорий, а його товариші Евстахій Кудлатий і Лев Станарський клали йому баньки. Не зважаючи на те, поліція перетрясла убрання і валізи шукаючи за зброєю. До Евст. Кудлатого комендант звернувся з погрозою: "Як будете бавитися в політику, то вам покажу..." Підозрівав, що це п. Кудлатий удекорував могилу полеглих борців перед панахидою в церкві.
Вийшли на волю. В суботу 12. ц. м. вийшло на волю зі судових арештів у Львові понад 50 молодих українців зі Львова і з львівського повіту, яких поліція арештувала в ночі з 29. на 30. жовтня ц. р. По двотижневім побуті в судових арештах вийшли на волю: В. Янів, ред. Б. Кравців, інж. Р. Шухевич, м-р Ґуткульчицький, В. Ґут, студ. Клявдій Білинський, ред. Ст. Арсенич, ред. В. Качмар, В. Кук, студ. І. Сєрант, Богдан Ліщинський, Борис Левицький, Вол. Левицький, Святослав Левицький, В. Соколовський, Юрко Соколовський, Тимко Семчишин, Ом. Лоґуш, м-р М. Ценко, Іван Балацький, М. Дзівак, Яр. Дуб, Евген Малащук, Василь Турковський, Петро Олійник, А. Питляр, М. Прокіп, М. Матвійчук, Ом. Литвинович, Ів. Равлик, Яр. Хомів, В. Боровик, М. Пухаль, Льонґін Сторожук, Лев Зацний, Петро Федорів, Яр. Логін, Б. Рибчук, Яр. Петрів, Яр. Дудар, В. Ґут, А. Кузьма, Ст. Ніклевич та Яр. Логин — усі зі Львова. Їх арештувала поліція під замітом "підготовки демонстацій з нагоди 20-ліття українсько-польських боїв". Далі вийшов на волю молодий селянин Іван Хомяк зі Сторонятина, молодий хлопець Володимир Максимів з Підлісок Малих, дир. І. Фур з Ременова та багато інших.
Пан Хшановський не розуміє по українськи. На вул. Валовій у Львові є цукорня п. Хшановського. Купувало у нього й чимало українців, може тому, що дехто з наших людей знав, що той пан був близько посвоячений з відомою українською родиною. Тимчасом позавчора, коли прийшла до тієї цукорні одна українська громадянка і попросила тісточок, почула різку заяву "нє розумєм такеґо язика". Панночка за прилавком так само заявила, що "не розуміє", а коли наша громадянка почала говорити по німецьки — дістала науку, що у крамниці треба говорити мовою її власника. Сумніваємося, чи дотеперішні українські клієнти цукорні п. Хшановського схотять входити з ним у фільольоґічно-патріотичні дискусії.
Будівельна катастрофа трапился у суботу 12. ц. м у Львові, при вул. Під Дубом ч. 6. Завалилась частина старого дому. Троє дітей Авґустини Рат упали з меблями до пивниці. Дві особи поранені. До катастрофи дійшло у звязку з перебудовою каналу під будинком.
Масова крадіж книжок. Анґлійська поліція "Скотленд Ярд" шукає пильно за злодіями, які масово крадуть книжки з бібліотек і книгарень у Льондоні. Поліція обчислила, що злодії вкрали протягом року понад міліон книжок, вартости 250.000 фунтів штерлінґів. Злодії мають спеціяльні течки та окладники, до яких ховають незамітно крадені книжки. Злодії спеціялісти у крадежі книжок заробляють тижнево коло 30 фунтів штерлінґів з продажі крадених книжок. 