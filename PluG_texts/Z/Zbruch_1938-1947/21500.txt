◦ ◦ ◦ ◦ ◦ ◦ ◦ ◦ ◦ ◦

Замазали шильд крамниці "Маслосоюзу" у Ворохті. Пишуть нам з Ворохти: Дня 7. квітня ц. р. появився у крамниці "Маслосоюзу" у Ворохті капраль граничної сторожі п. Костка та зажадав від управительки крамниці п. О. Сивків замінити двомовний шильд на чисто польський. Речинець для виконання цього "зарядження" подав до 18. год. того самого дня. Вночі з 7. на 8. квітня ц. р. невідомі особи замазали тером українську частину шильду "Маслосоюзу". Подібна доля стрінула також шильд "Союзу Кооператив" у Ворохті та ще одного приватного купця. Деякі підприємства, між ними пансіон "Учительської Оселі", зняли свої шильди самі. — Гуцул.
Військо будує костели на Волині і в Галичині. Як подає КАП, заходом кольоністів та при матеріяльній підтримці полку уланів почали на руїнах давнього костела фундації Чорторийських недалеко Язловецької Осади, пов. Ріпне в Гориньгороді будувати стилевий костел. — В ярославському й турчанському повіті, завдяки ініціятиві та жертвенности старшинського корпусу, підстаршинської кадри та вояків, вибудовано, як подає знову КАП, два нові костели.
Не вільно викидати українського спису льокаторів. В реальности Т-ва "Просвіта" в Тернополі з доручення її адміністратора, проф. Бриковича виготовлено й вивішено спис льокаторів в українській мові, себто прізвища, закінчені в польській мові на: "скі", вписано згідно з українським правописом на: ський. Це не подобалося льокаторам польської національности і вони силою усунули шафку, в якій приміщено згаданий спис. Справа опинилася перед судом і окр. суд у Тернополі засудив тих льокаторів на 30 зол. кари в користь проф. Бриковича, та Найвищий Суд у Варшаві підвищив цю кару до 100 зол.
Убивство на еротичному тлі. Окружний суд у Лодзі розглядав при замкнених дверях справу 24-літньої Єлізи Штрайхер, яку обвинувачували в убивстві Софії Рибіцької та в намаганім убивстві Олени Влодарчик. Убивство мало еротичний підклад. Штрайхерівна під впливом неприродних заздрощів убила кількома револьверовими вистрілами Софію Рибіцьку і важко ранила Влодарчикову. 