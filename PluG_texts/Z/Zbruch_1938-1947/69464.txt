2.000 студентів чекає на стипендії

Комісія Допомоги Українському Студентству при УЦК перед новими завданнями
Львів, 6 серпня.
Літній семестр 1942 добіг до кінця, настали літні ферії, зближається початок нового семестру у львівських інститутах. На аґрономії, ветеринарії і техніці новий семестр починається вже 1 вересня, на медицині і фармації — 1 жовтня. За кордоном початок зимового семестру припадає на листопад. У зв'язку з тим Комісія ДУС стає перед новими пекучими завданнями: підготовити та перевести збіркову акцію в цілому краю на студентський фонд, щоб таким чином запевнити нашій незасібній студіюючій молоді удержання на студіях.
В літньому семестрі 1942 мала Комісія ДУС на своєму удержанні 162 стипендистів за кордоном та 160 стипендистів у Львові. На осінній семестр 1942 це число стипендистів треба не тільки вдержати, але й збільшити, бо у Львові крім існуючих вже 4 інститутів: медичного, технічного, ветеринарного і фармацевтичного відкривають ще нові: аґрономічний та, правдоподібно, лісовий. Удержання такого великого числа стипендистів вимагає великих матеріяльних засобів, приблизно 120 тисяч зол. місячно, що в сумі робить понад один міліон золотих річно. Сума ця не така страшна, як виглядає, її можна буде напевно зібрати, якщо українське громадянство краю, як досі так і далі піддержить ділово та щиро акцію Комісії ДУС.
Допомогову акцію в краю веде КоДУС за поміччю клітин УЦК, цебто Українських Окружних Комітетів та їхніх Делєґатур. За їх посередництвом треба складати відповідні датки на студентський фонд, які УОК чи Делєґатури висилають опісля до Львова на конто в Центробанку 19013 з допискою "студентський фонд".
Тут слід підкреслити, що акція КоДУС-у обчислена виключно на добровільну жертвенність українського загалу, його найширших мас. Національний податок і акція КоДУС-у — це дві різні речі і їх треба від себе відмежовувати. Від належної популяризації тієї акції серед українського загалу залежатиме, чи український нарід матиме змогу витворити ряди нових високоосвічених інтеліґентів. Акцію на студентський фонд треба теж так і розуміти: як зусилля народу витворити нові кадри цієї інтеліґентної верстви. Справа ця для ніякого українця не сміє бути байдужою. Кожний з нас уже тепер мусить дивитись наперід, і якслід оцінити акцію КоДУС-у. Її наслідки обчислені, очевидно, не на коротку мету і дешевий ефект; їх не буде видно за кілька місяців чи навіть років, побачимо заповідні овочі щойно за деякий довший протяг часу, коли сьогоднішні студенти, діставши змогу студіювати і закінчити студії, стануть працівниками в усіх ділянках українського життя, як повновартні одиниці. Щоб це могло в майбутньому статись, треба завчасу подумати над вагою тієї справи і дати змогу, як найбільшій кількості українських студентів студіювати. Під сучасну пору студіює за кордоном понад 500 наших студентів, а в самім Львові понад 1000. З новим осіннім семестром це число напевно збільшиться і ми можемо числити, що від осені матимемо на студіях 2000 молодих людей, повних запалу й охоти до науки та здібних працювати опісля для народу. Цього числа не можна нам легковажити. Це направду велика сила в майбутньому.
Одначе, як відомо, далеко не всі українські студенти мають змогу з дому діставати повне удержання. Переважна їх частина походить із найбідніших родин, родин селян, робітників, або дуже зубожілої нашої інтеліґенції. Триста двадцять стипендій, що їх досі давала Комісія ДУС далеко не заспокоює потреб українських студентів. Велике їх число мусить важко працювати, навіть по 8 годин денно, а це, очевидно, відбивається і на здоров'ю українських студентів і на їх поступах в науці. Деякі студенти мусіли навіть покидати свої студії.
На це український нарід не сміє дивитись рівнодушно. Він мусить простягнути помічну руку своїй студіюючій молоді, бо це є одинокою запорукою позитивнішого майбутнього. Якщо не поможемо матеріяльно нашій молоді, не забезпечимо потрібного їй прохарчування і культурного мешкання, не зможемо мати ніякої надії, що всі ці молоді люди вийдуть переможно з важкого змагання з життям. Яке важке життя, може сказати кожний, що веде його самостійно. Про це не треба й згадувати. Тому обов'язком кожного українця є заощадити українському студентові на час його студій всіх зусиль, що їх він мусить витрачувати на здобуття власного прожитку. Як дуже це змагання за прожиток відбивається на здоров'ю молоді, можуть сказати найкраще лікарі, що ствердили у великої кількості наших студентів початки або й навіть поважний хід різних хворіб, головно грудних, спричинених матеріяльною нуждою.
Коли в літі український студент міг ще якось давати собі раду, так тепер ситуація засадничо зміняється. Зближається осінь, а за нею зима. Крім перспективи недоїдання стає перед українським студентом ще й марево холоду. Якже ж студіювати в таких умовинах? Неодин, напевно, з страхом думає про осінньо-зимовий семестр. Бо хто ж, більше, як не український студент потерпить від строгої зими? Тому слід українському загалові вже тепер подумати про забезпеку для нього на цілу осінь і зиму, інакше невблаганна природа завдасть болючі удари орґанізмові кожної молодої людини. Тому слід вже тепер якнайщиріше поперти акцію, що її веде Комісія ДУС під проводом проф. Др. Ю. Полянського у Львові, та зробити все, щоб наша молодь мала де мешкати, мала в що вбратись, мала що їсти і мала всі потрібні підручники до науки. Український нарід не сміє допускати до того, щоб молодий студент чи студентка були здані лиш виключно на власні сили; їм треба заощадити журби за хліб насущний, треба дати можність, щоб їх молодість була правдивою молодістю, овіяною чаром весни, свіжости й запалу. Важке змагання з життям ще прийде для кожного з них, але молодість не вернеться. Український нарід мусить заощадити своїм дітям всього того, що клопоче й болить старших, мусить помогти молодим силам, щоб вони правильно розвивались і кріпшали, доки не стануть на стійці самостійного життя. Молодість має свої права і ці права треба їй дати, а коли до того нема відповідних умовин, то їх треба створити. Як часто старші громадяни згадують з приємністю літа своїх студій і кажуть, що це були їх найкращі літа! Чи ж не варто подбати тепер про те, щоб теперішні українські студенти могли теж колись згадувати з приємністю, а не з огірченням свої студентські часи і благословити свій нарід, що про них дбав, за них журився, сам недоїв і собі багато відмовив, а свому молодому поколінню стелив стежку до самостійного життя, якщо вже не рожами то принайменше звичайними квітками?
Тому Комісія ДУС розпочинає чергову збіркову акцію на студентський фонд з твердою вірою, що український загал добровільними пожертвами виявить свою дбайливість і любов до української молоді. Хто складає даток на цю справу, може бути певним, що він не викидає його на непотрібні речі, а що складає його в таку акцію, яка стократно оплатиться. Він матиме вдоволення, що і його даток причинюється до великого діла; він може бути теж певним, що його, хоч би і безіменно, з вдячністю згадуватимуть і благословитимуть сотки молодих сердець, які придбане знання напевно не змарнують, а віддадуть його українському народові. Тому піддержуймо всі акцію допомоги студентству під гаслом: Все для української молоді — бо молодь, це майбутнє народу!
Др. Б. Лончина. 