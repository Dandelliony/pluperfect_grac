Анатоль Вахнянин

У сторіччя народин
Львів, 29 листопада. Українська громадськість Львова відмічає в неділю, 30 листопада ц. р. сторіччя Анатоля Вахнянина музичним вечором, що його уладжує у своїй залі Український Літературно-Мистецький Клюб старанням Спілки Українських Музик.
Анатоль Вахнянин (1841—1908) — це видатна постать українського життя в Галичині в другій половині XIX сторіччя. Він український письменник, педагог, композитор і замітний громадський діяч. Як письменник він був автором ряду оповідань, що вийшли збіркою п. н. "Оповідання і гуморески". Він написав теж цікаві "Спомини з життя", що вийшли у Львові вже по його смерті. Анатоль Вахнянин був теж співробітником багатьох тодішніх українських часописів і був редактором "Правди" в роках 1869—70 та "Письма з Просвіти" в роках 1878—9. В цих часописах помістив він чимало своїх статтей, торкаючись у них ряду наболілих питань тодішнього часу. Він видав теж два публіцистичні твори п. н. "Матеріяли до політики русинів від часу т. зв. нової ери" та "Причинки до історії руської справи в Галичині в літах 1848—1870", та зладив підручник географії.
Як громадський діяч був Анатоль Вахнянин основником і першим головою Т-ва "Просвіта" у Львові в р. 1868, послом до галицького сойму та віденського парляменту в роках 1894—1900.
Скомпонував Анатоль Вахнянин теж чимало хорових і солових пісень. Його найбільший музичний твір — це опера в чотирьох актах "Купало". Автором лібретта цієї опери був сам композитор. Українські музики завдячують йому чимало, бо ж він був основником і першим директором "Вищого Музичного Інституту ім. Лисенка" у Львові, він був теж основником співацького Т-ва "Торбан" з р. 1870 і основником, головою та диригентом співацького Т-ва "Боян" в році 1890. Його оперу "Купало" виставив уперше харківський оперний театр тому кілька років. 