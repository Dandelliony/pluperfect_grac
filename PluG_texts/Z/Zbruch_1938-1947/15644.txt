Роковини Шевченка та Котляревського.

Шевченковіана
Різьбар Манізер почав у своїх майстернях у Лєнінграді ліпити постать Шевченка для памятника в Києві. Роботу закінчить до 20. грудня. Постать з бронзи відлиють на лєнінградській фабриці мистецьких відливів. Закінчено вже виготовляти всі рисунки для архітектурної частини памятника.
Київські малярі-ґрафіки працюють над серією гравюр на тему "Життя та діяльність Шевченка". Частину малюнків з природи для гравюр зроблено в Каневі, в с. Шевченковому, в Переяславі. Деякі малюнки зроблять у Лєнінграді для композиції "Шевченко в Петербурзі".
Київський державний робітничо-колгоспний театр ім. Шевченка готує для ювілею спеціяльну вокально-літературну програму на матеріялах творів поста, а також ставить премієру "Марина" за мотивами Шевченкової поеми.
Чимало прогульок направляється до села Шевченкового, колишньої Керелівки. Та не так то легко дістатися туди: від залізничої стації Воронцово-Городище до Шевченкового 32 км. До районового центра села Ольшаної (характерно, що за часів царату село це звалося Ольшана, по революції назву його зукраїнізовано на Вільшану й так звано його ще до недавнього минулого, ну а тепер мабуть вирішено, що Ольшана безпечніше!). Ще можна доїхати, якщо пощастить знайти на дорозі вантажну машину з буряками чи вугіллям і вона погодиться підвезти, а від Вільшаної 7 км. до Шевченкового памятника треба йти пішки. Це так би мовити "позалаштункове" шанування памяти Шевченка.
Сторіччя від дня смерти Котляревського.
Бібліотека Академії Наук УССР зорґанізувала виставу літератури, присвячену памяті письменника. 10. листопада в приміщенні Київського Радіотеатру відбувся урочистий вечір, що його орґанізували Спілка совітських письменників та український радіокомітет.
Відчит про життєвий та творчий шлях Котляревського зробив науковий працівник Інституту української літератури Стебун. Вечір закінчився монтажем опери "Енеїда".
10. листопада відбулися святкові вистави "Наталки Полтавки" в Київській та Одеській опері та в багатьох театрах міст України та в пересувно-колгоспних театрах. Особливо урочисто пройшла вистава "Наталки Полтавки" в Полтаві, де участь у виставі брали артисти Литвиненко-Вольгемут і Донець. Перед виставою слово з приводу ювілею сказав Максим Рильський.
Навіть московська "Правда" вмістила про Котляревського статтю Давида Заславського, до деякої міри "українця" (він народився і виховувався у Києві і ще перед революцією працював в "Кіевской Мысли"). Заславський цілком пристойно пише, що Енеїду написано чистою багатою українською мовою, що вона багатьом відкрила істнування українського народу, що Енеїда й комедії Котляревського пробуджували любов до шляхотного й розумного українського селянина. Ну і зрозуміло підсилено підкреслює, що в цих творах нема й тіні націоналізму, нема протиставлення українського народу російському, навпаки це демонстрація братерства російського й українського народу.
Гадаємо, що хто читав, скажім Москаля Чарівника може бути теж іншої думки. А може хтось собі пригадає і з Енеїди ну хоч це:
Так вічной памяти бувало
У нас в гетьманщині колись...
Там славнії полки козацькі.
Лубенський, Гадяцький, Полтавський
В шапках було як мак цвітуть!
Як грянуть сотнями, ударять.
Перед себе списи наставлять
То мов мітлою все метуть!.. 