Україніка в Італії.

Місячник "Військового Ґеоґрафічного Інституту" у Фльоренції "Л. Універсо" рік XX. ч. 4, квітень. 1939 — XVII — містить розвідку проф. Лєо Маньіно п. н. "Українська кольонізація у східній Азії". Випущено її й окремою брошурою, великого формату, на прегарному папері (19. ст. друку з 15. образками та 2 мапами розміщення українців в Азії).
Автор подає історію кольонізації Далекого Сходу, висвітлюючи її багатим статистичним матеріялом. Зокрема зупиняється над суспільно-політичними причинами українського еміґраційного руху, подає характеристику української кольонізації та історію культурно-освітнього й політичного розвитку української далеко-східньої кольонії. Багато місця автор присвячує політичній боротьбі українців Зеленого Клина від 1917. р. по сьогодні. Про значіння тої української кольонії автор говорить таке:
"Політично-військове значіння, що його завтра може мати ця українська меншість, у Манджуко і на совітському Далекому Сході, дійсно велике і без сумніву Японія це дуже добре відчула. Українська акція в Манджурії спрямована нині для вдержання та підсилення всіх можливих звязків з українським населенням совітського Далекого Сходу, яке завтра зможе значно вплинути на розвій японської експанзії на ті землі. Бож не треба нам забувати, що військові бази Владивостоку, Благовіщенська й Хабаровська в цілості окружені територією з великим відсотком українців. Цей "клин", компактно занятий українським населенням, більш розвиненим культурно і ліпше зорґанізованим соціяльно від інших етнічних ґруп совітського Далекого Сходу, становить, разом з Японією та Манджуко, одну з життєвих сил для відбудови ґеоґрафічної мапи центрально-східної Азії".
Місячник "Іль Ляворо Поліґрафіко" з березня 1939 р. містить статтю п. Люіджі Контіні п. з. "Арте ґрафіка Україна" ("Українське ґрафічне мистецтво") Автор між іншим пише таке: "Перед українськими мистцями повстало по короткій перерві повоєнних років та самостійности їхнього краю подвійне питання. Перше — універсального характеру — оскільки воно обіймало всю їхню діяльність як мистців та патріотів. Друге — особливого характеру — оскільки воно вязалося з їхніми можливостями та відповідними вимогами. Яка зпоміж таких численних ділянок мистецтва могла б дати українцям можливість виявити назовні їхні здібности, вдержати горіння їх національного запалу й висловити їхні почування так, щоб його пізнало якнайбільше число земляків, та дозволила б гуртові мистців видобути з власної діяльности засоби до життя? Ґрафіка, що завдяки удосконаленню та продукції теперішніх технічних засобів надзвичайно збільшила свої можливости обороту й масового поширення, була найлогічнішою цариною діяльности для українських мистців, які зуміли витворити на цьому полі "дійсно глибокі й вартісні праці", що їх автор мав нагоду оглядати й подивляти на виставі української ґрафіки в Римі у червні 1938. р. Автор докладно оповідає про цю виставу і подає коротку характеристику творчости українських мистців, підкреслюючи традиційність, ориґінальність та однородність напрямних їх творчости.
"Л Европа Орієнтале" — річник XIX. ч. IV. за березень—квітень 1939. р. — двомісячний журнал "Інституту для Східної Европи" в Римі, містить рецензію проф. Л. Сальвіні на "Чотири шаблі". — Збірник східно-української прози. — (Видання "Українського Слова" — Париж, 1938. р.). Її вже надрукував був тижневик "Мерідіяно ді Рома" під наголовком "Одна українська антольоґія", про що ми вже свого часу подавали до відома українському громадянству.
(УПС. — Рим). 