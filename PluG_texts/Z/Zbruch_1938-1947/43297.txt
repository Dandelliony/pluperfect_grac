Про намогильні памятники і пошану героїв

Із похоронних звичаїв та пошани померших можна пізнати й оцінити характер різних народів.
Між селами Виженкою та Підзахаричем над Черемошем на Буковині є гора Береза, висока на 841 м., з могилою німецького вояка Адольфа Келлінґа. Підчас кожньої прогульки на Березі — а ходили ми туди кілька разів до року — все заставали на могилі Адольфа Келлінґа вінок із свіжих квітів... Це робило на мене сильне вражіння. Підзахарецькі дівчата напевно знали, який це вояк спочиває у тому гробі. Опісля бачив я на цвинтарі в містечку Турну-Маґурелє над Дунаєм, як гарно обкопували румунські ґімназистки гроби "єроілор, кизуць ин ризбой мондіял" (героїв, які полягли у світовій війні) і садили на них квітки... Мене цікавили прізвища тих героїв... Отже між ними не було ні одного румунського... Спочивали тут німці, мадяри, словяни і між ними наш земляк — Василь Ковалишин... Того самого року був я у Львові на стрийському цвинтарі, переміненому вже тоді на парк, де залишилась ще велика спільна могила, а на гробі високий дубовий трираменний хрест і з написом: 99 Russen... Німці вшанували память ворогів трираменним хрестом... Але хтось опісля скісне рамя на хресті відрізав... Таксамо на старому цвинтарі в Сяноці було 7 гробів старшин з 45. австрійського полку піхоти, якого баталіон стояв тут довгі роки залогою перед великою війною. На нагробниках старшин були таблиці з німецькими написами. І кілька років тому хтось ці таблиці з памятників позривав... Хто ж це такий? — Кого може колоти в очі трираменний хрест або німецький напис на хресті?... Чи ж це не "достойні" нащадки тих, які викидали колись Богданові кости із гробу? Чи ж це не ті, які розкидали могили наших поляглих героїв в нашому краю? Чи ж це не ті, які безчестили, руйнували і палили наші церкви на Холмщині й порозбивали домовини наших князів у соборі в Холмі?
___
Найстарші і наймогутніші з усіх нагробних памятників це напевно піраміди, свідки старовинної культури, памятники погаслих родів. Стоять вони могутні й непорушні до нині і зберігають память тисячеліттям. Старинні єгиптяни вірили, що помешкання живих це тільки дочасні оселі, а гроби померших це їх вічні доми.
___
На китайських цвинтарях бувають дорогоцінні памятники. І так на цвинтарі в Пекіні є величавий памятник на гробі архиєрея Баньченя, що його поставив свойому вірному приятелеві цісар Сень-Лунь при кінці XVIII. в. Цей памятник має форму восьмибічної вежі на 15 м. заввишки, яка вгорі стає щораз вужча; на самому її вершку видніє з чистого золота чепець, подібний до тіяри Далай-Лами. Також прегарний памятник є на гробі лицаря Су-Сін-Вана: складається з великої палати серед городу, що є частиною цвинтаря в Пекіні. Правдивою окрасою на гробі є дві великі черепахи з білого мрамору; на плечах черепах є великі таблиці, на яких є списані у трьох мовах: китайській, манджурській і монгольській — подвиги найславнішого лицаря і вожда "небесного цісарства" (Китаю).
Китайські цвинтарі дуже ориґінальні: кожний китаєць будує своїм рідним те, що їм за життя подобалось і не придержується ніякого стилю. Навпаки японські цвинтарі зі своїми рядами таких-самих памятників творять картину спокою та рівноваги. Лиш айни, реліґійна секта в Японії, творять тут виняток: вони ховають своїх мерців під розлогими деревами у глибоких лісах і дивляться добре, щоб не було близько ніякого гробу.
Звичай ставити обеліски на гробах є дуже давний, і нема сумніву, що він зайшов до нас із Азії. Це торкається також каплиць, що нераз находяться на европейських цвинтарях. Першу каплицю на гробі, яку знає історія, збудував коло 715. р. по Хр. перський шах Солейман коло села Местида в честь своєї матері. Ця каплиця спочиває на великанських стовпах з білого мармору; стіни її покривають прастарі знаки. Кілька років тому якийсь американець заплатив за неї велитенську суму грошей і перевіз її до Америки.
Славний памятник на гробі індійської цариці, Тай Магаль, коштував 40 міліонів марок. Але він є нічим супроти гробу короля Созі. Гріб цього короля складається з цілого ряду домів і святині. До властивого гробу ведуть сходи зі срібним поруччам, а двері гробу покриті плитами зі щирого золота. Із гробом получена дорогоцінна бібліотека, в якій находяться всякі книжки, що можуть навернути найбільшого безбожника.
В Альжирі є на гробі якогось паші (його імя вже забули) ще й нині каварня. Але заповіт того паші памятають добре, а саме: кожного, хто прийде на його гріб, мають погостити свіжою водою, кавою і тютюном. Із цього ориґінального заповіту повстала там каварня. Спонукою до цього заповіту було імовірно бажання жити все в памяті нащадків.
Ґебре Терне, предок богосів, невеличкого, але дуже інтеліґентного і меткого азійського народця, казав себе поховати в горах на розпутті з побажанням, щоб кожний богос, який переходитиме попри його гріб, кинув йому на могилу камінь. Таким чином згодом виросла на гробі Терке ціла камяна могила.
Гроби, покриті камінням, видко також на багатьох островах у південній частині Тихого океану. В Новій Каледонії повстали такі гроби з тієї причини, що хотіли мерців сховати перед пажерливістю людоїдів. І в Австралії клали на гроби велике каміння, бо й там жили колись племена людоїдів. Нема нічого сумнішого, як такі гроби, обложені камінням перед здичілими псами, дінґами, в Австралії. Так думають деякі подорожні, які бачили такі гроби у відомих австралійських "корчах".
Відомо, що індійські парси, багаті бомбайські купці, кладуть своїх мерців на плоских дахах. Негайно злітаються до них хижі супи і пожирають трупів до останньої кісточки. — Подібно, як парси, поступають також самоїди, які живуть на берегах Ледового моря. Самоїди кладуть своїх мерців на санки, прибивають їх деревяними кілками і залишають ці санки у сніжній пустині, де їх відвідують хижі птиці та вовки. Тому тіла померших щезають за кілька днів без сліду; таксамо самоїди швидко забувають своїх покійних, бо їм почуття побожности і память для рідних мерців чужі. Але ща це почуття побожности дуже живе в американських червоношкірих, подібно, як було колись у старинних єгиптян. У червоношкірих виглядають гроби ріжноманітно. У ботокудів гроби є коло хат, у яких жили іх батьки. Як мерця дуже любили й поважали, то його ховають таки в хаті, й її покривають усе кокосовими горіхами. Червоношкірі над Ріо Праде ховають мерців також у їх власних хатах та прикрашують їх величавими перами екзотичних птиць і ці пера відновляють щороку в день їх смерти. Червоношкірі не знають дорогоцінних памятників на гробах — зовсім навпаки індійці. І так у місті Сурате в Індії якийсь багатий купець записав своїм співгромадянам гарний став з постійно свіжою джерельною водою під умовиною, що серед того ставу вибудують йому гріб, що також і сталось. Таксамо анґлійця Лікса, фундатора астрономічної обсерваторії в Сан-Франціско, поховали в підвалинах великого телескопу, бо так собі цього бажав.
Гарні й ориґінальні є цвинтарі у могамедан. Стрункі кипариси шумлять над їх нагробними памятниками. На камяних памятниках жінок вирізьблені квіти, а на дівочих пуплянки. 