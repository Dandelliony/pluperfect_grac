Поклін Львова тіням Дениса Січинського

З приводу обох концертів з творів композитора дня 15 і 16 грудня ц. р.
Львів, 19 грудня.
Чи пам'ятайте часи Січинського?
Не про Двожака, не про Ґріга чи Римського-Корсакова, не про свіжий ще тоді ваґнеризм, вердізм чи брамсизм — а просто тільки про нашого домашнього Січинського мова!
Наша тодішня затишня австрійська Галичина. Сальони пан-отців та радників, повні точених, кретонами вибиваних меблів, на стінах побутові та мисливські образки, на столиках, окружених гуртком круглявих фотелів, плюшеві альбоми і родинних знимок чи видівок та в сатинових оправах з виблискуючими золотими берегами й яркобарвними написами свіжі ще збірники поезій Сильвестра Яричевського та Василя Пачовського про квіти й кохання — на ці часи останній крик галицького видавничого куншту!
"Діла" й "Свободи" голосили про бурхливі віча українських студентів львівського університету. "Комарі" й "Зеркала" розвеселювали неодного сміховинками на поляків, жидів, русофілів — батьки й матері навчали своїх дітей нових тоді бадьорих пісень, як "Не пора" і т.п.
А по селах, поміж гаями кирпатих верб, пригорблені хатини під почорнілими стріхами, при гостинцях старовинні довжелезні, широковороті коршми — володарки вбогих сіл!
Тай ще десь не десь, за поранковими димами з курних хат, в'ється заблукана, сумовита-пресумовита балаґульська пісня!...
Оце часи, коли вперш у нас прозвеніли оці пісні: "Як почуєш в ночі", "Із сліз моїх", "Розжалобилася душа", "Дніпро реве", "Даремне, пісне!"
Пісні-сльози — бо їхній Творець — дитя недолі. Як зрештою неодин, що в цих часах, де тільки бюро та титул давали право до життя, рвався "над гори до хмар", до ясних зір — щоб поломити собі крила об тверді скелі невідрадних буднів!
***
І оце останніми днями сила перед нами постать цього Пісняря-Многострадальника. В хоромах найбільш новітньої установи, якою наша країна в оці сорокові роки величається — в залі львівського Інституту Народної Творчости наші щокращі мистецькі сили склали поклін Минулому. Гарно оброблена й вичерпна промова д-ра С. Людкевича проклала поміст між сьогоднішнім і давнім, привела перед нас усі ті обставини, серед яких довелося творити нашому Пісняреві. Промовець скінчив — і ми вже думками в минулому. Наче щезла сучасність. І оце хор "Львівського Бояна" під керівництвом о. проф. С. Сапруна розпочинає програму. Зі струн фортепіяну обізвався ріторнель. "Скорше, скорше, ти синє море!". Це невольницька пісня з позабутої опери "Роксоляна". Для більшости слухачів твір незнаний — але звучить, як щось знайоме. Той самісінький Січинський, як його знаємо з оцих уже давно проспіваних пісень — той самісінький його смуток, тіїж питомі йому сполуки акордів. А керівник хору, вже вкритий заслуженою славою з часу Лисенківського фестивалю хорів, показав ще раз свою володарську руку — добув нею із цього стогрудого орґану сильно зістроєний та мов добра сталь, пружливий звук. Молодий піяніст Север Ярослав Сапрун доповнив своїм достроєм гарний музичний образ. І ще "Пісне моя!", давно-давно не співане — де "з кожною строфою, з кожною нутою" капають сльози над поетовим і всенароднім горем — та "В'язанка народніх пісень", оцих сердешніх укоханих старогалицьких пісень, чистих, непорочних, як та Маркіянова "сльоза в долоні Серафима" і неодин "поступовик", що признавав тільки те гарним, що "емоційне", а глузував собі з "бабської плаксивости" наших старих пісень, таки мусів при цих звуках заломитися в своїй критикантській зарозумілости й радо-не-радо признати, що чейже наші батьки й діди, хоч як биті неволею, уміли таки творити нев'янучі жемчуги краси! А ось і проф. М. Сабат-Свірська, завжди охоча до нашої давньої пісні, записана вже цілим рядом похвальних виступів на естраді і в радіо зі старогалицькими піснями. "Не співайте мені сеї пісні" — оці слова Лесі Українки, що до них справді ніхто після Січинського не важився писати нової музики, яка вспіла би виперти тамту. Тут співачка вповні в свойому питомому стилю. Проф. М. Колесса зі своїм хором "Бандуристом" виконав оцю колись таку обов'язково-репертуарну пісню всіх чоловічих хорів: "Даремне, пісне". Пісня, що так часто в нас падала жертвою невмілого ритмування точкованих вісімок і з такими схибленими рисами втерлася була в поколіннях, нараз у зразковому, просто педантичному виконанню зазвучала наче щось зовсім нове. Найбільша розміром й хоча не найдосконаліша формою, але цікава неодною своєю подробицею кантата "Лічу в неволі" в виконанню "Львівського Бояна" під проводом о. проф. С. Сапруна й з фортепіянним достроєм п. С.Я. Сапруна показала ще раз гарні прикмети хору та його невтомимого керівника. Тенорове сольо п. Гр. Лукова виказало цінний голосовий матеріял, що сягає аж до високого "б", та над цим матеріялом якраз тому, що він такий багатонадійний, треба ще дуже багато попрацювати. І ще одна солістична сила — маестро Зенон Дольницький трьома піснями "Як почуєш в ночі", "Фіналє" та "Із сльоз моїх" зложив квіти на якомога найгідніше тої міри співака. А.Є. Курилови-Чапельська достроювала своїм фотепіянним партом правдиво по-мистецьки до всіх сольових співів. Тільки вступний pіторнель пісні "Як почуєш в ночі" взято за повільно супроти решти пісні. Хор "Сурма" під проводом дир. О. Плешкевича показав знову три мало відомі пісні нашого композитора: "Нудьга гнітить" у мінорному, такому притаманному для Січинського характері, "Коби", націховане впливами німецького лідергафлевого сентименталізму й огнисте, бальоре, сокільське "Над гори до хмар!" Пригадалася давня, довоєнна "Сурма", оця симпатична плекальниця наших старих чоловічо-хорових традицій у пісні та — в товариському життю, дишучих ще дев’ятнадцятим століттям у гарному розумінню цього слова. На кінець з’єдинений хор "Сурми" й "Львівського Бояна" під повним юнацького вогню проводом проф. Є. Козака й з достроєм п. С.Я. Сапруна виконав перлину всіх мішаних хорів Січинського — "Дніпро реве". І грізні "форте й ніжні "піяніссіма" цього твору мали ціхи тої ширини стилю, питомої нашому дириґентові. Є у нього фактично деякий нахил до драматизму. І тут зазначилася гарна сольова партія — милозвучний баритон "сурміста" п. Стецури в середній гармонічно цікавій частині кантати. Кінцева частина твору з оцим високонастроєвим вступом хору "а-капелля піяніссімо" сильно нагадує кантату "П’ятий травня" Беліоза, де скрізь панує той сам ритм, що саме тут о слів "Ах та журба" (Тойже ритм відомий нам теж і з багатьох важних місць Ваґнерового "Летучого Голяндця"). Після скінчення концерту публіка розійшлася в цьому гарному настрою, який дає кожна пригадка нашої музичної бувальщини.
Д-р Борис Кудрик 