Енергійніше використовувати поклади місцевої сировини

Перша обласна партійна конференція врахувала наявність великих покладів місцевого палива та іншої сировини і зобов'язала партійні організації добитися всебічного розвитку добування вугілля і торфу з тим, щоб забезпечити повністю Львівську область місцевим паливом, а також широко почати використання інших природних багатств.
По нашій області видобувається тепер вугілля і іншої місцевої сировини набагато більше, ніж добувалось на цій території за часів капіталістичної Польщі. Проте, здобуте треба розглядати як початок боротьби за потужну паливну базу і будівні матеріали. Потрібно збільшити паливний баланс нашої області за рахунок розробки покладів місцевого палива. А для цього у нас є сприятливі умови, є потужні запаси природних багатств. Геологорозвідчі роботи, проведені недавно за дорученням Облпаливпрому, дозволили почати розробку нових покладів бурого вугілля. Вже закладають 8 штолень з річною потужністю понад 200 тисяч тонн.
Шахти Облпаливпрому в цьому році здобули понад 20 тисяч тонн вугілля. Однак не всі шахтоуправління виконують плани видобутку. Козаківське шахтоуправління звикло з невиконанням державних планів вуглевидобутку, заборгувало сотні тонн палива. Квітневий план тут виконано на 71 процент, провалюється і травневий план.
Про абсолютно незадовільну діяльність тресту "Львівшахтобуд" вже сигналізувала наша газета, але в закладанні нових штолень не виконано і п'ятої частини плану будівництва. Видобули кілька сот тонн вугілля поганої якості, а тільки на управлінські видатки розбазарили понад міліон карбованців. Навряд чи треба доводити, що далі не можна терпіти такого стану. Керівники тресту повинні відповісти за зволікання видобутку вугілля, за зрив державних планів.
Зовсім незадовільний розмах робіт на добуванні покладів важливого місцевого палива — торфу. Весною за певною групою обласних господарських організацій закріплено понад 7 тисяч га торфовищ. Це обстежені і цілком придатні для розробок площі. Тільки в Одеському районі і біля Рави Руської є понад 4 тисячі га прекрасних торфовищ. Облпаливпром для розробки одержав під Львовом, біля с. Рясна Руська і в Одеському районах 1.350 га торфовищ. Облпромрада одержала у Винниківському і Одеському районах — 950 га, облпромбуд — 650 га і т. д. Проте, видобуток торфу ці організації по суті не починали.
Таксамо облвиконком задоволив прохання спиртотресту про відведення 2.500 га торфовищ для розробки. І тут нічого не зроблено в справі створення паливних резервів для спиртозаводів. В чому справа? Секрет виявляється, надто простий. Господарники "Спиртотресту" і облпромбуду ховаються за ширмою відсутності торфорізальних машин і нічого не роблять, щоб створити бригади по видобутку торфу, застосовуючи нескладні місцеві знаряддя. Вони нічого не зробили в справі прорізання на торфі осушувальних канавок. На такій же позиції стоять деякі керівники районів, що вичікують палива з інших місць і не розробляють торфовища на території району.
В Бібркському районі є 600 га торфовищ. Секретар райкому КП(б)У тов. Черепенко і голова райвиконкому тов. Губа запевняють, що цього природного палива цілком вистачить для того, щоб місцева промисловість працювала роками безперебійно. А на видобуванні торфу тепер працює 4 робітники. Хіба це можна назвати боротьбою за місцеву паливну базу? Очевидно, що і тут всі надії покладають на прибуття торфорізальних машин.
Можна назвати десятки забутих торфовищ в Куликівському, Городокському, Велико-Мостівському інших районах. Біля с. Рогізно, Яворівського району, селяни з власної ініціативи почали копати торф, проте районні організації нічого не зробили, щоб планово видобувати місцеве паливо. Більше того. Голова Львівського райвиконкому тов. Середа в цій справі став на явно неправильний шлях, дезорганізуючи набір робочої сили на розробку торфу.
Якщо додати до всього цього те, що окремі організації свої розрахунки будують на занижених планах видобутку торфу — стане ясним: рішення облпартконференції про паливну базу ряд господарських організацій виконують неохотно, зі скрипом.
Майже в кожному районі є невичерпні природні запаси іншої місцевої сировини. Цілком можливо почати інтенсивну розробку баластних матеріалів, які так потрібні для ремонту шосейних шляхів і реконструкції залізничої колії. Облшляхвідділ навіть одержав від держави кредити на освоєння і дальші розвідки кам'яних кар'єрів. Але освоєння кар'єрів йде дуже повільно. По шляху Львів—Тарнопіль є кар'єри біля Лядок — Золочівського району, Словіта — Глинянського району і Мітулін — Краснянського району. Облшляхвідділ не починає на них добування каміння, бо шлях на Тарнопіль повинен ремонтувати Ушосдор. Точиться безпринципна міжвідомча гризня. Облшляхвідділ діє за прислів'ям "і сам не гам і другому не дам"... Зовсім не починає розробку своїх 4-ох кар'єрів Облпромрада.
Є багато природних багатств, які можна і слід використати для виробництва товарів широкого вжитку. А цього якраз не відчувається у багатьох місцях.
Взяти, наприклад, Жовквівський район. Тут є багато корисних копалень. Тільки біля с. Глинське є поклади жовтої глини, вугілля, каміння і вапна. В селі є багато кваліфікованих гончарів. Можна створити артіль по виробленню продукції з глини. На сьогодні ж в селі ви знайдете тільки кілька кустарів — одинаків. Створення артілі стримується... через відсутність глазуру. В селі стоїть на консервації фабрика мінеральних фарб. За те, кому володіти фабрикою довгий час між собою сперечались облбудмат і облмісцевпром. Останній переміг, вирішив створити комбінат і на цьому рішенні надовго, видимо, застряв. В цьому ж районі в с. Добросин давно можна створити паркетну фабрику, поки ж триває одне листування.
Серед населення західних областей України своїми виробами з дерева славились яворівські майстри, їх формально об'єднали в артіль і... забули. Сировини в районі величезні запаси, можна видавати на ринок предмети широкого вжитку. Артіль працює без плану, люди роблять по своїх хатах, а в результаті мізерна кількість продукції.
Слід нарешті, покінчити з триваючою недооцінкою невеликих підприємств місцевої промисловості. Адже факт, що націоналізовані 48 тартаків не використовується і на половину своєї потужності. Більшість цегелень теж стоїть — господарські і кооперативні організації видимо вичікують якоїсь спеціальної директиви, щоб почати виробництво цегли. А будівельний сезон саме тепер в розпалі. Треба використати повністю природні багатства. Тоді можна буде не тільки задоволити потреби області паливом і товарами широкого вжитку, а й створити міцні господарські резерви.
С. Єзєрський 