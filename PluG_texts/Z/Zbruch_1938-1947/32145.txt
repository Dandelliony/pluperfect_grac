Нові програми навчання

З другого півріччя навчального року всі школи західних областей України перейшли на нові радянські учбові програми. Під час зимових канікул була проведена велика підготовна робота. У Львові відбулась перша конференція учителів: по районах — наради, на яких учителі ознайомилися з радянськими програмами навчання, обговорили плани роботи шкіл.
Тепер з усіх районів області надходять повідомлення про запровадження радянської системи освіти і організації нового шкільного режиму. Народні школи першого ступеня замінено згідно інструкції Наркомосу, на початкові школи, народні школи другого і третього ступеня перетворено на неповні середні школи, гімназії і загальноосвітні ліцеї реорганізовано в середні школи з десятирічним навчанням. Неповні середні школи — семирічки утворено головним чином у селах. По містах і містечках дітей охоплюють 10-річним навчанням.
В зв'яжу з тим, що навчальні програми радянських шкіл є набагато ширші ніж шкіл колишньої шляхетської Польщі, виникла потреба перевести учнів гімназій і народних шкіл до нижчих класів радянської школи.
В середніх школах скасовано навчання латинської мови. В нових програмах особливу увагу звернуто на вивчення української і російської мов, літератури та історії народів СРСР. Значно більше часу, в порівнянні з програмами колишньої школи, відведено на вивчення математики і природознавчих наук.
Враховуючи національний склад учнів і бажання батьків, щоб діти вчилися рідною мовою, в багатьох школах навчання переведено на українську мову.
У старших класах середніх шкіл запроваджується вивчення однієї з іноземних мов. Тепер комплектуються учительські кадри по викладанню німецької, англійської і французької мов.
У Львові і районах області утворено методичні кабінети. Їх завдання — ознайомити педагогів з досвідом радянської школи та допомогти застосувати його в педагогічній практиці.
Під час реорганізації шкіл і планування роботи особливу увагу звернено на позакласну і позашкільну роботу учнів. В більшості шкіл організовано різні гуртки художньої самодіяльності учнів і учителів. 