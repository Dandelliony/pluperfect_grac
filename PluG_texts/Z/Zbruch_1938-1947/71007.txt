За нове ремісниче покоління

Львів, 21 вересня.
Справа нового ремісничого покоління, яке зуміло б піддержати безпереривний розвиток ремесла, незвичайно важлива. Та про те не всі доцінюють вагу цього питання. Ще сьогодні подибуємо чимало таких батьків, які вважають, що ремісницький фах — це фах який понижує і не приносить добрих зарібків. Тому то і багато таких батьків за всяку ціну стараються примістити своїх дітей у загально-освітніх школах або у переповнених уже торговельних школах, коли тимчасом ремісницькі школи, чи навіть ремісницькі варстати в окремих підприємствах ждуть на своїх учнів.
Зокрема треба відмітити несправедливі упередження, які батьки мають до ремесла, що вимагає відбуття звичайної термінаторської практики. Багато в цьому вини минулого, коли то молоді хлопці, термінуючи в того чи іншого ремісника, жили направду нужденно і виконували важку працю; це до сьогодні декого відстрашує від так званого терміну у ремісника. А тимчасом треба звернути увагу, що не тільки ґімназія, чи фахова школа потребує мати своїх учнів, але й потребує його також звичайний ремісницький варстат, який в системі зорґанізованого ремесла займає важливе місце. Треба звернути увагу, що в сьогоднішніх часах умови вишколу ремісницького учня докорінно змінилися. Маємо сьогодні безліч різних ремісницьких варстатів, чи промислових підприємств, в яких молодь, неохоплена дальшим шкільним навчанням, може знайти для себе цікавий і корисний варстат праці та здобути собі добрий фах. Взяти б тільки такі ділянки промислу чи ремесла, як кравецтво, білизнярство та капелюшництво, ткацтво, трикотарство і т. п., щоб пригадати скільки то фахів, не важких для праці, можна собі засвоїти і мати з них гарні доходи тимбільше, що всі вони майже були донедавна виключно доменою жидів.
Цих кілька завваг повинні добре взяти собі до уваги і батьки і діти, зокрема ті, що бажають здобути собі відповідний фах. Можливостей працювати і заробляти — сьогодні дуже багато. Треба тільки хотіти працювати і рішитися на вибір звання. 