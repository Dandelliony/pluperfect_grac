Московський процес – Еспанія

Зізнання останніх обвинувачених у московському процесі
ДАЛЬШІ ЛІКАРІ, ЩО ВБИВАЮТЬ СВОЇХ ПАЦІЄНТІВ. В середу рано зізнавали дальші лікарі. Проф. Плетнєв твердить, що 1936 р. Яґода мусив його вбити Менжинського і Ґорького, погрожуючи обвинуваченням у протисовітській діяльности. Лікарі позбавили життя Горького і Куйбишева без ніяких трутин ані за великих доз ліків, лише лікуючи їх зле. На запит прокуратора Плетнєв заявляє, що не зробив скарги на Яґоду, бо цеж був всемогутній шеф ГПУ.
Казаков також обтяжує Яґоду і признається, що на його приказ убив Менжинського т. зв. "лізате" — лікарським препаратом що його сам винайшов.
Максімов признався, що на домагання Яґоди і Єнукідзе взяв участь в замаху на Куйбишева: лікував його зле, підчас серцевих атак спізнювався з помічю.
Опісля прочитали лікарську експертизу, яка потвердила акт обвинувачення.
Виясненням Розенгольца про талізман, який при ньому найшли агенти ГПУ, закінчилася розправа. Дальше процес йтиме при замкнених дверях.
У пятницю або суботу проголосять присуд.
Бритійський премієр Чемберлен дементує ревеляції московського процесу.
ЩЕ ОДИН ВІДГУК. Один з послів бритійської палати громад вніс інтерпеляцію у справі зізнань обвинувачених у московському процесі, з яких виходило, що деякі бритійські політики та розвідка ("інтелідженс сервіс") підтримували контакт зі совітською опозицією.
Прем. Чемберлен заявив, що зайвим булоб запевнювати парлямент, що те все видумки, в які ледви чи хтось вірить. Зізнання на московській судовій салі шкодять взаєминам між обома державами.
Відомий француський діяч і вчений Альфред де Монзі помістив у „Матені“ вступну статтю, в якій заявляє, що не вірить самообвинуваченням Христіяна Раковського свого приятеля, якого знає тридцять років. Хоч він не погоджувався з поглядами Раковського, проте на підставі такої довгої знайомости може якнайрішучіше ствердити, до яких учинків він був здатний. А де Монзі був колись французьким послом у Москві і добре орієнтується у російських справах.
Еспанські червоні літаки бомбардували бритійські кораблі, що рятували залогу кружляка "Балєарес". На вчорашньому засіданні бритійської палати громад порушено напади еспанських літаків на бритійські контрторпедовці, що рятували залогу зторпедованого національного кружляка "Балєарес".
Представник уряду заявив, що бритійський уряд уважає цей інцидент дуже поважним, тому вислав протест до Барсельони.   