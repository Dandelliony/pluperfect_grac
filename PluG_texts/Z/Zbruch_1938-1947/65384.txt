Д-р Людкевич у Ярославі

Музичні круги та визначніші громадяни Ярослава пережили 8. ц. м. милі хвилини зустрічі з визначним музиком, педагогом і композитором, д-ром Станиславом Людкевичем, уроженцем Ярослава, що приїхав зі Львова відвідати підчас свят своїх рідних та знайомих.
У кімнатах УДК зявилося 16. осіб, представників громадян Ярослава. При скромно заставленому столі привітав гостя голова УДК д-р І. Черкавський, висловлюючи радість громадян Ярослава, що можуть вітати в себе визначного уроженця оцього міста, що його оснував князь Ярослав Мудрий, а яке з успіхом виконує свою місію тут поза Сяном. Промовець висловив надію, що й багато громадян піде слідами д-ра Людкевича, щоб і від себе додати щось до скарбниці загально-українського дорібку. Зокрема музичні круги Ярослава вже мають своїх видатніших представників. Для заокруглення музичних студій у Відні перебувають під цю пору ярославяни: челіст Дуда і скрипак Чижик. Перед німецько-польською війною існував у Ярославі Музичний Інститут, у якому виховували нашу музикальну молодь оба згадані музики разом із п. Витвицькою-Слквинською, при видатній допомозі інж. Кашубинського та проф. Гнатюка.
У відповідь на привітання д-р Людкевич заявив, що він мило заскочений таким сердечним прийняттям та що він, працюючи в музичній ділянці, робить тільки те, що вважає своїм обовязком. Опісля поділився він споминами про початки своєї музичної діяльности в Ярославі та згадкою про кошмарне минуле, що його пережили українські музичні кола під большевицьким режимом у Львові.
У симпатичному настрою і щирій гутірці, в якій спомини з молодих років чергувалися з вражіннями з недавно минулого, привели приявні час до 9-ої год. вечора.
М. П. 