◦ ◦ ◦ ◦ ◦ ◦ ◦

Попередження Ганді англійському урядові
ЛОНДОН, 7. (ТАРС). Газета "Дейлі Геральд" повідомляє, що Ганді опублікував попередження англійському урядові, в якому говориться: "Конгрес не має наміру безконечно чекати задоволення вимоги про створення національного уряду. Терпінню Конгресу є край. Збільшується підозріння, що англійський уряд має намір використати наше терпіння з тим, щоб знищити заходи, намічені Конгресом, і навіть розігнати Конгрес. Якщо ці пропозиції виправдаються, то ніщо мене не вдержить від заклику до громадянської непокори".
Чутки про наступну відставку уряду Петена
НЬЮ-ЙОРК, 7. (ТАРС). Як передає агентство Юнайтед Пресс, в англійських дипломатичних колах одержані відомості про те, що уряд Петена найближчим часом може вийти у відставку.
Заява Уеллеса
НЬЮ-ЙОРК, 6. (ТАРС). Як повідомляє вашінгтонський кореспондент агентства Ассошіейтед Пресс, заступник державного секретаря Уеллес заявив 5 серпня на пресс-конференції, що він вивчав пропозицію генерала Першінга про посилку американських есмінців в Англію.
Англійські повідомлення
ЛОНДОН, 7. (ТАРС). Англійське морське міністерство повідомляє, що на тральщику "Кампіна", який затонув, загинули 10 матросів і 1 офіцер, 3 матроси поранені. На тральщику "Крестфлаубр", про потоплення якого було також оголошено, загинули два матроси і один офіцер. П'ять матросів поранені.
ЛОНДОН, 7. (ТАРС). Агентство Рейтер передає офіціальне комюніке, опубліковане в Каїрі, в якому говориться: "4 серпня ворог почав наступ на британське Сомалі, одночасно трьома колонами. Одна колона просувається в напрямі Одуєйн, друга — в напрямі Ергейса і третя в напрямі Гара-Гара. Англійські наземні і повітряні сили чинять опір просуванню ворога".
ЛОНДОН, 7. (ТАРС). В комюніке англійського міністерства авіації вказується, що в ніч на 6 серпня англійські бомбардувальники зробили наліт на воєнні об'єкти в Голландії і Північній Німеччині, в тому числі на воєнні об'єкти у Вісмарі, Кілі і Гамбургу. Бомби були скинуті також на товарні склади в Гаммі, аеродроми Схіпхол (Голландія) і на острові Боркум. Всі бомбардувальники повернулись на свої аеродроми.
Повідомлення про воєнні дії в Європі і Африці
Зведення верховного командування німецької армії
БЕРЛІН, 6. (ТАРС). Німецьке інформаційне бюро передає таке зведення верховного командування німецької армії: "Німецький підводний човен потопив три озброєних ворожих торгових пароплави загальною водотоннажністю в 16,873 брутто-регістрових тонн. Ці пароплави ішли в супроводі посиленого патруля.
5 серпня над Ла-Маншем знову відбулися повітряні бої, в яких німецький розвідувальний літак збив 2 англійських винищувачі. 6 інших ворожих винищувачів також були збиті в повітряному бою. В ніч на 6 серпня німецька авіація зробила наліт на кілька англійських портів. Англійські літаки вночі літали над північно-західною Німеччиною і скинули бомби, заподіявши незначних пошкоджень. Людських жертв нема.
Загальні втрати англійського флоту за час з 9 по 31 липня, не рахуючи втрат від мін і пошкодження суден, становлять 679.324 брутто-регістрових тонн. З початку війни противник втратив в результаті бойових дій німецького військово-морського флоту власні або торгові пароплави, які обслужували його, загальною водотоннажністю в 3.725.547 брутто-регістрових тонн, в результаті дій німецького військово-повітряного флоту — в 1.261.313 брутто-регістрових тонн, всього — 4.986.860 брутто-регістрових тонн. Крім того, з початку війни військово-повітряний флот Німеччини пошкодив торгові судна противника загальною водотоннажністю приблизно в півтора млн. брутто-регістрових тонн.
БЕРЛІН, 7. (ТАРС). Німецьке інформаційне бюро передає таке зведення верховного командування німецької армії:
"Німецький воєнний корабель потопив ряд ворожих торгових суден загальним тоннажем в 30.000 регістрових брутто-тонн. Наші літаки бомбардували аеродроми в Тайнмут (коло Ньюкестля) і Сент-Етені (в районі Кардіффа), а також скинули бомби на авіазаводи Віккерс-Армстронг в Честері (на південь від Ліверпуля) і на воєнні заводи в Суенсі. Англійські літаки в ніч на 7 серпня зробили наліт на Голландію і західну Німеччину, скинувши бомби в різних місцях. Бомби не заподіяли істотної шкоди.
Болгаро-угорсько-румунські відносини
БУДАПЕШТ, 6. (ТАРС). Майже кожна будапештська газета від 4 серпня містить по 2-3 і навіть по 4 антирумунські статті.
Газета "Уй Мадьяршаг" вважає, що насамперед повинно бути відновлене право, порушене Румунією 22 роки тому, коли вона перейшла демаркаційну лінію. За наявними до цього часу ознаками, продовжує газета, "Румунія не хоче визнати неправильність своєї політики і займається інтригами". Газета "Мадьяршаг", обвинувачуючи Румунію в дворушництві заявляє, що, проводячи цю політику, вона може втратити все. Газета "Немзеті Уйшаг" говорить про двоїстість політики Бухареста, заперечуючи проти наміру Румунії насамперед договоритись з Болгарією, а потім лише вступити в контакт з Угорщиною. Газета вимагає спільного розв'язання обох проблем.
СОФІЯ, 6. (ТАРС). Румунський посол в Югославії Кадере, який знаходиться в Софії, мав 4 серпня тривалу розмову з міністром закордонних справ Поповим. За непідтвердженими чутками Кадере був прийнятий також царем Борисом. В добре поінформованих журналістських колах твердять, що переговори керівників болгарського уряду з румунськими представниками уже привели до певних результатів. Вказують, що нібито досягнута угода про передачу Болгарії всієї південної Добруджі за винятком кількох сіл.
При цьому Болгарія ніби пред'явила вимогу про відшкодування заподіяних їй за чає румунської окупації Добруджі збитків у розмірі 18 міліардів лев. Румуни з свого боку пред'явили вимогу про відшкодування витрат, зв'язаних з будівництвом шляхів, мостів і іншими заходами в Добруджі. Ця сума трохи перевищує суму, яку вимагає Болгарія.
ЛОНДОН, 6. (ТАРС). Бухарестський кореспондент агентства Рейтер повідомляє, що в той час, як переговори між Румунією і Угорщиною в питанні про Трансільванію тривають, лідери "Залізної гвардії" заявляють, що вони перестануть підтримувати своїх представників в румунському кабінеті, якщо Трансільванію віддадуть Угорщині. 