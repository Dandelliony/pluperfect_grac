Шукайте багатства надр

Партія і уряд приділяють велику увагу вивченню і використанню природних багатств. В 1939 році при Раднаркомі СРСР був утворений Комітет у справах геології для широкого і планомірного вивчення надр землі. Тепер десятки тисяч інженерів-геологів і техніків провадять геологічні дослідні роботи в різних районах країни. Провадиться ця робота і в західних областях України.
Постановою РНК СРСР в січні цього року утворено Львівський відділ геологічного управління УРСР, що провадить геологічні дослідні роботи в районах: Рава-Руська, Золочів, Коломия та Кременець.
Ці чотири партії ведуть досліди бурого вугілля, потрібного для опалення підприємств, установ та житлових будинків. Уже тепер видно, що в наслідок проведення цих робіт буде досліджено і здано в експлуатацію біля 3 міліонів тонн вугілля. Крім цих робіт, в цьому році відділ організовує ряд інших додаткових геологічних партій.
Проте, треба сказати, що темпи геологічних дослідів ще далеко не задовольняють поставлених вимог.
Щоб в найкоротший строк вивчити і знайти корисні копалини в західних областях України, потрібна велика допомога партійних і громадських організацій та широких мас населення.
Ми вже маємо товаришів, які допомагають нам в цьому. Секретар Любачівського РК КП(б)У тов. Наріжний повідомив про наявність залізної руди в районі м. Лю6ачева. Під час перевірки виявилось, що ці руди (лімоніт) мають велику кількість заліза. Тут буде проведено геологічні досліди з метою виявлення кількості та якості руди і умов її використання.
Тов. Івайський Г. І., мешканець с. Гастружець, Крукеничського району, Дрогобичської області, повідомив про наявність залізної руди, цинку та гірного воску в с. Острожець цього ж району. Ці знахідки нами будуть перевірені в найкоротший строк.
Крім цього, від різних організацій надійшли до управління заяви про наявність мідної руди (малахіт і азуріт) поблизу с. Городниця над Дністром. Вона є також і поблизу села Іване Золоте, Заліщицького району, Тарнопольської області. За попередніми даними, ці руди мають від 5—20 процентів міді.
Є й марганцеві руди поблизу с. Жаб'є, Станіславської області, молібденові руди (м. Класово, Сарненський район, Ровенської області), олов'яний камінь і поліметалічне оруднення в районі м. Трускавець і Помірки, Дрогобичської області.
Маючи попередні геологічні дані, можна сказати, що територія західних областей України має великі корисні копалини різного призначення. На жаль, вони ще не вивчені і не досліджені. Над цим зараз ми і працюємо.
К. Ліхачов начальник Львівського відділу геологічного управління УРСР.
П. Томкович старший інженер. 