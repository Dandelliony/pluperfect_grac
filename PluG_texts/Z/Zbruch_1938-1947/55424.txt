Краєвий Інститут Народної Творчости

Його завдання та значення для українського громадянства
Українське народне мистецтво — це духові ціннощі української нації, що здобули собі признання в цілому культурному світі. Українська народна пісня, поезія, килими, вишивки, писанки, різьба, прегарні народні обряди і звичаї ставлять українську націю на належне їй місце серед народів світу.
Українське народне мистецтво є не тільки нашими національними гордощами і джерелом нашої моральної сили, але воно є теж найкращим доказом безмежніх творчих сил українського народу. Захланні сусіди не вдоволялися тільки матеріяльними багатствами українського народу, але обкрадали його теж і з духових надбань. І Москва і Польща нахабно подавали на багатьох світових виставах експонати українського народного мистецтва за свої.
Від ударів німецького меча розвалилась брехлива Польща, і валиться московська потвора, що намагалася розложити українське народне мистецтво знутра. Адже всім відомо, як повставали "народні твори" радянської дійсності. Народну музику засмічували балалайками, гармошками, вишивку заступали "рубашками", народну пісню "масовою" піснею. Проте знищити народного мистецтва не вдалось і національна відрубність хочби в пісні, вишивках і т. п., не зважаючи на постійну загрозу "контрреволюції", позначалася навіть у найгірші часи большевицьких репресій.
Щоб допомогти розбудові розвиткові українського народного мистецтва, зорганізовано у Львові Краєвий Інститут Народної Творчости, якого завданням є не тільки опікуватися нашими мистецькими установами та давати їм поради, але при допомозі мистецької самодіяльности відбудувати справжню українську національну культуру, як по формі, так теж і по змісту. Большевики відмежовувалися китайським муром від впливів західної культури. Краєвий Інститут Народної Творчости ставить своїм обов'язком зазнайомитися з народною творчістю західної Европи, зокрема з творчістю німецького народу і кращі зразки перенести, відповідно обробивши, на терен української мистецької самодіяльности. Організаційна схема КІНТ розподілена на VI груп-кабінетів.
І загальний кабінет керує всією роботою Інституту на підставі показників Головної управи т-ва "Просвіта". Цей кабінет, яким керує директор, має адміністраційний, педагогічний апарат та допоміжні зразкові колективи. Крім цього слід відмітити такі допоміжні уладження, що ними диспонує Інститут, а саме: бібліотека (нотна, научна, театральна, загальна), костюмерня, в якій випозичають костюми, реквізити, майстерня (з малярською робітнею, з майстернею народних інструментів), видавництво для хорів, орхестр і театрів.
Крім загального кабінету працюватимуть ще такі кабінети: музичний, театральний, хореографічний, викладного мистецтва, етнографії та літератури.
Ось так зарисовуються в загальному пляни праці Краєвого Інституту Народної Творчости. Побажати б, щоб наші організації, які вестимуть у майбутньому всю працю під проводом "Просвіти", вже тепер, заки ще не наладнана комунікація у краю і відповідні зв'язки, почали свою роботу повним темпом і використовували якслід таке багатство засобів (6000 костюмів, майстерні декорацій, бібліотека), що ним диспонує Краєвий Інститут Народної Творчости. Праця самодіяльних гуртків, хорів, диригентів, танцюристів, збирачів фолькльору не повинна спинюватися ні на мент. Скарбницю духових надбань українського народу слід використати якнайкраще, саме для добра і слави української нації. 