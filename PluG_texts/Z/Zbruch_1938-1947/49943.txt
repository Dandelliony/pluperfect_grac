Праця і рекляма

Вчора помістили ми звіт про суботнішні загальні збори нашої фінансової централі — "Українбанк". Перед нами лежить друковане річне звідомлення з його діяльности за 1940 рік. При його читанні пересуваються перед нашими очима образи ще з часів перед війною, коли по цей бік Сяну і Буга не можна було українцям створювати майже ніякого орґанізованого господарського життя. На ніякі збори не було тоді дозволу, а навіть за припадкові сходини можна було наразити ся на кари. Тому не диво, що хоч життя невгавало й домагалося своїх прав, мало котрій установі вдалося повстати й розростися під національним прапором.
Тому також не могли розвинутися українські кредитові установи. На всіх 25 істнуючих українських кредитівок на цих землях було тільки вісім менше або більше чинних. Зате легко можна було основувати в українських селах польські кредитівки, тим більше, що вони могли діставати всілякі полекші, навіть більші, ніж їх мали польські села. Однак українське населення не йшло на те, бокувало від такої добродійности, воліло жити без них.
І за 20 років удалося полякам заложити у чисто українських селах тільки 17 таких польських кредитівок. Але й вони не розвинули якоїсь більшої діяльности, вкінці засмітилися.
Такий був стан українських фінансових установ на тих українських територіях, де жило 750.000 українського населення. Так було також з іншими господарськими орґанізаціями.
Та часи змінилися з хвилиною, як прийшла нова влада. Уже перший рік нашого господарського життя серед нових обставин виказав велику тугу до орґанізованости. Накращим доказом є те, що впродовж не сповна року від приходу нової влади виросла повна тисячка торговельних кооператив з десятьма повітовими кооперативними орґанізаціями й із УГАС-кою як їх централею. На цілому кооперативному фронті закипіло життя і прокинуло навіть сонних-несвідомих. Ростуть також по містах і містечках самостійні господарські підприємства.
Одночасно з розвитком цих перших орґанізацій, виринула потреба фінансової обслуги кооперативних і інших господарських підприємств. На цілому українському терені по цьому боці Сяну і Буга відзивалися голоси, щоб створити кредитову централю.
За це діло взявся на домагання господарських кооперативних і некооперативних кругів "Народній Дім" у Ярославі, коли дістав від кооперації запевнення належних уділових вкладів. Бо люди до тієї праці були, а не було в цій установі потрібних капіталів. З днем 1. січня 1940 р. мав Народній Дім всього 4.412 зл. уділового капіталу, 5.899.79 зл. запасного фонду і 6.164.68 зл. ощадностевих вкладок. З цим годі було йти в край.
Але коли представники кооперації запевнили вплату належної кількости уділів, Нар. Дім приступив до реорґанізації і доконав в короткому часі наміченого діла, так, що вже в дні 3. березня 1940 на загальних зборах Народнього Дому достосовано статут до обовязуючнх сьогодні законів і до нових завдань, як централі. Тоді змінено його назву на "Кооперативний Рільничий Банк — Українбанк".
Одночасно доручено створити відділ Українбанку в Кракові, беручи під увагу обставину, що комунікація Ярослава з цілим українським тереном, розмірно вузьким та довгим на коло 1.000 км. — важка, а з Кракова звязки лекші. Уже тоді падали думки, що для Холмщини й Підляшшя треба буде створити окремий відділ. Тоді було передчасно вирішувати це. Все ж передбачування були правильні, бо у міжчасі показалася вже конечність створити окремий відділ також для тих земель.
Від того часу минув повний рік праці, Кінцеві висліди доказують, що основники не помилилися в потребі створення цієї централі. За ввесь той час Українбанк виказав таку рухливість, що при кінці року мав власних фондів уже 278.547,82 зол., чужих 2,154.352,87 зол. і впродовж ділового року, а по правді від травня до кінця грудня м. р., осягнув оборот у висоті 41,559.140,64 зол. Велика це сума в порівнянні до початкової.
Але невелика вона у порівнянні до дійсних потреб українського населення. І вона далеко не заспокоювала тих потреб, тим більше, що "Українбанкові" приходилось іти назустріч кредитовим вимогам не тільки кооперації, яка обслуговує майже виключно село, але й інші ділянки, як промисел, ремесло, чи торгівлю, словом місто. Щоби прийти всім назустріч, "Українбанк" мусів би розпоряджати великими засобами. Мусів би зосередити в себе цю зайву готівку, що лежить у бездільному розпорошенні серед населення.
Цей розвій "Українбанку" говорить також, що "Українбанк" зумів зєднати собі своєю працею належне довіря між українським населенням. А це дає запоруку, що наша суспільність, розуміючи велику вагу тієї фінансової централі для розвитку нашого господарського життя, буде і надалі піддержувати її, головно тим, що щораз ширші круги будуть вступати в члени й будуть льокувати в рідному банку свої ощадності.
Звіти й дискусія на суботнішніх Загальних Зборах "Українбанку" насувають цікаве спостереження: вони вражають диспропорцією поміж направду великими осягами тієї установи та надзвичайною скромністю, що характеризує ту установу. Без ніякої реклями, без шуму й розголосу, маленька "крамничка" розрослась у велику установу. З 18 тисяч оборотового фонду за 8 місяців — 3 міліони, а загальний оборот Банку 43 міліони, — це вже не дрібничка! Ці цифри мають свою голосну вимову особливо на тлі — мовчанки, якою окутує себе назверх установа.
Погане вражіння робить кожна переборщена й несмачна самохвальба навіть приватної фірми, а не то — громадянської установи. Але й недобра надто велика скромність — у кожній ділянці, та головно в ділянці господарській. І тут рефлєксії поглиблюються. Отож нераз стрічаємося з двома цілком суперечними явищами в українському суспільному житті, які може відповідають таким самим двом суперечним рискам української вдачі: нахил до фразерства, до великої сили великих слів, до виписування цілих "маніфестів" на будь-яку тему, до типової тромтадратії. Та одночасно: вміємо працювати, добре працювати, конструктивно й успішно, а не вміємо, як кажуть господарники, "продати працю якслід". Скільки то деклямацій пролунало на тему 45-ти міліонової нації, історичних та культурних традицій і т. д., та одночасно — як страшенно мало світ знає взагалі про істнування українців під сонцем. Крик, де не треба, і мовчанка, де не треба, зайва зарозумілість і зайва скромність, нахил до самохвальби та нехіть до реклями, невміння вести і незнання вартости й сили доброї, вмілої зручности, правильної реклями.
"Українбанк" працює без реклями. Але він її потребує і на неї заслуговує. Якщо ця статейка може спричинитися до популяризації доброго імени тієї нашої творчої, потрібної, меткої і — скромної установи, — то радо приймаємо на себе "одіюм", ще написали ми статтю, яка підходить під катеґорію реклями. 