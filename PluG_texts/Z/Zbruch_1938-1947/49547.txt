◦ ◦ ◦ ◦ ◦ ◦ ◦

Заява Крофта
ЛОНДОН, 26. (ТАРС). Як передає агентство Рейтер, заступник воєнного міністра Крофт, виступаючи вчора в палаті лордів з оглядом воєнних дій у Африці, спочатку зупинився на ролі і значенні для оборони Англії загонів внутрішньої охорони.
Крофт указав, що, не дивлячись на загрозу німецького вторгнення, у Африку були послані добре вивчені війська і першокласне військове спорядження для того, щоб запобігти небезпеці Єгіпту і життєво важливим комунікаціям, що зв'язують Англію з Близьким Сходом.
Говорячи про воєнні операції англійських військ у Африці, Крофт указав, що англійські війська, що наступали з великою швидкістю, зустрілись з добре спорядженою, добре вивченою ворожою армією, що мала в своєму розпорядженні всі сучасні засоби оборони. Цей наступ досяг кульмінаційного пункту на початку лютого, коли нільська армія, просунувшись вздовж лівійського побережжя на 660 миль від своєї бази, досягла Бенгазі і відрізала шлях для відступу всім італьянським військам, що залишилися в цьому районі.
Крофт підкреслив, що наступальні операції проти Італії у Східній Африці розгорнулись на величезних просторах. Англійські війська, оволодівши Італьянським Сомалі, тепер заглибились на 300 миль в середину Абіссінії і швидко наближаються до Харара, загрожуючи залізниці Джібугі—Аддіс-Абеба.
За заявою Крофта, англійські війська під час воєнних операцій у Африці понесли незначні втрати, які на 23 лютого становили 2966 чоловік, з них 604 чоловіки убитими. В той же час втрати італьянців становлять понад 200.000 чоловік, в тому числі 180 тисяч чоловік полонених. Крофт указав, що у воєнних операціях в Африці беруть участь війська з різних частин Британської імперії і в тому числі з Австралії, Нової Зеландії, Південно-Африканського Союзу, Родезії, африканських колоній, Судана, індійські дивізії.
Включення Ісландії у воєнну зону навколо Англії
БЕРЛІН, 26. (ТАРС). Німецьке інформаційне бюро повідомляє, що після захоплення Ісландії англійськими військами цей острів використовується як опорний пункт для суден, що йдуть в Англію і намагаються прорвати кільце німецької блокади. Тому в Берліні офіціально оголошено, що Німеччина змушена включити Ісландію у воєнну зону навколо Англії. При об'явленні тотальної німецької блокади 17 серпня 1940 року нейтральні країни були попереджені, що будьякий пароплав, який виявиться у воєнній зоні навколо Англії, піддається небезпеці бути знищеним і що Німеччина не несе ніякої відповідальності за збитки. Це попередження відтепер розповсюджується і на розширену воєнну зону.
Забастовки в Індії
КАБУЛ, 26. (ТАРС). За повідомленням газети "Трібюн" від 17 березня, в Лагорі триває забастовка кравців. В зв'язку з забастовкою багато магазинів готового одягу закриті. Бастуючі вимагають збільшення зарплати на 5 проц. і зміни умов роботи.
Ремісники-ювеліри Равальпінді також продовжують забастовку, яка почалася 1 березня. В Амрітсарі в знак протесту проти звільнення профспілкового працівника забастували 80 робітників вишивальної фабрики.
За повідомленням "Сівіо енд Мілітері Газет" від 16 березня, в Луні щойно припинилася забастовка 500 робітників тютюнової промисловості, яка тривала цілий тиждень. Підприємці погодилися підвищити зарплату.
Газета "Бомбей Кронікл" повідомляє, що в текстильній промисловості Бомбея назріває конфлікт між підприємцями і робітниками. Як заявив генеральний секретар бомбейської профспілки текстильників "Червоний флаг", текстильна промисловість Бомбея в зв'язку з великими воєнними замовленнями переживає тепер велике піднесення. Підприємства працюють цілу добу. Завдяки цьому підприємці одержують величезні прибутки.
В текстильній промисловості Бомбея тепер зайнято коло 175 тис. робітників, що є рекордною цифрою. Робітники, об'єднані в профспілку "Червоний флаг", висунули перед підприємцями такі вимоги: підвищення зарплати, скорочення робочого дня, особливо в нічну зміну, визнання профспілки і ряд інших.
Приїзд Мацуока в Берлін
БЕРЛІН, 26. (ТАРС). Як передає німецьке інформаційне бюро, сьогодні о 18 год. в Берлін прибув з офіціальним візитом японський міністр закордонних справ Мацуока. На Ангальтському вокзалі Мацуока зустрічав німецькій міністр закордонних справ Ріббентроп.
Комюніке англійського командування на Близькому Сході
ЛОНДОН. 26. (ТАРС). Міністерство інформації передає з Каїра комюніке англійського командування на Близькому Сході, в якому говориться, що 24 березня невеликий загін противника зайняв Ель-Агеіла (Лівія). Англійські патрульні частини ще до зайняття цього пункту відступили звідти. На фронті в Ерітреї в районі Керена англійські війська зайняли нові позиції. Відбита контратака противника, під час якої в руки англійців попала велика кількість полонених і озброєння. В Абіссінії операції розвиваються успішно в усіх напрямах.
ЛОНДОН, 26. (ТАРС). Як повідомляє агентство Рейтер, в лондонських військових колах надають невеликого значення зайняттю противником Ель-Агеіла, одного з найвіддаленіших постів англійської оборони в Лівії, розташованого в 290 кілометрах від Бенгазі. В Ель-Агеіла є посадочна площадка для літаків і невелика радіостанція. В цих же колах вказують, що Ель-Агеіла була зайнята німецьким передовим загоном, який діяв на одній або двох бронемашинах.
В Гонконгу щоденно відмічається до 10 захворювань холерою. Від 1 січня зареєстровано 503 випадки захворювання холерою.
У лютому органи продовольчого контролю Бельгії порушили 8.656 процесів проти осіб, які не додержували правил торгівлі. У них конфісковано 1.282 тонни товарів.
Протягом тижня, який закінчився 22 березня, воєнні витрати Англії досягли рекордної цифри в 102.699 тис. фунтів стерлінгів, що становить понад 14.671 тис. фунтів стерлінгів на день.
В Італії встановлюється контроль над продажем шерстяних і бавовняних тканин. Всі фабриканти і гуртові торгівці зобов'язані повідомити про кількість тканин, які є у них. 