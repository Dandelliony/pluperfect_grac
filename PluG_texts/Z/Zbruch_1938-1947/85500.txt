"Падуть сніжинки"

Нова програма у "Веселому Львові"   Львів, 13-го грудня.    Нова, можна сказати, в деякій мірі ювілейна програма, яка замикає однорічний період праці "Веселого Львова", багатша під попередніх і краща з погляду її сценічного виконання. Збільшено акторський склад театру такими добрими силами, як арт. К. Бранка, Сергій Ессен і інші, збільшено склад балету та найважніше поставлено на відповідному мистецькому рівні саме виведення поодиноких точок. В цьому велика заслуга реж. П. Сороки, який — розуміючи вимоги ревієвої сцени — домігся в акторів відповідального ставлення та переконливої гри. Ефектовна гра акторів, які в ревії мусять бути більше легкі, як на великій сцені, та мусить часто поєднувати і гру, і спів, і навіть танок, може запевнити успіх і слабим текстам.   Справа текстів для театру-ревії дуже важлива і ніколи вона не була легка. Не завжди можна здобути до програми такий добрий скеч, як сценка Івана Керницького "Перелицьований Гриць", та все ж в пісеньках, чи куплетах треба не лише зважати на ритм і на дуже яскраві рими, яких тут не можна замінювати асонансами, але й теж на сам зміст. Це тільки так говориться, що в пісенці не важний "сенс"; воно так не є, він мусить бути і гармонізувати з музикою. Як же приємно вражає саме він у фінальній пісенці Богдана Нижанківського "Купіть сірники". Теж для переробки можна брати більше відповідні нам матеріяли, з більшою увагою на сам дотеп, а не грубість та, найважніше, дуже актуалізувати їх.   Вся програма робила вражіння китиці різнородних квіток, між якими часом побіч рожі міг попасти який лопух, але гарна гра акторів доносила до публіки і слабші речі. Найкраще вражіння зробив згаданий скеч І. Керницького у виведенні К. Бранки, Н. Муратової, С. Ессена і інших. Дуже похвально треба висловитись про виступ арт. К. Бранки, яка — відтворюючи ролю Марусі — мусіла йти на грані між справжнім відтворенням постаті згідно з відомою народною драмою та пародії. Теж і другий набуток театру арт. С. Ессен — це добрий драматичний, характеристичний актор. Ролю матері гарно й переконливо відтворила Н. Муратова. Добра гра акторів К. Бранки, С. Тарасевич, Н. Муратової, С. Ессена та Я. Стадника здобула успіх і для другого не вповні задовільного скечу "Я хочу, я мушу". Ефектовно виведена відома сценка "Актори".   Багато збільшився у цій програмі пісенний репертуар. Від гарної пісні Грудина до слів О. Олеся у виконанні тенора Федора Назина до провідної пісні у програмі "Летять сніжинок міліони" Анатольського до слів Б. Нижанківського почули ми кілька оригінальних пісень Анатольського, Курочка, Козака, Адаманова. Гарно співала Марія Садовська "Танго" Козака до слів Софронова та Гаєва "Купіть сірники" Анатольського. Приємно задебютував новий жіночий квартет, який має дуже милі, дібрані голоси. Багато оплесків, як і давніше здобув наш пісенкар Ю. Лаврівський, як теж улюбленець львівської публіки Ярема Стадник.   Збільшений балет має замало простору на малій сценці. Подобався виступ подружжя Янушківських у "Прелюді". Програму вів мистецький керівник театру Зенон Тарнавський, не жаліючи дотепів навіть актуальних, хоч загально відомо, що найкращий таки старий дотеп. Знамениті декорації нагляду. Під керуванням нового диригента оркестр звучить повніше.   Львівські вісті 