◦ ◦ ◦ ◦

Конференція директорів українських середних шкіл. Заходами Президента Головного Відділу Науки й Навчання д-ра Айхгольця, відбулася у Львові, в дні 19-го і 20-го квітня ц. р. перша конференція директорів українських середніх шкіл у Генеральній Губернії. На конференції обговорено крім педагогічних питань теж і адміністраційні справи. Конференцією проводив проф. Д-р Мак.
Видача молока. "Маслосоюз" повідомляє, що на його внесок Уряд Прохарчування згодився на видачу залеглого за місяць квітень повного молока для дітей у крамницях "Маслосоюзу" до 8-го травня ц. р. Молоко на травневі картки видаватиметься щойно від 10-го травня ц. р.
Сьогоднішні спортові імпрези. Сьогодні, в неділю, 2 травня, відбудуться у Львові такі спортові імпрези: Ранком — біг навпростець у Білогорському лісі. Збірка бігунів в год. 8.30 на передостанньому перестанку "вісімки" на Городецькій вулиці, коло церкви. Год. 11-та — змагання за мистецтво першунів між львівської Україною та перемиським Сяном на грищі колишньої Погоні при вул. Стрийській (доїзд трамвоями ч. 10). Год. 17-та (5-та пополудні) — сензаційні змагання між львівськими письменниками та образотворчими мистцями в копаному м’ячі на грищі колишньої Погоні (доїзд трамваями ч. 10). Продаж квитків в часі від 10-ої до 14-ої в Українському Комітеті на Львів—місто, Ринок ч. 10, ІІ-ий поверх і від год. 16-ої (4-ої пополудні) при касі на грищі.
Кімнати для студентів. Реферат Допомоги Високошкільній Молоді УЦК у Львові звертається до українського громадянства міста Львова з проханням, подавати вільні кімнати до винайму для студентів (-ок) високих шкіл у Львові. Зголошення приймається тільки письменно, з поданням таких даних 1) кількість вільних кімнат; 2) кількість вільних місць; 3) зазначити, для студентів, чи студенток; 4) можливості користання: з газової кухонки і лазнички. Зголошення висилати на адресу: Реферат Допомоги Високошкільній Молоді УЦК, Львів, вул. Семінарська ч. 18, партер на право. 