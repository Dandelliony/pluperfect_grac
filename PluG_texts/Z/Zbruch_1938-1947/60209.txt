◦ ◦ ◦ ◦ ◦

Мистецька виставка. Спілка Українських Образотворчих Мистців відкриває свою першу мистецьку виставку малярства, різьби і графіки в неділю, дня 21 грудня 1941 р. в год. 12-ій вполудне в залях при пл. Марійській 9, І. пов.
Ялинки. Св. Миколай відвідав теж Львів і обдарував наше місто гарними ялинками. Ці ялинки стоять на більших площах (перед будинком Оперного Театру, на Марійській площі та на інших місцях). Увечорі ці ялинки гарно освітлені.
Передсвяточне пожвавлення. У Львові замітне велике передсвяточне пожвавлення. У крамницях, яких уже у Львові багато, від ранку до вечора рух. Покупців не бракує й на торгових площах. Уже почалась продажа ялинок. По дволітнім занедбанні свята набирають знову поваги; населення зустрічає їх по-давньому.
Хемічна школа. Ведуться пробні вписи до хемічної школи, що, якщо буде відповідне число кандидатів, буде відкрите у Львові: У школі навчатимуться хлопці і дівчата по 18-ому році життя та по закінченні 6 кляс середньої школи (давніше 6 кляс гімназії або т. зв. мала матура). Можуть теж вписуватись абсольвенти гімназій, бо школа дасть добру підготовку до політехнічних чи фармацевтичних студій. Зголошення кандидатів приймає Шкільний Відділ Українського Краєвого Комітету, Львів, Паркова (давніше Міцкевича) 10, партер, в годинах від 12—15. Речинець зголошень кінчається з днем 22 грудня. Бажаючі вчитись у згаданій школі повинні зголошуватись якнайскорше, бо тимскорше буде відкрита школа.
У 73-і роковини "Просвіти". У Львівському Оперному Театрі відбудеться в неділю, 21 грудня 1941 р., точно в год. 12.30 вполудне День культури в 73-і роковини "Просвіти". На програму складаються такі точки: Курдидика-Барвінського: "Соняшне Завтра" — виконає чоловічий хор під керуванням В. Осташевського, Пилипенка-Недільського "Засяло сонце золоте" — у виконанні цього ж хору, народні пісні у виконанні капелі бандуристів під керуванням п. Ю. Сінгалевича, О. Олеся: "Відродження країни" — рецитація Лесі Кривіцької. Другу частину виповнить "Купальська справа" — Старицького-Кудрика у виконанні Українського Театру під артистичним керуванням В. Блавацького.
Прикра втрата. В Демні, пов. Стрий, помер 6 грудня 1941 р. знаний у цілій Галичині каменярський мистець-українець, бл. п. Захар Дзиндра після довгої і важкої недуги шлунка, скінчивши 61 літ свого трудолюбивого життя. Покійний член українських товариств, був одним із тих численних українських батьків, що з праці рук удержували продовж довгих літ у школах дітей, які — в службі Україні караючись по в'язницях — не змогли стати батькові в допомозі на старості літ. Покійний сплатив тільки довг рідному народові.
У спортовців. У середу, 17 грудня відбулись ширші сходини членів спортової організації "Карпатський Лещетарський Клуб". Сходини відкрив у заступстві хворого голови дир. Вол. Панькова. Заступник голови мгр. Юр. Пачовський, який виголосив коротку, змістовну доповідь про організацію спортового життя. З жалем згадав промовець знищених большевиками спортсменів, яких ушанували присутні повстанням із місць та однохвилинною мовчанкою. Тому, що на зборах переважали молоді, щойно вписані члени, згадав промовець коротко історію КЛК, підкреслюючи його велику організаційну працю на всіх ділянках спорту від 1924 р. почавши. Про найближчі завдання говорив організаційний референт п. В. Ласійчук. Уже тепер ведеться руханка. Запланована "суха заправа" до лещетарського спорту, бо наших спортсменів ждуть у лютому краєві лещетарські змагання в Криниці. Цими днями починають працю секції: боксерська, плавацька та спортових гор. 