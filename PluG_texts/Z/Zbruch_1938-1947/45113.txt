Підготовка до перепису худоби

1 січня 1941 року згідно постанови Раднаркому СРСР від 29 жовтня 1940 р. буде проведений всесоюзний перепис худоби. Цю надто важливу роботу покладено на органи народного господарського обліку.
Вирішальне значення перепису має масово-роз'яснювальна робота серед населення про велике значення і завдання перепису. Перепис худоби в Радянському Союзі проводиться щорічно. У нас, в західних областях він буде проведений вперше. Перепис має на меті: одержання точних даних про численність худоби, перевірка виконання рішень партії та уряду по питанні розвитку тваринництва, перевірка виконання державного плану по розвитку тваринництва за 1940 рік, та одержання необхідних матеріалів на 1941 рік. Це дасть картину розвитку соціалістичного тваринництва в колгоспах, радгоспах і приватних господарствах.
Завданням партійних, радянських і комсомольських організацій допомогти переписчикам в цій важливій роботі, провести широку масово-роз'яснювальну роботу, в підборі відповідних переписних кадрів. По Перемишльському району треба підібрати 42 письменних, перевірених людей, які будуть проводити перепис.
Можливо, що деякі ворожі елементи спробують дескридитувати переписну кампанію, треба ще більше загострити класову пильність і дати ворожим спробам відповідну відсіч.
А. Зезуль, райінспектор народного господарського обліку Перемишльського району 