Розкопи в Крилосі. — Самоходова катастрофа. — Засуд у комуністичному процесі. — Вдруге зацвили овочеві дерева. 

Розкопи в Крилосі йдуть дальше. Нас повідомляють, що розкопи у Крилосі ведуться дальше. Між іншими працює табор „Орлів" під проводом інж. Ґели, який з поручення д-ра Пастернака буде в Крилосі до кінця вересня. Щойно при кінці вересня приступлять до накриття фундаментів собору. Прогульковці й дальше відвідують Крилос і на день 21. IX. заповіла м. ін. свій приїзд „Рідна Школа" з Коломиї під проводом директора й учителів; ученики тої школи в тому дні відограють у Залукві п’єсу під наз. „Княжий Галич".
Самоходова катастрофа під Львовом. На шосі Львів—Стрий у Солонці Малій адв. Вебер наїхав на 12-літнього пастуха зі Солонки Петра Сидора, який на відгомін сигналу не вступився з дороги. Тому майже в останній хвилині адв. Вебер стримав самохід, але хлопчина таки опинився під колесами самоходу і згинув. Одночасно самохід перекинувся і розбився. Раненого адв. Вебера відвезли до шпиталю.
Засуд у комуністичному процесі у Львові. По триденній розправі перед трибуналом окружного суду у Львові в четвер 8. ц. м. скінчився процес проти 4-ох комуністів. Трибунал осудив: Натана Шапіру на 14 років в’язниці. Міну Штерн на 6 років, Хаю Окрента на 7 років, Степана Перстятку на 3 роки.
Вдруге зацвили овочеві дерева. В багатьох селах берестейського повіту зацвили вдруге овочеві дерева, зокрема вишні. Цвитуть теж каштани й акації. Селяни ворожать на цій основі теплу і суху осінь. 