Взаємодопомога

Неодин буревій перекотивсь уже понад нашою "копитами столоченою і кровію сполосканою" землею. Бували війни, бували лихоліття, люті чари жаху й неволі; всяке бувало. А проте народ зацілів і ниви знову колосились. Виростали нові оселі з попелищ, гомоніло в них знову рідне слово і рідна пісня, згадуючи давнину, співала про радість оцього нового життя, що народжувалось, творилось, співала про красу рідної землі, величала природу. Бо любов до землі, радість творчої праці, звеличання краси і слави — це ті споконвічні гимни в душі нашого народу, що робили її безсмертною. Правда пісня наша сумовита — це відгуки недолі, але вона й тугою сповита за тим кращим завтра. Вона родилась саме з любови й туги за тим кращим майбутнім, бо лиш туга має найширші крила: туга за красою життя, за правдою і добром, туга за щастям родини великого, найбільшого роду — нації. Добро, правді, краса і любов — все були найбільшими святощами в народі, найвище цінились. Бо лише це могло давати народові силу видержати найстрашніші хуртовини в мину лому, могло бути цим стимулом відродження і обнови.
І тепер маємо війну. Та ця війна не така як минулі, вона і скоріше перекотилась понад нашими полями й нивами, та менше залишила матеріяльних знищень. Але вона може залишити більші знищення — духові. Ця війна принесла, що правда, звільнення наших братів за Збручем від большевицької неволі, але принесла була зі собою близько дволітнє панування большевиків на західних землях — цю большевицьку заразу, яка залишила свої сліди.
В тому то й річ... Ми мусимо добре дбати, берегтись, щоб ця зараза не знищила в нас те, що найцінніше — споконвічні скарби душі народу. Щоб не робила з тієї душі ганчірки, а з цього "добром налитого серця" камінюки.
Кому доводилось переживати минулу світову, чи визвольну війну, той найкраще знає, що значить серце, що значить добро, яке творить брат братові. В тому була і сила, міць перетривати бурю, спільним зусиллям перебороти найбільші труди та не долю і з вірою в нове життя взятись за відбудову. Йде про те, щоб брат братові приклав як найбільше серця, не відмовив ніколи допомоги, бо творячи добро другому й собі творить. Спільнота, велика сила та ще більша її міць, якщо кожний розуміє вагу хвилини.
В сьогоднішні часи багацько на цю тему можна би писати, багацько виписується думок, зокрема тепер, після жнив. А ці думки зводять до одного: будьмо людьми, не гонімо за наживою, збагачуванням, бо все це в теперішній дійсності мало вартне. Затратити не лише міру, але й людяність, це велика небезпека для народу, який усе цінив те, що найцінніше: любов, правду і добро.
Йде про те, що починає розпаношуватись у нас безсердечність і задубілість чи невразливість на долю другого — що брат братові не радий помогти і замикає на чотири спусти своє серце, тоді як його треба як найширше розкрити. Народжується гін до наживи у воєнні часи, коли цього не повинно бути. Ця зараза, звичайно приходить від спекулянтів із міста, які її розносять по селах. Міські спекулянти для власного збагачення спекулюють подвійно — бо на нужді міського населення і на деморалізуванні села, якому наносять всіляких шматалашок та витребеньків, що зайві у селі. При тому ці всі спекулянти — не свої люди і вони діють по свому: витягають зі села останні залишки поживи, щоб дати селянинові в заміну те, що непотрібне.
Таке бувало вже минулого року. На села кинулись були різного роду такі "промисловці", селянин дав себе заманити дурничками і потім залишився з нічим на переднівок. А навпаки — траплялися випадки, коли свій учитель, чи інший якийсь умовий працівник, що трудився для села і народу, не міг нічогісько дістати, хоча й платив суми.
І на це треба би звернути окрему увагу. Попередити село розясненням цих усіх спекулянтських справок, зокрема тепер, по жнивах. Треба пригадати нашому селянинові про високі вартощі духові, які перейняв він від предків, та якими не повинен нехтувати.
Наше селянство все було цим найміцнішим, бо найздоровішим корінєм народу. Воно розуміло гасло — "в єдності сила", "нитка по нитці і бідному сорочка" та залюбки виконувало їх  у практиці, бо помагало собі спільно в праці на полі, помагало погорільцям, чи обездоленим, а вершком тієї взаємодопомоги був і цей буйний розквіт нашої кооперації, зрозуміння тієї великої ідеї спільноти.
Тому нині треба не лише боротись зі спекулянтами, але й з тією пошестю, яка вбиває душу та нищить віру в найсвятіше. Треба пригадувати про обовязки брата, громадянина, про цю взаємодопомогу про те добро, яке творити має один одному в імя кращого завтра. 