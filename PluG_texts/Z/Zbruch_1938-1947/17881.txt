Величаве свято Йордану у Львові.

Цьогорічне свято Йордану було безсумніву найвеличавнішим за останні роки. Передовсім ми ще ніколи не бачили такої маси народу, як на цьогорічнім святі Йордану, що буквально залягла ввесь Ринок і сумежні вулички. До такого масового здвигу народу причинилася у великій мірі гарна, тепла і погідна днина, яка радше нагадувала ранню весну або пізну осінь, а не зиму з тріскучим морозом, як це бувало минулими роками на Йордан. [Одначе найбільшу ролю відограв тут велитенський зміст реліґійно-національний почувань в українському народі, що зростають і міцніють з кожним днем саме під впливом останніх подій і переживань. — Викреслено цензором]
Свято почалося архиєрепською Службою Божою в год. 9-ій рано у храмі Преображення св. Спаса у Львові, що її відправив Преосвященний Кир Іван в асисті о. крил. Лаби, о. крил. Лободича, о. д-ра Глинки, о. ректора М. С. Хівлюка та о. Граба, військового капеляна. Діяконували оо. Сидорак і Телішевський, співав прегарно хор питомців під проводом студ. богосл. В. Якубяка. По торжественній Службі Божій вирушив з церкви Преображення св. Спаса процесійний похід до Ринку, де вже від 10-ої години надходили процесії з 15-ох наших церков у Львові з масою вірних. Акту водосвяття довершив Преосв. Кир Іван в асисті крилошан Митрополичої Капітули і львівського духовенства при гарно прибраній криниці напроти домівки Промбанку та С.У.К., прибраної килимами, та аптики М. Терлецького. По водосвяченні Преосв. Кир Іван покропив свяченою водою велитенські маси вірних (понад 30.000 осіб) з усіх чотирьох боків Ринку. Слід згадати, що по Службі Божій, в акті водосвяття і в поході довкола Ринку взяли масово і зорґанізовано участь не лише представники українських центральних установ, орґанізацій та корпорацій під проводом д-ра Костя Левицького, представників УПР та УНДО, але й їх урядовці і службовики. Далі слід з радістю відмітити, що у цьому величавому святі взяли теж участь представники Ставропіґійського Інституту під проводом сеніора Ґулли, які ступали в поході безпосередньо за Преосв. Кир Іваном. Крім того в поході бачили ми прегарний прапор "Просвіти", далі прапори "Зорі", "Волі" та кількох цехів, за якими ступали члени згаданих товариств та орґанізацій. Корпоративну участь взяли теж члени Марійського Т-ва Пань і Міщанського Брацтва. Ввесь час від год. 10-ої рано до год. 12.30 вполудне гомонів у Ринку спів колядок і щедрівок. До того підчас походів пригравала коляди і щедрівки орхестра "Зорі"; співав прегарно хор питомців. З подиву гідною витревалістю вдержували кордони біля духовенства наші "Соколи", які спинювали натиск тисячних мас. На святі панував зразковий лад і велика карність, що лише збільшувала бадьорий настрій і почування. 