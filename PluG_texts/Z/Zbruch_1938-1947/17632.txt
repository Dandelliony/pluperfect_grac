Деклярація президента Злучених Держав у справі зброєнь.

У конґресі відчитали деклярацію през. Рузвельта у справі американських зброєнь. Вона звертає увагу на небезпеку війни та остерігає, щоб ця війна не заскочила Америки, так, як 1917. р. Тому необхідно признати на зброєння 525.000.000. дол кредиту, з чого 300.000.000 на летунство, 130.000 на засоблення армії, 44,000.000 на морські бази, 21.000.000 на морське летунство, 10,000.000 на летунський перевишкіл населення. Крім того президент домагається 27.000.000 долярів на скріплення фортифікацій Панамського каналу.
Франкфуртер став членом найвищого федерального суду Зл. Держав.
Комісія справедливости американського сенату затвердила номінацію проф. Франкфуртера на становище судді найвищого федерального суду. З того становища він свого часу уступив, бо поставлено йому заміт, що він є комуністом.
Большевицькі літаки нарушили японський кордон на Сахаліні.
Японське міністерство закорд. справ зложило на руки шарже д’аффер СССР протест проти совітських літаків, які двічі нарушили японський кордон на Сахаліні.
Дальші бої над Жовтою рікою.
Як подають з Гонкону, китайці осягнули деякі успіхи в контрофензиві, що має на меті спинити похід японців у глибину краю; до цього ужито 60.000 китайського війська. Як подають китайські комунікати, китайці здобули деякі місцевости.
Китай замовляє літаки в Америці.
"Ню йорк Геральд Трібюн" повідомляє, що китайський уряд замовив 200 бомбовиків американської марки. Замовлення має бути виконане в березні ц. р.
Повітряний бій над Барсельоною.
Дальший переможний похід національних військ на Катальонію.
Над Монтабляном дійшло до повітряного бою. Національні мисливські літаки переслідували ворожі ескадри і здігнали їх щойно над Барсельоною, де дійшло до великої битви. 5 червоних літаків зістрілено, 6 інших мабуть не вспіло щасливо причалити, бо вони поважно ушкоджені.
Національні війська здобули стратеґічно важне місто Фальсет.
Марокканський корпус ґенерала Яґе здобув місто Фальсет. Воно має 5.000 мешканців і невеликий промисл; недалеко є копальні олова. Значіння Фальсету лежало в тому, що на ньому опиралось південне крило червоних військ, які боронять лінії Тортоза—Тараґона. На границі міста були поважні укріплення, але вони не витримали національного наступу.
Опісля національні війська пішли дальше та окружили червоних. Тепер вони віддалені від Тараґони лиш на 20 км. Червоні мусять евакувати цілий простір на південь від лінії Фальсет—Рес, щоб їх не відтяли.
Бої в горах Когулля.
На відтинку Монтабляну національні війська дійшли до провалу в горах Когулля, віддаленого від міста на 8 км. Червоні укріпили цей провал і боронили його завзято, але національні війська здобули його після довгої артилерійської підготови.
На всіх відтинках катальонського фронту національні війська здобули дуже багато місцевостей. 