Грузин про ролю України у визволенні народів поневолених Москвою.

Як ми згадували, в Ляйпціґу появилася книжка грузина Михайла Чудюкдзе п. н. "Україна". (Підзаголовок: "45 міліонів українців живе без власної держави"). Подаємо уривки з тої книжки: "Національне питання є найбільш актуальним питанням сучасности". Особливо гостро виступає сьогодня боротьба поневолених Москвою націй, що змагаються проти червоного самодержця, як колись боролися проти царату. Всі ті народи ведуть політичну ідеольоґічну боротьбу проти насильства, яке їм накидають як ідею комунізму московські визискувачі зі своєю чужою мовою, звичаєм, культурою та панують над численними народами совітського союзу, над народами, які мають власну історію, традицію, культуру. У проводі тих народів стоїть український нарід, найбільший зі всіх поневолених Москвою народів. Той нарід, що був давніше для чужих держав предметом господарської експанзії та їх політичних плянів, тепер жадає для себе повної свободи і суверенности. Ті жадання мають сьогодни можність здійснитися, бо світова війна й опісля революція так зближили всіх українців до себе, а віддалили під Москви, що тільки дорогою насильства можна було над ними панувати. Тепер на місці національної меншини стоїть нарід, готовий на все, на остаточну розправу з Москвою. То воля запанувала в цілому народі і в його провідників. Та воля переможе і сповниться національна мрія так довго плекана міліонами. 