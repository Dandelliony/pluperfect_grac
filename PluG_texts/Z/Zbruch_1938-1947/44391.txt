З товариського життя в Холмі.

Заходом жіночої секції при Українському Допомоговому Комітеті в Холмі зорґанізовано чайні вечорі з метою відірвати людей від їх щоденних турбот, бодай на дві три години. Громадянство звичайно заняте цілими днями працею над здобуванням підстав до життя. Отже всі, які важко працюють, потребують якоїсь розваги, а вже найбільше відвідують домівку молоді. Раз на тиждень або на два тижні молодь має нагоду зійтися і спільно провести кілька хвилин весело. Дня 27. жовтня відбувся другий з черги чайний вечір, з т. зв. "літературною частиною". Темою цієї останньої літературної частини була "Постать жінки в нашій поезії". Як ілюстрації продеклямовано: "Плач Ярославни" зі "Слова о полку Ігоревім" (п-а Ващенюківна), "Лебедин", виїмок з Гайдамаків Шевченка й О. Теліги "Вечірня Пісня" (п-ні Бащук) і Лесі Українки "Контра спем спеpo" (п-а Рижевська). Треба звернути орґанізаторам увагу на одну важну проблєму. Мало продеклямувати краще чи гірше кілька віршів і вважати, що вже образ жінки в поезії в повноті представлений слухачам. Авдиторія в більшости потребувала бодай 5-хвилинного реферату, щоб і мати повний образ жінки в українській поезії. Про це слід памятати на майбутнє. Милою несподіванкою був виступ смичкового квартету Петра Будного, що виконав дуже добре кілька творів німецьких композиторів. Після літературної частини відбулися товариські забави, гутірки, тощо. Молодь і приявні старші мило провели кілька годин часу. Домівка гуділа сміхом і жартами, аж до лізної години. Орґанізаторам побажати б успіху в започаткованій праці та краще зорґанізувати літературну частину, бо вона може принести багато користи.
В. В-ко. 