Зі судової салі.

За "українізування" прізвища.
В днях 14. і 21. серпня ц. р. відбулася перед окружним судом у Чорткові карна розправа проти о. Михайла Дрогомирецького, греко-кат. пароха з Мухавки, обвинуваченого за провину зі ст. 287 § 1 кк., поповнену тим, що в дні 3. IV. 1937. у виказі уроджених в р. 1930 дітей для вселюдної школи в Мухавці посвідчив нібито свідомо неправду, вписуючи прізвище Миколи Чернецького як "Чарнецкий" та стверджуючи, що він є греко-кат. обряду.
З переведеної розправи виявилося, що батько названого Іван Чернецький походить з Нижанкович і є греко-катол. обряду, що осівши у Мухавці, оженився також з українкою і тому свого сина Миколу охрестив у греко-кат. обряді. Однак тепер Іван Чернецький служить на фільварку і тому хлібодавці зажадали, щоб він перейшов на римо-кат. обряд, а римо-кат. парох у Ягольниці кс. Мисьліви вписав попросту у своїх метрикальних книгах малого Миколу як римо-католика, хоч його не хрестив і хоч нелітній скінчив уже 7-ий рік життя і тепер ніхто аж до скінчення 14-го року життя не може змінити його обряду. Крім того кс. Мисьліви на зазив прокуратури виставив посвідку, що малий Микола Чернецький є римо-катол. обряду.
Колиж показалося, що хто інший, а не підсудний, посвідчив неправду, суд уневиннив о. Дрогомирецького від заміту обвинувачення.
Підсудного боронив д-р Володимир Електорович, адвокат у Чорткові.
Політичний процес у Стрию.
В середу 23. ц. м. почалася розправа перед трибуналом окружного суду у Стрию проти Мирона Михайлова, якого прокуратор притягнув до відповідальности за злочин державної зради зі ст. 97 § І кк. (за приналежність до ОУН) і за провину зі ст. 155 § 2 кк. (за летючки). Підсудного боронять адвокати: д-р В. Старосольський зі Львова та д-р Р. Домбчевський зі Стрия.
За приналежність до ОУН.
Перед апеляційним судом у Львові відбулась у вівторок 22. ц. м. розправа проти Володимира Козака та Ірини Леонтовичівної з Яворова, яких трибунал окружного суду в Перемишлі засудив 9. червня ц. р. за злочин державної зради зі ст. 97 § 1 кк. (за приналежність до ОУН), а саме В. Козака на 3 роки вязниці, І. Леонтовичівну на приміщення в поправному заведенні. По розправі апеляційний суд затвердив присуд окружного суду з тим, що І. Леонтовичівній припинив виконання кари на 3 роки. Боронили адвокати: д-р В. Старосольський та м-р Л. Бобинський зі Львова.
В понеділок 21. ц. м. відбулася перед апеляційним судом у Львові розправа проти Романа Коцюмбаса з Бібрки, якого трибунал окружного суду у Львові засудив 4. IV ц. р. за приналежність до ОУН на 5 років вязниці та 5 років поліційного нагляду. По розправі апеляційний суд затвердив присуд окружного суду без змін. Боронив адв. д-р С. Шевчук зі Львова. 