Розтратники

Колишній завідуючий магазином №2 першого міськхарчоторгу Г. І. Чеботарьов та продавці цього ж магазину А. Д. Козар і Ю. К. Кузь довгий час привласнювали державні гроші і товари. В крамниці навмисне була заведена така система обліку і звітності, яка сприяла тому, що крадіжку не могли підозрівати чи знати про неї навіть решта працівників магазину. Ці шахраї для приховання розкрадання видавали працівникам магазину в рахунок зарплати різний товар. Брали ніби в рахунок зарплати і самі. Але за взятий товар з себе вони ніколи не утримували. За гроші, які брали в касі під розписку, не складали звітів.
За короткий час ця зграя розкрала грошей і товарів на суму 11.910 крб.
Справу розтратників днями розглянув нарсуд Сталінського району Львова Чеботарьова засуджено на ув’язнення в далеких місцевостях строком на 10 років з поразкою в правах після відбуття кари на 3 роки. Козара засуджено на 5 років з відбуттям кари в далеких місцевостях з поразкою в правах на 2 роки. Суд також задовольнив цивільний позов в сумі 11.910 крб.
Щоб уникнути відповідальності, розтратник Кузь, як тільки стало відомо про розтрату, від слідства зник. Справу про нього буде заслухано окремо. 