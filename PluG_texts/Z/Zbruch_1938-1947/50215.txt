Напрямні праці наших купців у Ґ. Ґубернаторстві

Хто цікавиться вашим господарським життям у Ґен. Ґубернаторстві, той бачить, як воно просто з кожним днем набирає що раз більше орґанізованого характеру — навіть і розпорошені клітини вяжуться щораз більше в обєднання. Таким саме свідоцтвом були збори українських купців у Кракові 23. березня ц. р. та їх постанови.
Годі нам тут подати ці всі постанови подрібно. Тому обговоримо тільки в загальному нарисі те, що може цікавити й наш загал.
І так зїзд цей устійнив докладно, як має кожний купець зокрема, й усі працювати зорґанізовано для врятування українського міста в Ґен. Ґубернаторстві, у почутті відповідальности перед майбутнім народу. Зїзд звернув увагу на плекання купецької традиції, що звязує минуле з теперішнім закріплюючи оці станиці на майбутнє.
Підпорядковуючися вповні наказам Українського Центрального Комітету, зїзд вирішив, що всі українські купці стануть членами секцій торговельників у Комісіях при УДК і при Делєґатурах. Секції Торговельників доложать зусиль, щоб усі українські купці дістали сталий дозвіл на ведення своїх підприємств, тому мають зорієнтуватися у вимогах влади до купців при видаванні дозволів. Українські допоможуть дружньо своїм товаришам навіть капіталом. Для кращого ведення підприємств постановлено створити книговодчо-люстраційне бюро для купців. Цим займеться центральна секція торговельників.
Звернено увагу на новостворені господарські палати, у котрих українські купці повинні також приймати чинну участь через представників українського купецького стану.
Зїзд звернув пильну увагу на вишкіл і дошкіл, доручивши купцям дошколювання себе не тільки на курсах, уладжуваних при УДК, орґанізованих секціями торговельників, але й заочними курсами в Українському Технічно-Господарському Інституті в Подебрадах.
Зїзд підкреслив велику вагу істнування уже в Ґ. Ґ. семи торговельних шкіл з 518 учнями й поручив купцям приміщувати їх у добре ведених фірмах на практику, а перш за все мають приймати практикантів українські купці. Знову ж Центральна Секція Торговельників має подбати про приміщення практикантів також по німецьких фірмах, де вони діставали б найкращий вишкіл.
Зїзд підкреслив, що централею для нашого купецького світу є Українська Господарська Спілка — УГАС — у Кракові, тому купці мають робити свої закупи в УГАС-ці, глядно тільки за посередництвом тієї спілки, чи через українські місцеві гуртівні. З цим вяжеться конечність, щоби кожний український купець став членом УГАС-ки. Очевидно УГАС достосовується до купців так, щоби вони мали потрібні вигоди щодо товарової обслуги, цін та інших вимог.
Також звернув зїзд увагу на капіталові справи. Між іншим вирішено, щоб усі зорґанізовані купці були членами Українбанку з уділами відповідно до своєї маєткової спроможности та щоби виконувати розплати по можности тільки через Українбанк шляхом біжучих рахунків і щоби в Українбанку льокувати свої гроші.
З признанням зїзд відмітив рішення холмської Секції Торговельників прийти з допомогою українському студентству та закликав усі секції піти слідами холмської. Також з приємністю ствердив розуміння ваги культурних надбань українського купецького світу, чого доказом постанова Секції Торговельників у Ярославі — яка розписала конкурс на написання історичної повісти. Тому поручив гаряче, щоб також інші секції пішли тими слідами.
Ми переконані, що всі ці постанови будуть виконані, бо бачили, що наш купецький стан доріс вповні до намічених завдань. Небагатий він ще капіталом, зате засібний запалом праці й жадний фахового знання. 