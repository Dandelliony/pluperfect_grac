◦ ◦ ◦ ◦ ◦ ◦ ◦

Новий фінляндський кабінет
СТОКГОЛЬМ. 28 березня (ТАРС) Фінляндське інформаційне бюро повідомляє про слідуючий повний склад нового фінляндського кабінету: прем'єр — Рюті, міністр закордонних справ — Віттінг, юстиції — Лехтонен, внутрішніх справ — Фоніборі, воєнний — генерал-майор Вальден, фінансів — Пеккала, освіти — Кукконен, міністри землеробства — Хейкінен і Койвісто, міністри шляхів сполучення і громадських робіт — Саловаара і Екхольм, міністр торгівлі і промисловості — Котілайнен, соціального забезпечення — Фагерхольм, постачання — Таннер.
Таким чином з попереднього складу уряду до нового кабінету не ввійшли колишні міністри: юстиції Седергольм, освіти Хаммула, воєнний Нюканен, постачання Фіандт і міністр без портфеля Паасіківі.
Німецькі повідомлення про воєнні дії
БЕРЛІН, 28 березня. (ТАРС). Німецьке інформаційне бюро передає слідуюче повідомлення про воєнні дії: "В районі Перля — слабка діяльність ворожої піхоти і артилерії. Пожвавлений був вогонь ворожої артилерії в районі Цвейбрюкена.
На південний захід від Пірмазенса ворожий загін намагався зробити наскок на німецький сторожовий пост. Напад було відбито. Дії німецької авіації на західному фронті були незначними і обмежились розвідувальними польотами над східною Францією. В деяких пунктах мали місце дії винищувачів і вогонь ворожої зенітної артилерії. Успішно проведено розвідувальні польоти над Північним морем. Англійські літаки намагалися атакувати сторожові судна в німецькій бухті. Англійські літаки скинули декілька бомб, які не попали в ціль і впали в воду. Один англійський літак типу "Брістоль Бленхейм" збито. Як і перед цим всі німецькі літаки повернулись без втрат на свої бази. Ввечері і вночі на 28 березня ворожі літаки літали над північною і західною Німеччиною.
Норвежські власті інтернували німецький підводний човен
ЛОНДОН, 28 березня. (ТАРС). Агентство Рейтер передає, що норвежське міністерство закордонних справ опублікувало повідомлення, в якому говориться, що в ніч на 27 березня німецький підводний човен "У-21" сів на мілину поблизу Мандаля. Норвежські власті віддали розпорядження про роззброєння команди і інтернірування підводного човна. Його приведено до Мандаля.
Спростування німецького інформаційного бюро
БЕРЛІН, 28 березня. (ТАРС). Німецьке інформаційне бюро спростовує повідомлення про те, що нібито 27 березня англійці збили 5 німецьких літаків. За твердженням відповідних органів, німецька авіація в останні дні не втратила жодного літака. Невірне також повідомлення про потоплення німецького сторожового судна. 