Гарна імпреза в Ярославі

Дня 21. квітня ц. р. заходом молоді, згуртованої в "Освітньо-Виховній Секції" при т-ві "Просвіта" відбувся у Ярославі вечір живого слова" відомого українського мистця-рецитатора п. Ґеник-Березовського зі співучастю молодого, талановитого співака п. Василя Матіяша.
Завдяки великим мистецьким вальорам обох тих артистів — ввесь вечір стояв на високому мистецькому рівні і залишив у приявних якнайкраще вражіння. П. Герик-Березовський чарував усіх своїми незрівнаними рецитаціями Франка, Тичини, Стефаника, Б. Лепкого. Такі речі, як прольог до Франкового "Мойсея" — повний драматичної напруги — поруч "Над рікою" Б. Лепкого, або "Довбуша" Федьковича — викликували у слухача цілу гаму естетичних та чуттєвих зворушень, а "Сини" Стефаника попросту поривали силою мистецької інтерпретації.
Також і концертова частина вечора випала без закиду. Прегарний баритон п. Матіяша при бездоганній співучій тіхніці — чарував слухачів, а в такій могутній пісні, як "Гетьмани" Лисенка, або клясичній арії "Запорожця за Дунаєм" — приковував слухачів. Цей молодий співак володів неабияким голосовим матеріялом і коли захоче його використати — майбутнє розгорне перед ним широкі можливості.
Треба також згадати з приємністю про участь у вечорі талановитої нашої пяністки п. Витвицької-Сливинської, що завдяки своїй музичній культурі виконала з повним вичуттям акомпеніямент до співу. Гарну та вмілу орґанізацію вечора треба завдячувати нашій молоді з "Освітньо-Виховної Секції" при т-ві "Просвіта" в Ярославі. 