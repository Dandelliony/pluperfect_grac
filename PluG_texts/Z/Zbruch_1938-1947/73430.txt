◦ ◦ ◦ ◦

Камерний вечір. Світлиця Співробітників Культурної Праці УЦК — Літературно-мистецький Клюб — улаштовує сьогодні, в неділю, 22. XI. ц. р., в год. 17-ій, у власній залі, вул. 29-го Червня ч. 10 — Камерний Вечір, при участі фортепіянного трія: Романа Савицького (фортепіян), Р. Криштальського (скрипка) та Пшенички (віолончеля). У програмі камерні твори Моцарта, Гайдна і Бетовена. З українських композиторів у програмі Барвінського тріо А-моль.
Сходини купців. Сходини Об'єднання Праці Українських Купців при Українськім Комітеті на Львів—місто, відбудуться сьогодні, 22 листопада, в год. 11.30 рано у домівці Союзу Купців, вул. Галицька ч. 19/ІІ. п. Програма сходин: купецькі оправи та реферат проф. Омеляна Терлецького.
Сходини ґастрономів. Сходини українських ґастрономів відбудуться в неділю, 22. ц. м. в год. 11.30, спільно з Об'єднанням Праці Українських Купців в льокалю при вул. Галицькій ч. 19/І. пов.
Продукція олію і мила в державних збіжжевих і промислових заведеннях. Одною з найважніших справ у господарстві Галичини було забезпечення успішної праці харчових заведень, що існували у формі трестів, які необхідно було переорганізувати і удержати. Таким чином дійшло до створення Державних Збіжжевих і Промислових Заведень. Одним з таких трестів, який увійшов до цих заведень, як його складова частина і який мав винятково важливе значіння був трест, що обіймав милярні і оліярні. Вистарчив рік праці на те, щоб його приспособити до успішної продукції і затерти в ньому всі сліди колишньої большевицької господарки. Згодом в його розбудові допущено частинно приватну ініціятиву, а саме деякі варстати видержавлено приватним підприємцям. Таким чином видержавлено теж найбільшу і найповажнішу фабрику мила у Львові "Тлєн", яка завдяки тому має змогу дальше розбудовуватися. Вже сьогодні ця фабрика проявляє великий поступ у своїй праці. Доказом цього може бути інсталяція і наладнання єдиного в Галичині апарату до виробу водного шкла. Також поважні зміни зайшли в ділянці фабрикації олію, що творить другий відділ Збіжжевих і Промислових Заведень. У цій фабриці завдяки рухливому проводові, заведено новітні методи продукції, в наслідок чого кількість продукованого олію збільшилась на 5—7%. Все це створює змогу дальшої розбудови цих важних ділянок промислу.
Взаємодопомога в громаді при обробітці землі. По наших селах раз-у-раз помічається, що багато селян, особливо таких, які вислали на роботу до Німеччини членів своїх родин, не можуть своєчасно та в задовільній мірі обробити своє поле. Бракує їм коней, знаряддя, часто також робочих рук. Такого стану не можна терпіти. Все населення села є в цілому відповідальне за своєчасне, повне та доброякісне оброблення землі і за збір урожаю з усіх рільних площ, належних до села — без огляду на власницькі відносини кожного окремого господаря. Голова громади у кожному випадку має обов'язок дати допомогу — особливо жінкам, яких чоловіки чи дорослі сини є в Німеччині і через те вони здані лише на себе. Вони мають в першу чергу право на громадську підтримку. Селянам, які будуть відмовлятися дати на ту ціль свої коні, будуть відібрані коні. Робочі сиди, які відмовились би працювати з доручення голови в громадській взаємодопомозі, будуть покарані примусовими роботами.
Набір до української поліції. До Куреня Української Охоронної Поліції в Дембиці (Ґенерал-Ґубернаторство) можуть бути ще приняті українці в віці між 17 і 45 роком життя, які не були карані. Письменні заяви, по змозі в німецькій мові, треба спрямовувати до Коменданта Порядкової Поліції в Кракові (Бефельсгабер дер Орднунґсполіцай ін Кракау), Ауссерінґ 29. До заяви треба долучити лікарську посвідку про те, що заявник спроможний виконувати службу. Заяви тих петентів, що працюють в оборонно-господарських підприємствах, не будуть взяті під увагу. 