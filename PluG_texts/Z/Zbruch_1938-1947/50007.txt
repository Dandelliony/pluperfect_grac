◦ ◦ ◦ ◦ ◦ ◦ ◦

Державна допомога новоорганізованим колгоспам. Сільгоспбанк асигнував для видачі у другому кварталі довготермінових кредитів колгоспам області 475 тисяч карбованців. Кредити призначаються на придбання мінеральних добрив, худоби, інвентаря, насіння трав і інше. Крім того, для подання допомоги новоорганізованим колгоспам у Львівській області тепер організовуються 3 нові МТС — в Мегерівському, Немирівському і Жовківському районах. Ці МТС одержують 34 потужні трактори і ряд інших сільськогосподарських машин. Тепер МТС є в кожному районі області. Тракторний парк їх становить 354 трактори.
Ріст районної промисловості. В першому кварталі цього року у Львівській області створено понад 220 нових підприємств місцевої промисловості. Вони виробляють вапняк, цеглу, мотузки, вози, валянки, меблю, одяг тощо. В Жовківському районі організовано фабрику по виробництву фарб. Сокальський райпромкомбінат має тепер 24 підприємства, які виробляють сукно, мішковину, валянки, бочки тощо. Лише одні підприємства районної промисловості області дадуть в 1941 році продукції на 25 міліонів карбованців.
Гастрольна подорож теа-джазу залізничників. Вчора Львівський теа-джаз залізничників виїхав у п'ятимісячну гастрольну подорож по Радянському Союзі. Для другої подорожі підготовлено нову програму, зокрема: "Відкритий семафор", фрагменти з фільму "Вогні великого міста" і інше. Перший виступ теа-джазу відбудеться в Одесі.
Дослідна ділянка в школі. З настанням весни пожвавив свою роботу природничий гурток при школі села Кобильниця-Руська, Краковецького району. Учні 5 і 6 класів під керівництвом учителя природознавства розпочали обробляти шкільну дослідну ділянку. Вони вирощують розсаду помідорів, салат і різні види капусти, вимірюють грунт, ділять площу під грядки, на яких сіються окремі культури городини, посаджені в різних умовах тощо. Вся ця робота супроводжується поясненнями педагога відносно грунту, світла, вологи і способу обробки для одержання якнайкращих плодів. Велике зацікавлення виявляють учні до виведення нових сортів за методами великого садовода Мічуріна, до яровизації хлібних злаків способом академіка Лисенка.
Виставка бавовняних тканин. Вперше у Львові відкрито виставку бавовняних тканин, яку організувала обласна торгова база "Головтекстильзбуту". Для виставки зайнято одне з приміщень в кол. пасажі Міколяша. Виставка показує багаті колекції бавовняних тканин, що їх виробляє текстильна промисловість Радянського Союзу. Тут є тканини Ленінградської фабрики ім. Алексеєва, її вироби приваблюють відвідувачів. Вуаль, маркізет, шотландка, зефір і інша продукція цієї фабрики відзначається високою якістю. На виставці переважає продукція основних центрів текстильної промисловості нашої країни — Іваново. Фабрики цього текстильного району славляться на всю країну. Чимале місце зайняла на виставці продукція відомої московської фабрики "Трьохгорна мануфактура". 