Починається справжнє життя

Рік 1936. Великий зал львівського політехнічного інституту переповнений вщерть студентами. На трибуні стрункий, русявий студент. Линуть його полум'яні слова протесту проти побоїв і насильств націоналістичних бандитів. Очі молоді палають вогнем зненависті до розбещених лицарів ножа і канчука, за якими стояв закон і опіка спорохнявілої шляхетської держави.
А через годину після нелегального мітингу в інституті знову полилася кров. Під ударами ножів і кастетів падають на землю закривавлені люди.
Цього ж дня в кабінет воєводи з'явилася делегація студентів. Вершитель долі воєводства похмуро звів брови. І його обличчя злісно перекосилось. З настороженою увагою слухає він слова русявого студента Топермана. Студент з обуренням оповідав про страхіття, які творяться у вищих школах, про те, що доньку видатного польського вченого головорізи скинули зі сходів другого поверху за те, що вона посміла протестувати проти погромницьких вчинків шляхетських молодчиків.
Воєводі досить. Він обриває слово протесту й великопанським жестом показує делегації на двері.
Нелегко довелося добувати студентові Фридриху Топерману диплом інженера, а коли він вже мав його в кишені, почалося нове горе. Куди не звертався, скрізь йому відповідали:
— Праці немає!
Не було її для українців, не було для євреїв, не було й для тих поляків, яким чесність не дозволяла мовчки поглядати на покривджену долю міліонів. З цим злом треба було боротися. І безробітний інженер Топерман розумів це прекрасно. Друковані ним на циклостилі мопрівські відозви йшли на заводи, розповідаючи робітникам про в'язниці і концтабори, де мучились вірні сини народу за його волю і щастя.
...В перші дні війни інженера мобілізують і посилають на завод, що виробляє військові літаки. Від світанку до вечора падають бомби, земля здригається від їх смертоносних ударів. Жоден літак, жодна гармата не захищає робітників і заводу. Комендант заводу, полковник Зайончковський, викравши 100.000 злотих, кидає завод на призволяще, втікає. Інженер Топерман хоче рятувати кинутих робітників у салдатській формі і веде їх на схід. Під вогнем кулеметів довів він їх до Володимира-Волинського.
І в цей час єдина в світі армія, могутня армія робітників і селян твердими кроками входить в соняшний полудень до Львова. Інженер Топерман, хоч втомлення пережитим, відразу береться за творчу роботу. Він не забуває, що українське місто не має ні води, ні світла, а вулиці поруйновані панами.
У приміщенні профспілки трамвайників день і ніч кипить робота. В перші дні виконує її невеличкий гурт людей: Топерман, Лозинський, Герчак, Вось і Палька. А через деякий час було пущено в рух електростанцію, водопровод, трамваї.
Інженер Топерман сидить над планами. В них він бачить майбутній Львів — квітуче соціалістичне місто.
Більшовицька мрія стає конкретним ділом. Вже сьогодні простягаються далеко за місто нові трамвайні колії, сотні безробітних одержують роботу, розширюється електрична мережа, поширюється бетонний завод. З кожним днем, з кожною годиною гарячіше б'ється серце нового Львова.
Я. Галан. 