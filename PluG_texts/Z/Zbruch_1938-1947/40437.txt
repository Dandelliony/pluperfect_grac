Неподобства тривають

"Вільна Україна" вже писала про погану роботу Львівського тресту ресторанів і кафе. Але на керівників тресту це, очевидно, не впливає. Обурливі неподобства, зневага до споживачів, антисанітарія, шахрайство, як і раніше, процвітають на підприємствах громадського харчування.
Недавно була проведена масова перевірка правильності продажу алкогольних напоїв у буфетах і ресторанах міста. Що ж виявилося? До покупців потрапляють половинні порції, решта ж — залишається шахраям, що пролізли за прилавки. Бокали, чарки, кухлі, в яких продається пиво, горілка і вино — різноманітні, напої відпускаються без мірки. У кожний бокал пива наливають 0,4 замість 0,5 літра, на кожній порції вина і горілки крадуть від 10 до 20 процентів.
Здавалося б це дрібниця, але за один місяць в системі тресту ресторанів і кафе з загального обороту 120 тисяч літрів пива не додано покупцям 24 тисячі літрів, що становить 57.600 крб. Ця величезна сума, буквально вкрадена з кишень сотень радянських громадян, потрапила в руки спекулянтів і шахраїв. А дирекцію тресту це не турбує.
Їдальня №121 цього ж тресту обслужує робітників 3-го нафто-перегонного заводу. Дирекція заводу надає їдальні приміщення, весь інвентар, забезпечує паливом і водою. Чого ще треба? Працювати б тільки добре. Але в тресті з цим не згодні.
Робітники і службовці заводу, яким доводиться користуватися послугами їдальні, справедливо обурені. Не припиняються скарги на недоброякісну їжу, високі ціни і малі порції, на антисанітарію. Завком заводу вирішив перевірити ці скарги. І всі вони підтвердились. Дійсно, їжа несмачна. Та іншою вона і не може бути, бо продукти для готування (м'ясо, овочі) даються несвіжі і недоброякісні.
Час вже дирекції тресту ресторанів і кафе серйозно замислитись над роботою підлеглих йому підприємств.
П. Євіна. 