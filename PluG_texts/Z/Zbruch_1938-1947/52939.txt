Без протекції.

Малий фейлетон.
Компенсація за невикористаний профвідпуск якраз стала в нагоді. Наближався день народження моєї дочки. Подарунок вчора купив в універмазі на Трибунальській — прекрасна лялька з очима "забажала — заснула". Дружина добре розуміється на смаках моїх друзів: мариновані або свіжі гриби треба знайти за всяку ціну...
Для мене гриби — ціла поезія. Опеньки, рижики, маслюки, лисички, боровики. Не вередую шампіньйонами, або, просто кажучи, печерицею. Цей дар природи для мене кращий від м'яса і риби. Як тільки почую щось про гриби — по інерції насторожую вуха.
Цієї весни холодно, морозно. Свіжий гриб заглибився у грунт і не показує свою хутрову шапочку. Треба шукати маринованих. Хіба не знайду? Пам'ятаю, як не один раз колишній уповноважений Наркомату заготівель тов. Туболець на зборах активу з жартами і каламбурами оцінював якості грибів і рішуче громив кустарництво в їх засолці і сушінні. Напевне, у Львові гриби знайду.
Я мотнувся по крамницях і ресторанах шукати цей дар природи. На Личаківській в ресторані №18 буфетниця так оторопіла від мого запитання, що налила якомусь пожежникові кухоль пива до законної мірки. В більшості ресторанів на Академічній, Жовтневій, Ягелонській замість грибів намагались напхати в кошик квашених зелених помідорів. А біля вокзалу і в "капернаумі" на Ринку зелені помідори подають, як обов'язковий асортимент давіть до чаю.
Нервово ридає джаз-оркестр в одному з ресторанів біля облконтори Державного банку. Вищипані, як мишиний хвіст тоненькі смужки брів, на губах, як згустки крові, — шари карміну. Це офіціантка Зося. Вона пропагує замість грибів взяти скільки завгодно студенини. Звідкіля такі щедроти? Ввечері дізнався. Завідуючий рестораном в юнацькі роки працював у друкарні. Потім опинився в "Брістолі". Він винайшов і узаконив бравурний термін — "розбити холодець на шпони". За його методом технологія цієї справи нескладна: побільше звичайної артезіанської води, клеїстих хрящів, голля — розміри студенини ростуть за бажанням шеф-кулінара. В шашличній, на цій же вулиці, з чудовими краєвидами Кавказа буфетник хвастівливо рекомендував купити оселедець по загально-"доступній" ціні: 100 грам — 3 крб. 85 коп.
Потрапив до магазину Головконсервзбуту по вулиці 1 Травня і впевнився, як продавці Діаменд, Гітель і Вішнєвська спритно обраховують довірливих покупців. Але грибів і тут не знайшов. Керівник магазину Айзенберг — особа терта, всі зауваження покупців сприймає завжди, як кровну образу. Та що б казати. В іншому магазині цієї системи завідуючий Лабендзя і продавець Черноброва гандлюють повидлом, компотами. Грибами ж консервні магазини не торгують.
Напроти міськради є магазин овочів. Там тільки знайшлись гриби в сухому вигляді. Продавець настійно умовляв купити сухі гриби. — Ви знаєте, що при маринуванні грибів не додержують відповідних пропорцій в спеціях — оцет, сіль, —      дають, або мало, або забагато. І не дивно, що вони псуються, закисають.
Довго думав і все ж відхилив домагання продавця.
***
Надвечір прекрасні білі гриби я все таки знайшов без протекції і шахрайства. Буде чим порадувати моїх приятелів. І дружина буде задоволена. Грибами торгували в крамниці Шевченківського харчоторгу по вул. Сонячній №6. Завідуючий казав, що тепер їх краще заготовлятимуть. В облспоживспілці і ресторанному тресті навіть підготовили тару.
П. Єзерський. 