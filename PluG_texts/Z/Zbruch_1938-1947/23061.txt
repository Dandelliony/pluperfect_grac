◦ ◦ ◦ ◦ ◦ ◦ ◦ ◦ ◦ ◦

Відгомін промови Молотова в европейській пресі.
АНҐЛІЯ.
"Таймс" стверджує, що погляди совітського премієра однозгідні з тими, що їх висловлено в ноті до Анґлії. На думку "Таймса" найбільші труднощі на шляху до порозуміння між урядами анґлійським, французьким та совітським мають далі психольогічний характер. Не можна навіть подумати — пише "Таймс"— щоб до такої великої країни, як Росія, можна було ставитися інакше, як на правах рівности. Від Росії ніхто не вимагав нічого такого, чого Анґлія зі свого боку не була готова зробити. Ніяка країна не була колинебудь більше рішена на акцію, як сьогодні В. Британія, і то навіть на військову акцію, якби це виявилося необхідне. Шефа совітських збройних сил запросили до Анґлії, щоб особисто переконався, що Анґлія робить та до чого вона готова.
"Йоркшайр Пост" пише: Бритійській дипльоматії і державним мужам йде проте, щоб редакція пакту мала те саме значіння для обох сторін, бо на випадок потреби його треба було б пристосувати швидко і без проволоки. Але можна правильно замітити, що ходи без прецеденсу, які зробила В. Британія і ходи, які тепер підготовляють — це свідоцтво остаточного скристалізування поглядів В. Британії та її рішення.
"Дейлі Телєґраф" стверджує, що хоча в переговорах виринають ріжні і поважні труднощі, вони не повинні бути непереможні. Загальне вражіння, яке залишила промова Молотова таке, що російський уряд щиро прагне порозуміння і фактично заанґажувався у фронті проти аґресії. Коли-ж Молотов має деякі сумніви, то шкода, що Патьомкін не приїхав до Женеви, де був би у зустрічі з Галіфаксом переконався, що Анґлія рішена виконати щодо букви свої зобовязання.
"Дейлі Геральд" пише, що промова Молотова була обережна та що він не зобовязався виразно. Молотов ані не прийняв бритійсько-французьких пропозицій, ані теж їх не відкинув. Ця промова — це доказ, що совітський уряд все ще студіює пропозиції.
"Дейлі Мель" стверджує, що тон промови Молотова був до деякої міри несподіванкою, бо в деяких колах гадали, що московський уряд без вагання прийме англійсько-французьку пропозицію.
ФРАНЦІЯ.
"Ле Тан" гостро характеризує промову Молотова, застерігаючись щодо методи виявляти прилюдно арґументи, яких зацікавлені уряди уживали в часі переговорів. "Тан" висловлює переконання, що московський кабінет намагається витягнути можливо якнайбільше користей для себе з теперішніх обставин, які дають Росії нагоду вернутися до концерту европейських великодержав.
"Пті Парізієн" висловлює жаль, що промова Молотова не влекшить завдання, анґлійської та французької дипльоматії. Хоч у промові було бажання створити спільний фронт проти аґресії, то в ній була деяка безцеремоніяльність, яка підкреслювала ріжницю поглядів, хоч ця ріжниця не основна.
"Ексцельзіор" підкреслює, що в Парижі і Льондоні після тієї промови не мають сумніву щодо того, що переговори доведуть до заключення договору, але треба ще мабуть буде довшої дискусії у византійському характері цілої низки торгів.
"Лє Попідер" зазначує, що всупереч надіям, які недавно сформулував Чемберлєн, розбіжність між Льондоном і Москвою є далі. Розголос, який тим труднощам надав Молотов і формула, якою він ці труднощі схарактеризував, є теж того роду, що не влекшать фіналізації договору. Але є надія, що шляхом дальших зусиль усе дасться якось скласти.
ІТАЛІЯ.
"Джорнале д'Італія" стверджує, що та промова, якої з тривогою чекали в Парижі і Льондоні, викликала на Заході нове гірке розчарування, бо не проголосила заключення союзу, який замкнув би перстень окруження, але виявила труднощі, які існують між Росією, Францією й Анґлією.
"Трібуна", коментуючи промову Молотова пише, що вона принесла розчарування анґлійським капіталістам та імперіялістам. Але це не значить, щоб раніше чи пізніше не дійшло до пакту між Анґлією та Совітами, але атмосфера, в якій родиться нова політична ситуація, не запевнює Франції й Анґлії тієї безпеки, яка мала закріпити геґемонію тих держав над Італією і Німеччиною.
ШВЕЦІЯ.
Всі шведські щоденники подали широкий зміст промови Молотова. "Ніа Даґліґт Аласганда" в редакційному коментарі пише, що все-ж Совіти більше йдуть на руку Анґлії і Франції, як досі. Що торкається ґарантій для балтійських держав, то вони поставили б під знаком запиту їх нейтральність. Заяву Молотова в справі Алянлських островів совітська преса уважає за доказ неґативного становища Совітів до справи ремілітаризації островів. Часопис заявляє, що не вважаючи на останні зміни в Европі, ціль ремілітаризації Аляндських островів не змінилася. Ця ціль — це невтральність, яку можна оборонити тільки власними силами. 