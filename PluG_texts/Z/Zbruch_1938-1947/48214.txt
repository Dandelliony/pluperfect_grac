◦ ◦ ◦ ◦ ◦ ◦ ◦

Імянини преосв. Григорія Лакоти. З нагоди імянин Преосв. Григорія Лакоти відправлено в ярославській парохіяльній церкві 7. лютого співану Службу Божу. В ній узяли участь представники УДК, місцевих установ, українські школи та багато громадян з міста й околиці. Вполудне того ж дня у Преосв. Григорія явилася численна делєґація українського громадянства. Голова УДК, м-р Ю. Старосольський, зложив побажання Владиці. У відповідь на побажання Преосвященний просив передати цілому українському громадянству подяку та архиєрейське благословення.
Нарада мужів довіря делєґатури УДК. Як що-місяця, так і дня 4. лютого ц. р. відбулася заходами Делєґатури УДК у Нім. Перемишлі нарада мужів довіря. Прибуло біля 30 мужів довіря. Нараду відкрив голова Делєґатури УДК, о. сен. Ю. Татомир, гарним словом. Він відобрав звіт від поодиноких мужів довіря з діяльности їхніх місцевостей. Опісля інж. Артюшенко обговорював сільсько-господарські справи. Присутні ставили запити. Відтак о. сен. Татомир подав мужам довіря плян праці на місяць лютий, над яким відбулася ширша дискусія. На закінчення цієї наради відбувся спільний обід.
Сянік — памяті Ольги Басараб. В середу 12. лютого ц. р. старанням Куреня Молоді в Сяноці відбулася у місцевій греко-католицькій церкві в сослуженні 5-ох священиків заупокійна панахида по сл. п. Ользі Басараб. Сяніцьке громадянство, головно молодь обох полів, заповнили церкву, в якій коло гарно прибраної могили стояла почесна сторожа К. М. Після панахиди відбулися святочні сходини КМ., присвячені памяті Ольги Басараб. Велику салю УДК, що є домівкою КМ., вщерть виповнило українське громадянство. П-на Чучкевич виголосила коротку змістову промову, закінчуючи її закликом до вірности ідеалам, що за них віддала життя Велика Покійна. Національним гимном закінчено ці врочисті сходини КМ і сяніцького громадянства.
Відсвяткування памяти Ольги Басараб у Нім. Перемишлі. Заходами Делєґатури УДК у Нім. Перемишлі, відправлено 12. ц. м. врочисту панахиду в церкві ОО. Василіян за душу сл. п. Ольги Басараб. До панахиди стало пять священиків під проводом о. кан. Ю. Кміта. Панахиду відспівав мужеський хор під управою В. Романика. Опісля відспівано молитву "Боже Великий, Творче Всесильний". Після панахиди відбулася в салі ОО. Василіян урочиста академія, в програму якої ввійшли: реферат п. Стахівни, слово п. Нагайської та деклямація п. Стахівни. 