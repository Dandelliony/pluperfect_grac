Наш творчий звіт

З величезною радістю і хвилюванням колектив театру імені Івана Франка чекає зутрічі з трудящими радянського Львова. Хвилювання це цілком закономірне. Спектаклями у Львові ми розпочнемо ювілейну подорож, присвячену 20-річчю з дня заснування театру. Львівська громадськість ознайомиться з творчими досягненнями театру, який з перших днів свого існування пов'язав свою долю з долею соціалістичної революції і радянської влади.
Театр носить ім'я одного з найвидатніших письменників, невтомного і пристрасного борця за соціальне і національне визволення трудящих Західної України — Івана Франка. Ім'я Івана Франка театр прийняв не випадково. Ім'я це визначило ідейний зміст і напрямок новоутвореного мистецького закладу, визначило всю дальшу роботу колективу.
Новий творчий колектив склався переважно з артистів, що жили і працювали на території колишньої Західної України, що в своїх революційних бажаннях були кровно зв'язані з ідеями і пориваннями Івана Франка, який своєю діяльністю відповідав великим ідеям, народженим Жовтневою соціалістичною революцією.
Міцно згуртовані, повні творчої наснаги і палкого бажання працювати на благо радянського народу, виїжджають франківці з ювілейним творчим звітом до західних областей України — батьківщини великого письменника Івана Франка. Кожен з франківців вважає за велику честь і щастя звітувати перед львівською громадськістю.
Наші єдинокровні брати протягом довгого часу терпіли нелюдські знущання і гніт від польських паніз. Вони були позбавлені права розвитку своєї рідної культури, мистецтва, літератури. Кожен з нас знає про те, що польські кати чинили страшні репресії проти трудящих, зокрема проти українців.
Але трудящі західних областей України зуміли зберегти перлини національної культури. Талановитий народ створив безліч чудових пісень, мелодійних народних мотивів, казок, дум. Ми добре знаємо, що зустрінемось у Львові з видатними артистами, музикантами і режисерами.
Франківці докладуть всіх зусиль, щоб якнайкраще познайомитись з культурою і мистецтвом єдинокровних братів, збагатити цим свій досвід. Львівський глядач матиме змогу в нашому репертуарі ознайомитись з творцями ряду кращих мистецьких образів. Це, насамперед, заслужені діячі мистецтва Ю. В. Шумський, О. М. Ватуля, заслужені артисти УРСР орденоносець Н. М. Ужвій, А. М. Бучма, Ф. А. Барвінська, Є. Т. Коханенко, М. X. Пилипенко.
Творчий звіт перед трудящими Львова ми розпочнемо спектаклем "Правда" відомого українського драматурга Олександра Корнійчука. В цій п’єсі розгорнута тема великого Жовтня, тема боротьби пролетаріату і найбіднішого селянства за владу Рад.
Вперше в історії нашої радянської драматургії введено, як дійову особу, керівника великого Жовтня, геніального стратега революції Володимира Ільїча Леніна. Відповідальну і почесну роль А. М. Бучма виконує з виключною художньою силою.
Крім "Правди", театр покаже "Ой, не ходи, Грицю" М. Старицького, "Суєту" І. Тобілевича, 2 п'єси російських класиків "Ревізор" М. Гоголя і "Остання жертва" О. Островського і ювілейний спектакль "Украдене щастя" Івана Франка. "Украдене щастя", так би мовити, підсумок багаторічних і стилевих прагнень театру імені Франка. Яскравий і оригінальний твір "Украдене щастя" стоїть в ряді творів російської і української класичної драматургії. П'єса з виключною художньою силою малює тяжке життя підгірських українців. В цій п'єсі з особливою виразністю відбився демократичний характер творчості Франка, його глибоке знання життя. В "Украденому щасті" знову розкрив свою блискучу обдарованість відомий артист Амвросій Бучма, що без будьякого натиску з величезною простотою і щирістю грає Миколу. З величезною силою Наталія Ужвій розкрила образ знедоленої жінки — Ганни. Ми щасливі, що матимемо змогу показати спектакль "Украдене щастя" визволеному народу західних областей України, потомкам тих підгірських українців, яких знав Іван Франко, що живуть тепер в єдиній дружній сім'ї народів Радянського Союзу, яким Червона Армія повернула украдене у них щастя.
Крім вистав, під час перебування франківців у Львові намічено кілька зустрічей з нашими братами по зброї — колективами українського, польського та єврейського театрів. Ми широко будемо обмінюватись нашим досвідом, поклавши початок постійній, творчій дружбі.
Трохи про майбутнє. Тепер особливої ваги набирає питання репертуару, збільшення кількості прем'єр, якості спектаклів. Готування до нового сезону театр розпочне під час гастрольної подорожі. З світової класики театр працюватиме над комедією Шекспіра "Багато галасу з нічого". Цю п'єсу ставитиме головний режисер театру заслужений артист РРФСР В. Б. Вільнер. Паралельно театр буде готувати 2 радянські п'єси "Потомки" — Юрія Яновського та нову комедію Валентина Катаєва "Домик". Театр ставитиме Також "Лісову пісню" Лесі Українки і "Вишневий сад" Антона Чехова, що буде переходовим етапом до постановки ще більш монументальних творів, як "Цар Федор Іоанович" Олексія Толстого і однієї трагедії Шекспіра. З радянських п'єс театр поставить також новий драматичний твір Олександра Корнійчука.
В майбутньому сезоні театр імені Франка випустить 8 прем'єр. Перспективи цікавої, захоплюючої роботи на благо нашої славної батьківщини величезні. Якими б не були великими досягнення франківців, вони не є завершені, не є остаточними. В радянській країні немає меж у вдосконаленні і зростанні. Це нас запалює невгасимою енергією, щоб йти вперед, творити вищі цінності, досягти тих висот, до яких веде нас мудра більшовицька партія.
Небагато годин залишилось до того щасливого моменту, коли ми зійдемо на вільну землю радянського Львова, коли колектив театру імені Івана Франка висловить свої найкращі, найсердечніші почуття до єдинокровних братів. Того незабутнього моменту кожен з франківців чекає з невимовною радістю.
Гнат Юра — орденоносець, народний артист республіки, депутат Верховної УРСР, художній керівник театру ім. Івана Франка. 