Оперний концерт

І знову свіжа гарна імпреза нашого Краєвого Концертного Бюра, і знову зустрічав нас приємність стверджувати серіозну працю нашої молодої музичної станиці. Цим разом дня 4 і 5 ц. м. (оба дні з тою самою програмою) у великій залі львівської консерваторії концерт цілої групи солістів-співаків, частинно знаних уже з оперної сцени та радіо, частинно свіжих, нових дебютантів. А як одні, так і другі показали себе рівно гарно, виступаючи в найбільш питомому собі оперному жанрі, так в аріях, як і в дуетах та більших ансамблях, переносячи авдиторію, спрагнену доброї музики, в чарівно-романтичний світ опери, в світ буйної розігри найрізноманітніших харахтерів, ситуацій та образів.
Оце знаний молодий соліст радіо, а тепер уже артист опери, барітон п. М. Антонович розпочав програму серенадою з Моцартового "Дон Жуана". Звуками великого старого клясика залунав його круглий, вирівняний голос — а ще краще почув себе співак в широко розлитій, повній змін темпа й тонацій арії Жерарда з "Андрія Шеніє" італійського новоромантика Джіордана. Як нова, досіль слухачам незнана, а гарна й цінна сила представилася сопраністка п. О. Кальченко в арії про білий корабель з "Мадам Батерфляй" Пуччінія. Після п. Лозицької з попереднього концерту (Йоха-Лозицька) вже друга така цінна наддніпрянська сопраністка лірично-драматичного типу! Гарно записаний уже неодним виступом у радіо й на естраді, а навіть на сцені тенор п. М. Старицький виконав ще одну арію Пуччінія — арію Рудольфа з "Богеми" й мало в нас співану арію Вертера з "Вертера" Масснета, показавши знані вже свої вальори в ще більш видосконаленій ступені. Тай знову нова гарна співоча сила з Наддніпрянщини — вже третя — цим разом меццосопран, п. Л. Черних. Її габанера з "Кармен" була навіяна тим справжнім циганським демонізмом, як його собі бажав Бізе. До такої ролі саме надається її глибока, темна краска голосу. В дуеті Аїди й Амнеріс з "Аїди" Вердія (сцена з II дії в кімнаті Амнеріс), обі співкраянки, артистка опери п. Поспіїва ("Аїда") й п. Черних (Амнеріс) створили цілий барвний образ, наче малу драму двох суперниць о Радамеса як дві правдиво покликані до своїх роль сили, при чому кожна з окрема розвинула широку скалю експресійннх нюансів, до чого спеціяльно Верді дає так багато нагоди.
I оце ми "на рідних українських степах!" Знайомі звуки "Запорожця за Дунаєм". Дует Одарки й Карася з І-ої дії — п. Поспіїва й здавна відомий басіст опери п. І. Романовський. Драматичний сопран найшов себе рівно добре й у народньо-буффовому жанрі, а бас теж не менше, коли зважимо, що вже від ряду літ мав тільки нагоди показати свою гнучкість і всебічність, як давня співоча сила. Тай знову п. Антонович — цим разом у двох Лисенківських точках зовсім противного характеру, одному комічному (пісня Каленика при чарці з "Утопленої", вдержана, що цікаве, строго в міксолідійській тонації) й одному трагічному (арія Остапа з "Тараса Бульби"), віддавши якслід ці оба характери й заблиснувши між іншим, високим "соль" у другій точці. На закінчення йшла ціла "сцена в садку" з безсмертного, вічно молодого Гунодівського "Фавста". Каватіна Фавста в виконанню п. Старицького, що вже просто прилипла до особи співака (він виконує її що раз то краще, глибше), арія Маргарети з жемчугами в виконанню п. Кальченко (цим разом відслонила співачка свою прегарну кольоратуру й повні чуття темпові модифікації) відтак збірна сцена Фавста, Маргарети (обоє вижче названі), Мефіста (п. Романовський) і Марти (п. Черних), де з поліфонією голосів та інструментів іде в парі поліфонія характерів і почувань. Хоч був недовгий час підготови, найшли себе всі четверо артистів, старші разом з молодшими, тутешні з нетутешніми, вповні в точці. Це тим більше слід підкреслити, коли зважимо музично складну, часто контрапунктичну будову цілої сцени. З окрема ж — які знамениті Фавст і Мефісто, які ж правдиві Маргарета й Марта! Про постать Фавста говорили ми похвально ще за часів Лисенківського Музичного Інституту — й це ще раз тут повторюємо. Ціла сцена з "Фавста", як і весь вечір доказав наглядно, що ми нація співаків. Додаймо ще — добрих оперних співаків. Прийдуть ще й українські оперні композитори.
Фортепянний дострій спочивав у вправних руках пані Е. Габрієль. Не можемо тільки погодитися з пропусканням кінцевих ріторнелів у "Фавсті", між іншим по арії з жемчугами, де зараз після неї йшли дальші речітатіви. У Гунода кожний такт, кожна нотка продумана й довго важена!
Борис Кудрик. 