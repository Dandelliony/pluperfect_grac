◦ ◦ ◦ ◦ ◦ ◦ ◦

Комюніке про підписання угоди між СРСР і Швецією про врегулювання взаємних майнових претензій, які стосуються Литовської, Латвійської і Естонської РСР. Протягом останніх місяців у Москві відбувалися переговори між урядовими делегаціями СРСР і Швеції в питанні про врегулювання взаємних майнових претензій, які стосуються Литовської, Латвійської і Естонської РСР. Переговори проходили в дусі взаємного розуміння і закінчилися 30 травня 1941 року підписанням відповідної угоди. Угоду підписали: за уповноваженням уряду Союзу РСР — голова радянської урядової делегації, член колегії Наркомзаксправ А. П. Павлов; за уповноваженням уряду Швеції — голова шведської урядової делегації, радник міністерства закордонних справ П. Енгцелль.
Нові газети у Львові. Сьогодні у Львові вийшли перші номери нових газет "Дер Ройтер Штерн" — щоденна газета Львівського обкому, міськкому КП(б)У та обласної Ради депутатів трудящих (єврейською мовою), "Сталінська молодь" — орган обкому ЛКСМУ (польською мовою) — виходитиме 12 разів на місяць.
"Історія України в документах і матеріалах". Інститут історії Академії наук УРСР випустив з друку нову працю — "Історія України в документах і матеріалах". Автори книги — професор Перовський і доцент Путілов. В книзі подані цікаві документи і матеріали, які висвітлюють період визвольної війни українського народу під керівництвом Богдана Хмельницького проти гніту польської шляхти (1648 — 1654 рр.). Багато з вміщених історичних документів і матеріалів опубліковані вперше. Об'єм книга — 23 друкованих аркуші. (РАТАУ).
В будинках відпочинку. Понад 22 тис. трудящих Львова і області відпочиватимуть цього року в 5 будинках відпочинку ВЦРПС західних областей України. На ремонт будинку відпочинку в Брюховичах і розширення там ставка держава відпустила 190 тис. крб. Тут добудовано їдальню, закуплено ліжка, шафи, столи. В липні буде здано в експлуатацію ставок. Комфортабельно обладнаний будинок пропускає тепер за зміну 450 чоловік. З липня буде пропускати 600 осіб. В 1941 році в ньому побуває понад 9 тис. трудящих. Як відомо, кожного вихідного дня сотні трудящих Львова організовано і індивідуально ідуть до Брюхович. ВЦРПС подбала, щоб вони відпочивали там корисно і культурно. Для цієї мети продаються одноденні путьовки. Трудящі не тільки забезпечуються сніданком, обідом і вечерею, але й користуються спортивними площадками, клубом, відвідують кіно, концерти, танцювальний зал.
В Роздолі цього року побуває 8 тис. чол. Будинок відпочинку стоїть серед прекрасного парку, майже над самим Дністром. Тут є також 40 гектарів саду. На ремонт будинку, устаткування та обладнання асигновано 140 тис. крб. Вже закінчується будівництво літнього театру і кіно. Для трудящих Чернівецької області відкрито будинок відпочинку в Карпатах, у селі Виженка. На спорудження літнього театру, обладнання спортивних площадок і ін. держава відпустила 80 тис. крб. Пропускна спроможність будинку розрахована на 2 тис. відпочиваючих. Будинки відпочинку в Яблонові, Тарнопольської області, і в Журавицях, Волинської області, пропустять в цьому році 5 тис. трудящих. Пропускна спроможність будинків відпочинку ВЦРПС західних областей України збільшилась в цьому році вдвоє.
Будівництво радіовузлів в районах. Львівське обласне управління зв'язку днями приступає до будівництва великих радіовузлів у Бродському, Рава-Руському і Любачівському районах. Вузол у Бродах буде розрахований на 2.000 точок і крім райцентру буде обслужувати декілька околишніх сіл. Будівництво має бути закінчене до Жовтневих свят.
Дитячий кінофестиваль. На час літніх шкільних канікул Львівське обласне управління кінофікації організує семиденний показ фільмів школярам молодших класів. Мета його — ознайомити дітвору з кращими зразками радянської кінематографії і цим самим створити культурний і цікавий відпочинок. В місті фестиваль проходитиме в кінотеатрах: Дитячому, "Ампірі", "Європі", "Коперніку", "Музі", "Парку". Одночасно фестиваль широко організовується і по всіх районах області. Крім того, виїдуть кінопересувки в села. В дні фестивалю будуть показані кращі нові фільми: "Фронтові подруги", "Дівчина з того берега", "Таємничий острів", "В країні ляльок", "Старий двір" і інші. Будуть демонструватись також мультиплікаційні фільми, журнал "Піонерія" та кіножурнали, які відображають життя Радянського Союзу. Протягом липня серпня фестиваль триватиме для учнів старших класів. 