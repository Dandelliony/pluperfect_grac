◦ ◦ ◦ ◦

Ще про гроші. З введенням золотого в Галичині призначено для рублів час від 15—27 вересня на виміну. Від 27 вересня рубель тратить вартість. Зате "райхскредіткассеншайни", що є в обігу, зберігають дальше свою вартість. Банки витягнуть їх опісля поволі з обігу.
В користь Нім. Червоного Хреста. Львівська Вища Музична Школа, Український Театр м. Львова та Краєвий Інститут Народної Творчости влаштовують концерт у користь Німецького Червоного Хреста під протекторатом Губернатора д-ра Ляша. Концерт відбудеться в п'ятницю, 12 вересня в год. 19 у великій залі Львівської Вищої Музичної Школи (Консерваторії). Участь у цьому концерті приймають: Симфонічна орхестра Українського Міського Театру, Хор Краєвого Інституту Української Народної Творчости, капеля бандуристів того ж Інституту, танкова група того ж Інституту, Софія Гаврищак, сопран. — Диригують: Микола Колесса та Іван Охримович. При фортепіяні — Евгенія Чапельська і др. Борис Кудрик. Карти вступу по 2, 4, і 6 зол. є в передпродажі в касі Консерваторії при вул. Хорущина 7. і вечором перед концертом у тій самій касі.
З міської електричної залізниці. Тепер щомісячно вживають львівські трамваї 20.000 кв. годин електричної енергії по ціні 60 коп. і оплачують 1.700 людей персоналу. Але свіжо оголошений цінник трамвайних білєтів та абонементів припадає на час проєктованої підвишки цін електричного струму. В жовтні платитиме трамвай міській електрівні по 75 коп. за одиницю електричної енергії. Отже знову може бути нова калькуляція цін трамвайних білєтів і абонаментів.
Порядкують майдан. Відбуваються праці над упорядкуванням майдану св. Духа. Щез кіоск, що там стояв; розбирають добудівлю колишньої Віденської каварні, завдяки чому виступить вповні архітектура сусіднього будинку, вартівні. Є чутки, що розберуть теж будинок, в якому була Скарбова Палата. 