От так собі...

Малий фейлєтон
Доволі часто пишеться в нас, що історія повторяється, або не повторяється. Буває, що в тому самому часописі й на цій самій сторінці є раз так, раз інакше.
Воно є правильно. Бо може бути так і сяк: залежить, як кому подобається і який мудрець пише. Все можна доказати, навіть кожний мусить повірити.
Та йде про устійнення. Треба ж раз поставити якусь тезу. І я ставлю.
Отже, не все повторюється історія в народів. Повторюється тільки в нас. І то з усією докладністю, фотоґрафічно.
Примірів — без міри. Але я подам один: сварку. Вона не переводиться, від віків триває і все повторюється, бо на те й сварка, щоб повторювалась, тільки повторюється в іншому виді.
Походить від народу. От, пригадую собі ще дитиною таку сварку на селі. Це був свого роду церемоніял, освячений звичай із прадавнини.
Починалось звичайно пізньою весною, дещо по роботах, коли в людей було більше часу. Під вечір, як заходило сонце, ставали баби на перелазі Спершу дві. Ставали — й починали лаятись.
— А ти, мовляв, мого чоловіка... а ти чарівнице, ціле село знає: коровам молоко відбираєш, на лисій горі з коцюбою увіхаєшся...
Потім підходили чоловіки та починали собі:
— Ти моєї жінки не займай, зась тобі до неї! Видів що вона на росі сметану збирала, на кацюбі їхала, а чортом завдавалася, що хвіст у неї росте?...
— Люди виділи! Ціле село виділо!...
Сварка завогнювалася, темпо чимраз більшало, баби papакали, як на лотоках, — впадали з підбасками чоловіки.
Ген, із усіх усюдів збігалися люди.
Я вилізав на високий паркан і слухав. Старий Василь, пастух, підсаджував мене та підтримував, щоб я не впав.
— Доська ліпша до сварки, — критикував він, як досвідчений рецензент. — Ганька язиката, але за-молода. Куди їй!... — та махнув тільки рукою.
А від нас, із подвіря, бігла притьмом уся служба: парубки зі стайні, дівки з кухні й городу.
Батько й мати сиділи на ґанку, за диким виноградом, і не спинювали.
Це ж сусідська річ: біжать помагати сваритись...
Гарно було. Весна. В ставку ряхкали жаби, пахли акації, лише не чути було, як шумів млин. Заглушувала сварка.
Стільки літ минуло! Все змінилось, навіть і сварка. Село вже не свариться; свариться тільки місто. Й то не вечером, а ввесь час...
_______
Та що до тієї історії... Знаю тільки один такий випадок, де вона не повторюється:
Якраз тому рік минули роковини походу Батія. Жахливі були тоді часи. Все втікало, куди очі несли.
Звичайно скривались під воду, брали в губу очеретину й так дихали. Це було щось у роді тодішнього періскопу, чи вентилятора. Так сиділа ота еміґрація гуртом під водою, але не сварилась. Один одного навіть не потрутив. Знав, що все пропаде, татари побачать...
Просиділи нераз не день і не ніч. Опісля вилазили, бралися за працю, за відбудову. Життя виладнувалось. Знову розцвітали сади, виходили плугатарі на ниву, народ благословив ясні зорі й тихі води...
І тут історія вже не повторюється.
А шкода!...
Леле. 