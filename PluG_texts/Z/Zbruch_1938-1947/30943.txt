◦ ◦ ◦ ◦ ◦ ◦ ◦

У Міськкомі КП(б)У
Бюро Львівського Міськкому КП(б)У на своєму засіданні розглянуло питання про хід націоналізації підприємств міста. Вже націоналізовано 178 заводів і фабрик. В результаті високої виробничої активності робітників ряд націоналізованих підприємств збільшили випуск продукції, кращає її якість. Наприклад, фабрика "Більшовик" випускала продукції до 6 тонн на добу, після націоналізації випускає 9 тонн, шоколадна фабрика ім. Кірова давала 5,5 тонн продукції, а тепер дає 12 тонн.
На керівну господарську роботу директорами і їх заступниками з числа кращих робітників висунуто 117 чоловік. Висування на керівну роботу продовжується. Бюро Міськкому відмітило, що були факти несерйозного підходу до висування в обласних філіях Тютюнтресту, Хлібтресту і Облуправлінні будматеріалів.
Поруч з цим бюро Міськкому КП(б)У відмітило незадовільний стан націоналізації по системі Облмісцепрому. Є підприємства, де більшість процесів виробництва не механізована, відсутні засоби техніки безпеки, в окремих цехах харчової промисловості — антисанітарний стан.
Міськком КП(б)У накреслив низку заходів щодо дальшої націоналізації великих підприємств, поліпшення техніки безпеки, охорони майна заводів і фабрик. Керівництво облхарчпрому зобов'язано в короткий строк покращити санітарний стан мережі харчових підприємств. Протягом січня всі націоналізовані пекарні повинні бути переустатковані на опалення нафтою.
Райкоми КП(б)У міста вже почали проводити наради з висуванцями на керівну роботу в націоналізованих підприємствах. У січні за рішенням Міськкому партії відбудеться 20-ти денний семінар висуванців. 