Воскресення народу

Львів, 3 квітня.
Христове Воскресення — найбільша таємниця, а разом з тим і найбільша правда. Відвічне обновлення духового життя. В такі хвилини, овіяні подихом Вічности, маємо більше наставлення, як у будні, призадуматися над найглибшими таємницями життя народу.
Народи — це думки Божі. Ці слова найбільшого німецького історика завжди пригадуються, коли думкою проходимо життєвий шлях українського народу. Коли звертаємось у минувшину, то цей шлях далеко-далеко продовжений в давнину. Модерні вчені роз'яснили в неоднім відношенню праісторичні сумерки в тисячеліття. І від тих сутінків проходимо одну за одною великі епохи в житті цього народу. Трагічний його шлях, покладений в найбільш Богом обдареній частині континенту, а разом з тим найменше захищеній.
Нераз загрожували йому великі, інколи смертельні, небезпеки. Неодин нарід в подібних умовинах вже давно зійшов з історичної сцени. А наша нація виявила подивугідну живучість і відпорність. Видно — Бог не переставав думати думки про український нарід.
Останньою тяжкою хвилиною була большевицька неволя. Сьогодні, коли до тих справ маємо відповідну історичну перспективу, оцінюємо всю грозу того часу в цілій повні. Це справді була хвилина може найгрізніша з усіх. Большевицький режим видав присуд смерти на український нарід. Вся велетенська машина державного апарату та вся безоглядність азійського деспотизму були вжиті на те, щоб здійснити цей смертельний присуд. І в висліді того на всіх просторах Совєтського Союзу почав був творитися зовсім новий нарід — совєтський, з якого пізніше мав перетворитися всеросійський нарід. Над нами зависло було маремо національної смерти.
Але Бог дальше непереставав думати думки про український нарід. Прийшло національне Воскресення. Кому з-поміж земних сил завдячуємо, що понуре марево смерти розвіялось — це ми всі добре знаємо і вміємо цю поміч якслід оцінити. У висліді тієї помочі прийшло національне визволення, а вслід з тим неминуче прийде відродження і духове обновлення. Христове Воскресення є для нас фундаментом невмірущої віри в український нарід і його творчі сили.
Тому в ті переломові часи, які переживаємо, будьмо носіями добрих думок... Підносім на дусі українські серця, змучені невзгодинами важкого воєнного часу. Піддержуймо серед українських людей віру в силу свого народу. Будьмо розсадниками життєрадісної атмосфери творчости.
Кость Паньківський. 