25-ті роковини єпископство Владики Йосафата Коциловського

Перемишль святкував в дні 20 ц. м. роковини двадцятьпятьліття єпископства Кир Йосафата Коциловського.
Преосвященний Йосафат Коциловський, єпископ перемиський, самбірський і сяніцький прийшов на світ 3. III. 1876 в Глиннім, біля Ліська в домі свого батька, дідича цього села, вселюдну школу покінчив таки у Глиннім, гімназію в Сяноці й Самборі, правничі студії на львівському університеті. Роки студентства у Львові пройшли теперішньому єпископові на невтомній праці для українського спорту, ділянки, яка щойно починала народжуватись. Українське "Сокільство" багато завдячує Достойному Ювілятові, який був головою українського "Сокола" довший час. Після військової служби вписується пізніший єпископ на богословські студії в гр. кат. колегії у Римі, де стає одним із найкращих питомців її. У 1903 р. здає докторат філософії, в 1907 р. докторах богословії; був також від 1905 р. першим редактором Записок Питомців Української Колегії в Римі. Крім цього бібліотекарем, а опісля і префектом Колегії. В 1906 р. брав участь у паломництві до св. Землі. 1907 р. повернувшись до краю та прийнявши священичі свячення, У вересні ц. року став професором догматики й місторектором Дух. Семінарії у Станиславові. В жовтні 1911 р. вступив до ЧСВВ. Новіціят відбув у Крехові, в 1916 р. зложив обіти, після чого працював у Львові та в Лаврові, де викладав богословію. Підчас першої світової війни був ректором гр.-кат. дух. семінарії в Кромерижі на Моравії. В листопаді 1916 р. після смерти Преосв. Константина Чеховича став перемнським єпископом.
Молодий єпископ уже в 1918 р. зорганізував священство в "Єпархіяльній Помочі". Дав припоручення організувати Апостольство Молитви й інші братства та розбудив культи Непорочного Зачаття і Св. Йосифа.
Серед важкої й виснажливої праці Владика у червні 1920 р. захворів на тиф. Вдруге важко захворів Владика в р. 1926. Ці роки були особливо важкі й прикрі в житті Владики у звязку з уведенням безженности богословів. Та всі ці прикрощі ні на хвилину не відтягнули Владику від душпастирської праці в єпархії. Завдяки його невсипущій праці Лемківщина осталась вірною своїй вірі та обрядові. Про релігійний настрій вірних свідчать такі обходи, як коронація чудотворної ікони Богородиці в Самборі, та повітові свята "Українська Молодь Христові" в Турці, Лежайську й Синяві, у яких взяли участь десятки тисяч населення. В 1937 р. Владика врочисто обходив шістдесяті роковини життя, тридцяті роковини священства й двадцяті єпископства. У цьому ж році Владика знову важко захворів. Після довгого лікування у Львові й Відні Владика повернув знову до своєї праці.
Після зайняття Перемишля в 1939 р. большевиками, як добрий пастир, Владика остався на своєму місці.
Саме тепер, дня 23. вересня ц. р. Перемишль святкував 25-літні роковини єпископства Преосв. Йосафата Коциловського. З цієї нагоди появились на мурах міста великі оповістки. Вже від самого ранку 19. вересня зявлялись у єпископській палаті щораз то нові делеґати з побажаннями до Владики. Побажання від німецької влади зложив заступник старости п. Гербіґ, від УДК д-р Матейків та від поодиноких установ і товариств їхні представники. В неділю, 20. вересня ц. р. вже в год. 9.30 вранці процесії впровадили Владику з палати до катедрального храму. Тут привітали Владику члени капітули й після того Владика розпочав торжественну Службу Божу в асисті відпоручника оо. Василіян о. Теодоровича, о. пралата Решетила, о. крил. Денька, о. крил. Кузича та о. крил. Качмара й пристоящих: Панчишина, Котика, Лосіяка й Червінського. Дияконували о. Висоцький ЧСВВ і о. Савка. Перед вівтарем зайняли місця Владика Григорій Лакота, представники священства монашого й світського та представники місцевих установ і товариств. Співав мішаний хор під проводом п. Гнатишака. В часі Служби Божої змістову проповідь з нагоди 25-ліття Преосв. Коциловського виголосив о. пралат В. Гриник, після чого прочитав ґратуляційне письмо від Папи Пія XII. та кардинала Тіссароні, секретара Конґреґації дда Східної Церкви. Після Служби Божої промовив до вірних сам Владика, дякуючи всім за ювілейні побажання, а відтак уділив усім апостольського благословення.
Після церковних урочистостей відбулося у єпископській палаті прийняття, в якому взяло участь понад 50 осіб, у тому оба Владики, представники духовенства монашого й світського, крилошани та представники місцевих установ і товариств.
Від 20. до 23. вересня ц. р. у катедральному храмі в наміренні Владики відправлялись Служби Божі, акафісти та молебні з проповідями та виставленням Найсвятіших Тайн. 