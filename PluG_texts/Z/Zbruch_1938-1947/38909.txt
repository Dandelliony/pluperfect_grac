◦ ◦ ◦ ◦ ◦ ◦ ◦

Повідомлення ТАРС. В останні дні в іноземній пресі посилено поширюються чутки про те, що Радянський Союз нібито пред'явив Туреччині ультиматум з вимогою територіальних уступок. ТАРС уповноважений заявити, що всі ці чутки є вигаданими і ні в якій мірі не відповідають дійсності.
Каучуконосні плантації. Міжобласне управління лісоохорони провело обстеження лісів Львівської області. Під час обстеження виявлено наявність в лісах великої кількості каучуконосних кущів — бородавчатого бересклета (місцеве населення називає його проскуриною). Ростуть вони на суглинистих і супіщаних грунтах, зокрема, в лісах Золочівського, Буського, Львівського і Яворівського районів. Коріння кущів бересклета мають в собі речовину, з якої виробляється каучукова маса.
Щоб точно виявити площу, заняту каучуконосними кущами лісовпорядчі бригади зараз проводять обстеження лісів. У Львівському і Яворівському районах вже закладено перші плантації бородавчатого бересклета та проводиться збирання і заготовка каучуконосної сировини. Вже зібрано перші тонни.
Почалась телефонізація сіл Бродського району. Вже проведений телефон до Конюшківської філії хмільрадгоспу. На черзі встановлення телефонного зв'язку з селами Берлин, Сидинівка, Руда Бродська і інші.
Для озеленення Львова трест зелених насаджень посадив і понад 7 тис. декоративних дерев. В клумбах висаджено 100 тисяч квітів. В усіх районах міста закладено нові квітникові клумби і газони.
Перебудова і розширення сільських крамниць почалась в Кам'янко-Струмилівському районі. В селі Добротвір і Батятичі будують нові магазини. На ремонт і розширення крамниць витрачено 25 тис. крб. 