◦ ◦ ◦ ◦ ◦ ◦ ◦

Нові вироби. Ряд підприємств місцевої промисловості успішно засвоює нові види предметів широкого вжитку. Майстерня вагів вже випускає мулярські залізні лопатки, фабрики "Червоний бондар" і "Стахановець" цими днями розпочали виробництво таких предметів, як балії, цебри, дерев’яні ванни, капусторізки, іграшки для дітей. Фабрика ім. Папаніна розпочала продукцію нових залізних предметів: дверців до груб і ручок до дверей. Новий важливий рід виробництва засвоєно на фабриці ґудзиків ім. Чапаєва. Тут випущено вже першу групу гребінців з галаліту.
Районний комбінат місцевпрому. Місцеву промисловість треба створювати не лише в містах, але й в селах. Там, де є наявні можливості її розвитку, насамперед місцева сировина, повинні створюватись підприємства виробу предметів широкого вжитку. До цього зобов'язує постанова партії і уряду від 9 січня. 16 лютого виконком райради прийняв рішення організувати районний промисловий комбінат місцевої промисловості. На перші організаційно-адміністративні витрати асигновано 5.000 крб. В Ніжанковичах організується майстерна возів і крім цього виробництво кошів і різних плетених з лози предметів. В селах Горохівці і Рожубовичі є значні поклади вапняку. Їх використання забезпечить повністю вапном увесь район. В селі Германовичі є можливість у великих розмірах створити місцевий гончарський промисл. Це далеко не вичерпує усіх наявних ресурсів для розвитку місцевої промисловості. Але надто велика повільність і неповоротливість у виконанні рішення виконкому. Директор райпромкомбінату тов. Скірко все ще не спромігся по-діловому взятись за свою роботу. Тому треба негайно скласти кошторис намічених капіталовкладень для того, щоб своєчасно одержати кредит в банку, а за цю роботу ще ніхто й не брався. Та й нікому братись за неї, коли крім директора в комбінаті нікого немає. Рішення треба не лише прийняти, але й негайно проводити в життя.
В промкооперації. Артілі системи міжрайпромспілки випустили за другу декаду лютого товарів широкого вжитку на суму 230.000 крб., тобто виконали план на 102 проц. Артіль "Коопхімік" за цю декаду дала 400 кілограмів кристалічної соди і 1.200 кілограмів шкільної крейди. Це є нові види продукції, які раніше зовсім не вироблялись в нашому місті. Також і інші артілі успішно борються за випуск нових предметів широкого вжитку. Так, наприклад, артіль ім. 17 вересня випустила вже 600 штук нових двійних щіток до рук. Артіль ім. Енгельса випустила першу групу дитячих іграшок. Не відстає також і виробництво нових видів споживчих товарів. Артілі "Червоний пекар" і ім. Дзержинського (в селі Коморовичі) протягом останньої декади випустили на ринок 4 тонни французських булок. 