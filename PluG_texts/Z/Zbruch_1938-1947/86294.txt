◦ ◦ ◦ ◦

Кольоровий фільм в "Одеоні". Львів, 19-го січня. Фільм називається "Купіль на тоці", але це неважне. Неважний тут і банальненький зміст фільму, його дія крутиться довкола ванни і купелі. Правда, режисер зумів вплести багато веселих ситуацій, які пожвавлюють дію. Та найважніше, що це кольоровий фільм, в правдивих колірах. До цього примінена і дія, багата в барвні образи, і костюми. З цього погляду це справді небуденний фільм, хоч саме кольоровий фільм — це напевно буденна прикмета майбутнього. і.   Оперний Театр. Сьогодні, в четвер, 20-го січня, в годині 17.30 вечером "Лилик", оперета на 3 дії Й. Штравса в постанові В. Блавацького. Диригент: Я. Барнич. Вистава для українців. — У п'ятницю, 21-го січня, в год. 17.30 "Дон Кіхот", балет на 5 картин Л. Мінкуса, у постанові Е. Вігілева і В. Штенгеля. Дириґент: Я. Вощак. Вистава для українців. — В суботу, 22-го січня, в год. 18.30 "Кармен", опера на 4 дії Дж. Бізе в постанові В. Блавацького. Гостинний виступ дириґента Горст-Тану Марграфа. Вистава для німців і союзників. — У неділю, 23-го січня, в год. 14-ій "Самодури", комедія на 4 дії К. Ґольдоні в постанові Й. Гірняка. Вистава для українців. — Того ж дня в год. 18.30 "Лилик" — для німців і союзників.   Виплата стипендій за січень 1944 р. Реферат Допомоги Високошкільній Молоді УЦК подає до відома студентам стипендистам, що виплата стипендій за січень 1944 р. відбуватиметься в днях 20, 21, 22-го і 24-го січня 1941 р. за таким порядком: 20-го січня — студентам: агрономії, богословії, ветеринарії і лісового відділу; 21-го січня — студентам: медицини і фармації; 22-го січня і 24-го січня — студентам: політехніки і театральної студії. Стипендії виплачується в Рефераті Д.В.М., Львів, Семінарська 18, в годинах від 10—14 (в суботу від 10—12). Треба принести із собою: студентську внказку, індекс і виказку ОПУС-у.   Що робити підчас протилетунської тривоги? Краків, 19 січня. 1) У помешканні вилучити газ і світло. Всі віконниці і вікна замкнути. Замкнути також головний доплив газу. 2) Негайно зовсім одягнутися і зійти до протилетунського сховища. Забрати зі собою найпотрібніші речі (перед тим приготовити собі клунок), якщо можливе — в наплечнику, щоб руки були вільні. Вдягнути пальто. Не забути про особисті документи, гроші та харчові карти. Забрати запас їжі і напитків. Дітям завісити на шию таблички з ім'ям і прізвищем. 3) На лубцевій табличці, або на іншому предметі зладити список усіх осіб, що підчас тривоги перебувають у сховищі. Цю табличку примістити біля входових дверей до дому. 4) У дверях до помешкань залишити ключі. Також горище повинно бути відчинене. Протилетунська служба мусить мати змогу свобідно зайти до кожного приміщення в будинку. 5) Стосуватися докладно до вказівок протилетунської служби. Головна заповідь: Особиста дисципліна. Протилетунське сховище — це завжди найпевніше приміщення підчас налету.   Не відтемнюймо завчасно! Краків, 19 січня. В останньому часі завважено, що в приватних домах відтемнюють не раз у ранніх годинах, як ще зовсім темно. Це наражує дім і цілу дільницю на небезпеку з боку ворожих повітряних атак. Звертаємо увагу, що передчасне відтемнювання — це провина, за яку гостро каратимуть. Преса і радіо подають щоденно пору затемнювання та відтемнювання. Цього треба докладно придержуватися.   Львівські вісті 