◦ ◦ ◦ ◦ ◦

Театральні новинки. Український Театр міста Львова готовить низку новинок, що їх зможемо незабаром оглядати. Це "Скупар", комедія Молієра; "Барон циганів", оперета Й. Штрауса і "Мадам Баттерфляй", опера Пуччіні (по німецьки). А покищо у четвер, 18 вересня, в 6-ій вечора іде на сцені історична трагедія на 5 дій Б. Лепкого п. н.: "Батурин". Постанова В. Блавацького.
Максимальні ціни. Міський Уряд Прохарчування рішив оголошувати максимальні ціни, які не кривдять продуцента. Вони торкатимуться всього, що приходить з ринку до кухні. Цей цінник оголошуватиметься щотижня. Цінник матиме три рубрики: 1) гуртову (за 100 кг), 2) одиничну (за 1 кг) ринкову і 3) крамничну.
Праця "Просвіти". 6. IX. відбулися загальні збори "Просвіти" в Жовкві — Середмістя. Те ж в Сопошині відбулися збори "Просвіти" 6. IX.
Свято в Тернополі. При кінці серпня, у день Успенія Пресв. Богородиці відбулось в монастирі оо. Редемптористів велике релігійне торжество, на яке з'явились непроглядні маси вірних з різних повітів, щоб подякувати Всевишньому за звільнення від червоних бісурманів.
Стрийський музей "Верховина". Стрий, 18 вересня. Ще за часів Австрії та Польщі створило громадянство Стрийщини краєвий музей "Верховина". В часі большевицької окупації щезло багато експонатів, які не подобалися новій управі музею. Сьогодні одержав музей нове приміщення. Експонати перевезені тимчасово до Районового Дому Культури, де лежать без ніякого забезпечення та контролі. Чи допустима є така байдужість до пам’ятників минувшини? 