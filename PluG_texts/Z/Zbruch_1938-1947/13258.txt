Волинські Торги. (Вражіння очевидця)

Мода влаштовувати щорічно господарську виставу під назвою торгів не минула і Волині. В Рівному, найрухливішому торговельному осередку Волині, вже від 9-ти років відбува ються щорічно т- зв. “Волинські Торги" в супроводі більш патріотичної ніж господарської пропаґанди місцевих чинників і при патріотичній декорації всього міста.
Маючи змогу цього року вперше побачити цю розреклямовану імпрезу Волині, не можу дати кращої оцінки, як одним словом: слабина. Передовсім Торги не сповняють свого засадничого завдання, яке їм приписують, а саме: звязати хліборобську Волинь із промисловою Польщею. Організаторам Торгів не вдалось досі зацікавити якслід промислові підприємства західньої і центральної Польщі консументом Волині. Участь промислу в виставі назагал незначна. Також не дає вона повного образу господарського життя волинської землі.
До цікавіших павільонів треба зарахувати окремий павільон Кремянецького Ліцею, який виявляє велику активність у сільсько-господарській і лісній продукції та в промислі. На Торгах особливо багато виставлено експонатів з дерева: меблі, паркетові дощинки, тощо. Цікаві теж старанно опрацьовані ґрафікони про освітню і господарську діяльність Ліцею.
З українських фірм у Галичині представлені на Торгах: тернопільська фабрика туток паперців „Калина" (Будучність), львівська фабрика пасти „Елєґант" (О. Левицька і С-ка) та вирібня роверів “Пласт". Гадаємо, що наші засібніші фірми повинні користати з пропаґанди, яку дають Вол. Торги. Має воно важне національне значіння. Торги звиджує велика маса селян (у неділю чув я серед глядачів на 70% українську мову). Вона залюбки спиняється при українських написах. Їх дуже мало, бо польські і жидівські фірми зовсім не послуговуються мовою місцевого населення. Бачив я український напис ще тільки коло виставлених дзвонів ф-ми Вільчинський і Фельчинський (Станиславів). Брати Фельчинські з Калуша і Л.Фельчинський з Перемишля мали написи польські, хоч дзвони призначені до церков, бо з українськими текстами.
Вироби народнього промислу Волині здається підібрані не дуже дбайливо. Виставило їх і продавало польське Т-во Підтримки Людового Промислу Волині.   В. Н.  