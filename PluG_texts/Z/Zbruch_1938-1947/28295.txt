◦ ◦ ◦ ◦ ◦ ◦ ◦

Ратифікування Гітлером німецько-радянського договору про дружбу і кордони між СРСР і Німеччиною та додаткового протоколу до нього
Німецьке інформаційне бюро повідомляє, що 19 жовтня Гітлер ратифікував німецько-радянський договір про дружбу і кордон між СРСР і Німеччиною, підписаний в Москві 28 вересня ц. р., і додатковий протокол до згаданого договору, підписаний в Москві 4 жовтня ц. р. (ТАРС).
Повідомлення французських газет про часткову демобілізацію у Франції
Французські газети повідомляють, що в цілях відновлення нормального економічного життя країни Даладьє віддав розпорядження про демобілізацію, починаючи від 20 жовтня, солдатів і унтер-офіцерів 1909 року народження. Пізніше будуть також демобілізовані солдати і унтер-офіцери 1910 року народження. (ТАРС)
Про німецьку атаку на західному фронті
Англійська преса повідомляє, що в німецькій атаці на західному фронті 16 жовтня брало участь від 90 до 120 тисяч німецьких військ. Газета "Таймс" твердить, що під час атаки німці втратили 5 тисяч убитими і пораненими. Газети вказують, що на протязі 90 миль фронту від Мозеля до Рейна сконцентровано 800 тисяч німецьких військ. (ТАРС)
Війна на морі
У відміну від воєнних дій, сухопутних боїв на західному фронті, воєнні дії на морі зразу ж після початку війни набрали досить широкого розмаху. Воюючі країни покладають на морську війну великі надії. Від її результатів багато в чому залежатиме тривалість війни взагалі і кінцеві підсумки воєнних дій на суші.
Воєнні успіхи як Англії, так і Німеччини знаходяться в прямій залежності від привозної воєнної сировини і продовольства. Англія не має сухопутних кордонів і всі свої економічні відносини з розкиданими по всій земній кулі домініонами і колоніями підтримує морськими шляхами. Тому першим завданням англійського морського флоту в нинішній війні було добитись безпеки на морях, організувати конвоювання торгових пароплавів, які йдуть з вантажами в Англію. Другим не менш важливим завданням була блокада Німеччини. Виконуючи це завдання, англійський флот за перші п'ять тижнів війни захопив 315 тисяч тонн вантажів, призначених для Німеччини.
Однак, в нинішню війну Німеччина знаходиться в кращому становищі, ніж це було під час війни 1914—18 р.р. Оскільки вхід у Балтійське море для англійських кораблів закритий (протоки, які сполучають Північне море з Балтійським, міновані), Німеччина може вільно торгувати з Скандінавськими країнами. Крім того, вона може одержувати сировину — через Італію — з Балканських країн і, нарешті, згідно з укладеним договором про кордон і дружбу, Німеччина має можливість одержувати сировину з СРСР, який зберігає в європейській війні нейтралітет. Таким чином, повна блокада Німеччини тепер неможлива.
Німецький воєнно-морський флот і, в першу чергу, підводний флот ставить своїм завданням порушити англійські воєнні плани на морі, розладнати торгівлю Англії з її домініонами і колоніями. За заявою англійського морського міністра Черчілля, німецькими підводними човнами вже пущено на дно велике число англійських пароплавів, загальна водотоннажність яких становить 174 тисячі тонн. 