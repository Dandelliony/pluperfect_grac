Виробничі новини на шклозаводі. — Як з гусака вода... — Ліберали з поліклінік

Виробничі новини на шклозаводі
Львівський шклозавод №1 виробляє для населення західних областей України господарський посуд, тару для аптек, посуд для лікерно-горілчаних заводів. Ще рік тому на заводському майданчику лежали купи лому і каміння. Заводчик Гольберсберг кинув майже зруйноване підприємство. Робітники відбудували завод. Був збудований цех гути, організовані шліфовальний цех, механічна і теслярська майстерні.
Техніка шкляного будівництва була низька. Приміром шклоплавильні печі були викладені з звичайного піщаника, ніколи не витримувався теплотехнічний режим.
Зараз все це усувається. Вже почали класти нову піч з вогнеупорів, яка забезпечить випуск високоякісних виробів і замінить гостро дефіцитну сировину. Шклоплавильна піч буде пущена 7 вересня і до річниці дня визволення дасть 100.000 виробів широкого вжитку. Як з гусака вода...
Трудовий ранок в Яворівській філії "Лістрансгоспу" почався. Гомінко заклацала рахівниці; двоє шоферів чекали розпоряджень. В очі кидався тільки порожній стілець заступника директора.
— Може захворів керівний товариш? Провідати слід тов. Підгорного, — вирішила частина співробітників. Знайшовся в конторі один песиміст, в повній мірі знаючи нрави тов. Підгорного, і заявив:
— Не інакше, похмеляється бідолаха. Вчора ми бачили Підгорного дуже веселим, не міг навіть відрізнити ліхтаря від міліціонера...
Підгорний, дійсно, цілий робочий день 19 серпня пиячив. Другого дня, зарядившись подвійною дозою спиртного, з розпухлим обличчям Підгорний прибув до контори. Працювати не міг. Вчинив бешкет і серед дня пішов додому спати.
Третій день нічим не відрізнявся від попередніх. Вибачте, відрізнявся. Підгорний познайомився з міліціонерами і довго вислухував докори від поліції...
Директор "Лістрансгоспу" тов. Полтавець надзвичайно обурився поведінкою свого заступника і по його прибутті до кабінету негайно... відрядив у розпорядження міжрайонної контори. Злочин Підгорному зійшов, як з гусака вода.
Минуло 12 днів. Тихо в Яворові. Клацають на рахівницях в "Лістрансгоспі". Директор підшукує нового заступника. Прогульник чекає нової посаді. Тільки в міліції згадують бешкетника, який вміло вислизнув від кари.
Підгорний — комуніст. Ніхто не подумав дезорганізатора і п'яницю виключити з партії, передати до суду. Більше того. В районі є прокурор тов. Акімов. Він завжди в питаннях про порушників Указу від 26 червня посідає позицію невтручання. І в даному разі прокурор задоволився діями директора Полтавця, додержав до кінця свою роль опікуна прогульників.
С. Єзерський. Ліберали з поліклінік
Робітник 2-ї кондиторської фабрики І. Гімельблау прогуляв два дні. М'якосердечні лікарі з 10-ї поліклініки видали йому лікарський бюлетень... "непрацездатність; три дні відпочивати, оскільки на лівій нозі... мозолі".
В фабричному комітеті профспілки посміялись з такої оригінальної хвороби і відмовились визнати законною неявку на роботу. Через кілька днів прогульник Гімельблау приніс з тієї ж поліклініки довідку, в якій настирливо вимагають перевести "хворого" на легку роботу. Робітники цілком правильно не зважали на ці папірці. Дезорганізатор-прогульник дістав покарання.
Фактів, коли лікарі поліклінік розкидаються звільненнями з роботи "через непрацездатність", у Львові, на жаль, немало. Особливо багато гнилих лібералів в поліклініках 1, 2, 9, 10. Незаконні довідки з 1-ї поліклініки приносить часто молода робітниця 2-ї кондфабрдки Б. Халупівна. Одного дня вона принесла лікарський бюлетень, в якому зазначено діагноз "трахеобронхіт", режим — "ліжковий". Проте, вечером робітники бачили цю "хвору" за веселими розвагами.
В другій поліклініці погано обслужують трудящих. Робітники вечорами не можуть потрапити на прийом, бо частина лікарів кінчав свою роботу. Завідуючий поліклінікою тов. Райс тут не більше — як гість. Ліберал по натурі спокійно дивиться на безладдя, культивує безвідповідальність; вечорами завжди залишає поліклініку без керівництва.
Ліберальне ставлення окремих лікарських закладів до прогульників-симулянтів не сприяє зміцненню трудової дисципліни на наших підприємствах. Характерно, що міськздороввідділ недостатньо організовує лікарів на боротьбу за неухильне здійснення Указу Президії Верховної Ради СРСР від 26 червня.
В. Кузьмук, Д. Січкаренко 