20-ті роковини гуцульського зриву.

На перший день українських Різдвяних свят минуло 20 років від вибуху гуцульського повстання.
7. січня 1919 зорґанізували в Ясіню три брати Клемпуші, Степан Клочурак та Дмитро Німчук гуцульську молодь, яка напала мадярське військо в Ясіню, розброїла та взяла в руки владу в Ясіню в імени Гуцульської Народньої Української Влади. До невеликого гуртка молоді прилучився загал ясінського населення. Скликано публичні збори, на котрих проголошено незломну волю скинути мадярське ярмо та жити свобідно в українській державі.
Зорґанізовано команду і гуцульське повстанче військо заняло Кваси, Білин, здобуло Рахів, перебираючи владу в цілому окрузі. Зі всіх гуцульських сіл напливали нові борці за волю народу. Число повстанців зростало, в мадярському здеморалізованому війську ширили ся фантастичні вістки про силу та завзяття гуцулів. Гуцульське військо пішло вперед, обсадило Требушани та ввійшло при радісних привітах громадянства до Великого Бичкова, опісля рушило в напрямі Сигова.
Тут прийшло до бою з новим, неочікуваним ворогом: румунською армією, що дістала наказ обсадити Марамарощину. Дійшло до великої битви. З одного боку чисельна сила, модерна зброя, скоростріли, артилерія, — з другого боку завзяття, але недостача муніції. Гуцульське військо розбито, а богато гуцулів положило свої голови. Чимало повстанців ранено, чимало попало в полон, — решта розбіглась по горах. Румуни заняли цілу закарпатську Гуцульщину. 