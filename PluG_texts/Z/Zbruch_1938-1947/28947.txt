Брешуть не від хорошого життя

(Заява депутатів Народних Зборів Західної України з приводу "Повідомлення агенства Рейтер про підсумки виборів в Народні Збори Західної України").
7 листопада англійське агенство Рейтер вирішило порадувати світ "точною" інформацією про підсумки виборів депутатів в Українські Народні Збори Західної України.
Що ж це за "інформація"?
В повідомленні агенства Рейтер з "польсько-румунського кордону" говориться про те, що у виборах в Народні Збори Західної України брало участь в селах 25 процентів загального числа виборців і в містах — 50 процентів.
Що можна сказати про цю безсоромну брехню агенства Рейтер? Адже ввесь світ знає, що народ Західної України проявив 22 жовтня 1939 року небачену згуртованість, активність і організованість. Всьому світу відомо, що у виборах до Народних Зборів Західної України, проведених на основі найдемократичнішого виборчого закону, брало участь 4.433.997 чоловік з загального числа виборців 4.766.275 чоловік, тобто 92,83 процента.
Можна було б і обмежитись цією довідкою. Можна було б, хіба що, ще нагадати деяким лондонським покровителям розгромлених польських панів, про те, що польсько-румунський кордон був і нема й ніколи його більше не буде. Є радянсько-румунський кордон.
Можна було б на цьому і закінчити. Нам немає потреби дискутувати з патентованими брехунами з агентства Рейтер. Собака гавкає, вітер розносить, — говорить народня поговірка.
Нам хочеться тільки, користуючись нагодою, сказати кілька слів тим, за дорученням яких нахабно бреше агенство Рейтер, — лондонським любителям загрібати жар чужими руками: брешете, ви, пани, не від хорошого життя. Запах прекрасної дрогобичської нафти заважає вам, очевидно, спокійно спати. Вам все ще мабуть сняться баснословні дивіденди від акцій західноукраїнських банків.
Даремні сни! Не бачити вам, пани, дрогобицької нафти, як своїх вух. Не наживатись вам більше на експлуатації і грабуванні народу Західної України. Був час, та пройшов. Рішенням Народних Зборів Західної України дрогобичська нафта і вся велика промисловість і всі банки націоналізовані, тобто являються віднині всенародним добром.
Двацять років тому англійські і французькі імперіалісти віддали Західну Україну своїм цепним псам — польським панам на потік і пограбування. Набезповоротно пішов той час, коли англійські, французькі і інші імперіалісти безнаказано розпоряжалися долею народу Західної України.
Зарубайте собі на носі, пани, цифру — 92,83 процента. Це 92,83 процента виборців Західної України одностайно заявили про те, що ніколи й нікому не віддадуть вони своєї волі. На сторожі цієї волі пильно стоїть ввесь народ Західної України. На сторожі волі своїх єдинокровних братів стоїть могутній Радянський Союз з його непереможною Робітничо-Селянською Червоною Армією.
Прийняті в щасливу і дружню сім'ю народів СРСР, трудящі Західної України відмітаючи всі і всілякі провокації будуть під керівництвом більшовицької партії будувати і побудують своє нове, вільне, щасливе життя.
Депутати Народних Зборів Західної України:
Проф. К. О. Студинський (виборчий округ №7 м. Львова), М. І. Панчишин (виборчий округ №16 м. Львова), А. Г. Гоголь (виборчий округ №2 м. Рогатина, Станиславівської області), М. О. Олексюк (виборчий округ №51 м. Броди, Тернопільської області); Ю. М. Шкалубина (виборчий округ №22 с. Побук, Станиславівської області), В. Г. Садовий (виборчий округ №55 м. Львова), У. В. Єфімчук-Дячук (виборчий округ №189 с. Вільгор, Луцької області), П. І. Франко (обраний від міста Львова). 