Про нашу балакучість і легковірність

Була недавно у "Краківських Вістях" редакційна передова стаття, яка доказувала, що найцупкішим "кітом", що споює людей при всякій співпраці, є особиста культура, культурна поведінка людини супроти людини. І навпаки. Де нема належно розвиненої товариської культури, де "людина людині є вовком", там не можна говорити про якунебудь співпрацю, про якунебудь позитивну суспільну роботу.
Приглядаючись нашому суспільному життю в останніх часах зблизька, треба з прикрістю ствердити, що половина всіх тих різних конфліктів, яких у нас тепер, на жаль, так багато трапляється, повстає з браку товариської культури в одної чи другої одиниці. Здається, що одною з найважніших наших хиб, яка найбільше відємно впливає на наші товариські взаємини й обмежує загальний ступінь нашої товариської культури — це те, що ми не вміємо, часто-густо запанувати над своїми почуваннями, над своїм язиком, і нераз без надуми і — щонайважніше — без суттєвої потреби розкриваємо перед другими своє серце, свою душу й говоримо про речі, про які може не слід говорити. Ми маємо вже щось таке в крові, що любимо "вибалакатися" і то нераз перед одиницями, що їх уперше побачили, та які нам інколи і дуже чужі і ще менше прихильні.
Така вже наша сентиментальна словянська вдача. І її треба нам доконче визбутися і за всяку ціну викорінити раз на все в наших міщухів і селюхів.
Легковірність і балакучість — це наші питомі дідичці недуги, що від віків точать українську націю, розбивають наш нарід на різні дрібні гурти, роблять дрібничковим, перечуленим, все готовим до сварки, — не дозволяють сконсолідуватися в одну сильну національну спільноту. Читайте нашу історію про кількадесяти дрібних князівств і княжі міжусобиці та легковірну боротьбу за київський, або галицький княжий стіл. Пізніше про двох-трьох гетьманів нараз, а в не давньому минулому про отаманство і два уряди без рідної землі. Навіть великий зрив Б. Хмельницького через легковірність закінчився переяславською угодою. А найбільший задум гетьмана Мазепи завдяки "балакучості" Кочубеїв закінчився... Полтавою. Про людські втрати та втрати моральні і матеріяльні нашої нації в останніх роках, які повстали здебільша завдяки нашій балакучості та легковірності, незручно та й завчасно писати. Це щойно історія вияснить.
А візьмім кілька прикладів із сірого щоденного життя нашого села, або міста:
Поїхав наш чоловік перед війною до Америки на заробіток, складав сотик до сотика, щоб поправити собі господарство. Вертаючись до краю з надмірної щирости розбалакався з якимсь незнайомим подорожним — і додому вертається без грошей, бо підчас балаканини його обікрали.
Або приїде селянин до міста і заведе "балачку" з якимсь "панком", а тимчасом другий такий "панок" тягне з воза останню "мізерію", останню кожушину. Або прийде наш селянин до суду, розбалакається на коридорі з якимсь "сусідом" і... справу програв, бо його в міжчасі кликали до суду, але він не чув.
Коли цими двома "прикметами" грішать селяни, то можна їм це ще простити, зате дуже прикро вражає, коли цими прикметами чваниться наша інтеліґенція. Ось недавно приїхав до одного села на Лемківщині якийсь торговельний аґент-дурисвіт. У селі є кілька інтеліґентів. Аґент розбалакався з ними, наговорив їм цілу купу дурниць, обіцюючі "золоті" гори й вимантив поважну суму грошей з кооперативи, як зачет на товар. Тепер обманець сидить в криміналі, але ці панове мають "квит" на пропащі гроші і... несмак у цілому селі. Або такий приклад: у місті є українська установа, щойно почала працю, ще добре не розмахалася, як то кажуть, а вже повно сварів і колотнеч через "важливі принципи". І ті ж самі люди, що ще вчора одностайно докидали цеголку до будови рідної установи — сьогодні може навіть несвідомо валять її. Чому? — спитаєте. Просто — цим людям бракує того "кіту", про який була мова на вступі, щоб їх разом споїти до позитивної праці.
Часом така легковірна балачка доводить до компромітації. Ось недавно один поважний, а притім хоробливо амбітний громадянин почув жаль до своїх знайомих, що його це запропонували на голову одного УДК. Щоб пімститися, йде до представника влади й за підшептом злих людей у приступі "щирости" говорить, що в одній нашій установі є великий нелад, ба навіть зловживання. Представник влади, довго не думаючи, бере авто й їде до цієї установи зробити лад. Приїздить і тут застає все в якнайкращому порядку. Інцидент кінчається компромітацією цього "поважного" громадянина і... прикрим спомином про нас у чужинця. Такі виступи рішуче не причиняться до популяризації нашого доброго імени. На жаль, таких і подібних прикладів, з нашого, злободенного життя можна наводити дуже багато.
А загляньмо до внутрішнього життя села, або містечка. Як поводиться багато жінок, ця краща половина людського роду? Чи вони кращі від мужчин? Кожний знає, як швидко "курсує" жіноча "пошта". Місцями вона доходить до мистецтва.
Зійдуться дві-три жінки, чи то пані інтеліґентки, чи селянки, і цілими годинами будуть собі оповідати "новини". Знаю одну поважну паню, що половину кожного дня переводить на таких пустих балачках. Замість зайнятися якоюсь корисною працею для себе, родини, чи громади, буде "молоти" язиком, що хто робив, що говорив, що варив, де ходив, як одягається, з ким розмовляв і т. д., і т. д. Але це ще дурниця, така "пошта" вважає своїм обовязком подати ці "новини" далі, розуміється, підливаючи їх відповідно приправленим "сосом". По дорозі дехто не дочує, дехто перекрутить, додасть, або "поперчить" і з маленької мухи виходить великий віл. Буває часом ще гірше, що так собі із пальця виссуть якусь сплітку і пускають її в "курс", щоб умисне шкодити добрій славі часом Богові духа винній людині.
Такі сплітки, непровірені вістки й узагалі всі легковірні пусті балачки, не лише забирають дорогий час, але доводять по наших селах і містечках до незгоди, сварні, різних непорозумінь, які є найбільшою знову перепоною в товариських і сусідських взаєминах та в культурно-освітній чи іншій позитивній праці. Половина наших низових, ба навіть окружних установ не може якслід наладнати своєї праці через подібні історії. Забагато говоримо, ще більше приймаємо постанов і, річ ясна, про ці постанови знають негайно всі непокликані особи, вкінці самі ці постанови найменше виконуємо.
Хтось на якійсь нараді сказав: ми говоримо часто тоді, коли треба мовчати, і мовчимо, мов заворожені, коли треба говорити — і мав рацію.
Коли дошукуватися причин цієї балакливости, то дійдемо до висновку, що тут входить в гру перш усього мала товарисько-культурна виробленість, своєрідна життєвість, недостача практичного змислу і завелика віра в доброту та справедливість інших людей. Забуваємо, що чим людина інтеліґентніша, розумніша, тим менше балакуча, і навпаки. А в парі з тим, чим людина менше працює над собою, чим менше вчиться, менше читає, а більша лінюхує, тим більшу відчуває потребу "вибалакатися".
Ось це слід мати на увазі і взятися енерґійно до поборювання тих направду поганих і шкідливих рисок української вдачі, якими є балакучість і наївна легковірність.
Андрій Качор. 