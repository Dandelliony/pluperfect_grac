◦ ◦ ◦ ◦ ◦ ◦ ◦

Німецькі літаки атакували англійські судна
БЕРЛІН, 29 березня. (ТАРС). Як повідомляє німецьке інформаційне бюро, — увечері 28 березня німецькі літаки успішно атакували в районі Шотландських островів караван англійських суден, а також один французький ескадронний міноносець, який ішов через Ламанні. Англійські судна були розсіяні. Багато з них зазнали пошкоджень. Всі німецькі літаки благополучно повернулись на свої бази.
Вдень 28 березня німецькі літаки здійснили багаточисленні розвідувальні польоти над Північним морем і територіями Англії і Франції. Не зважаючи на жорстокий вогонь ворожої артилерії, німецькі літаки досягли Оркнейських і Шотландських островів, добувши цінні відомості. Два німецькі літаки не повернулись з цього рейду.
10-годинний робочий день у Франції
Газета "Фігаро" повідомляє, що запроваджений півроку тому на французьких верфіях і морських арсеналах 10-годинний робочий день дає щотижня підприємцям більше 1 міліона додаткових робочих годин. Газета поспішає попередити робітників, що це ще не все, що від них вимагається, бо теперішня "тривалість робочого часу недостатня для здійснення великої програми посилення військового і морського флотів". (ТАРС).
Приплив золота в США
НЬЮ-ЙОРК, 28 березня. (ТАРС). Як передає вашингтонський кореспондент газети "Джорнел оф комерс", за даними міністерства торгівлі за тиждень, що закінчився 20 березня, в США було ввезено зза кордону золота на суму в 100,6 міліона доларів. З цієї суми на долю Канади припадає майже 33 міліони доларів, на долю Швеції — понад 24 міліони, а Швейцарії 14 міліонів, Англії — коло 9 міліонів і Південно-Африканського Союзу — 8 міліонів доларів.
Агентство Ассошіейтед Пресс відмічає, що з першого лютого до 13 березня з Швеції в США було ввезено золота на 55 міліонів доларів.
Англійська пропаганда в США
НЬЮ-ЙОРК, 28 березня (ТАРС). Добре поінформований Вашингтонський кореспондент газети "Нью-Йорк уорлд телеграм" Денні пише, що англійська пропаганда в США зустрічає все більший опір, тому, що американський народ має намір уникнути втягнення в війну і з все більшим недовір'ям відноситься до заяв Англії і Франції про те, що вони ведуть війну в захист демократії. Войовнича промова американського посланника в Канаді Кромвела викликала велике невдоволення серед американського населення. Цензура американської пошти, затримання американських пароплавів і інші воєнні міроприємства Англії також все більше дражнять населення.
ВАШИНГТОН, 28 березня (ТАРС). Сенатська комісія по закордонним справам одноголосно схвалила пропозицію про розслідування провадженої в США іноземної пропаганди, яка має на меті домогтися змінення політики нейтралітету США. 