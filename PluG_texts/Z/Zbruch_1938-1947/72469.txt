З мистецького життя

Мабуть це вже усталений закон життя — проходити часто попри великі події не спиняючись над ними, минати в буденщині визначних людей не доглянувши їх.
Тому не здивувала мене розмова з професором І. Северою й не так розмова, як умовини його життя і творчости.
Іван Cевеpa, професор Харківського Мистецького Інституту, вже від січня 1942-ого року перебував в Берліні в умовинах, що можна тільки дивуватись як цей мистець утримався на власних силах. Ба, він навіть не нарікає. Привик уже у свому нелегкому житті до всього. Його особисте життя не було ні трохи легчим від мистецького шляху. Вже в 13-ому році життя без сотика в кишені пішов шукати школи, оформлення своєї неясної туги. Пробивався кріз життя вперто й витревало. В 1914-ім році скінчив Державну Промислову Школу на відділі різьби у Львові, та цим не вдоволяється. Феноменальні здібності пробивають йому дорогу до Академій Мистецтва в Петербурзі, Празі, Парижі та в Римі, де 1923 р. закінчує Королівську Мистецьку Академію, з дипльомом професора. Вже в часі студій українська і чужа преса похвально висловлювалася про "молодого, надійного українського скульптора". Та, як звичайно, на порівнаннях із Роденом і похвальних одах повних одушевлення й сподівань — кінчилось. Похвали й захоплення забувалися, а Іван Севера мусів заробляти нужденно на прожиток, не маючи змоги ні часу творити.
Але, не дивлячись на всі перешкоди й невигоди матеріяльні, Іван Севера — прекрасний майстер свойого долота та надзвичайно талановитий мистець був і є неменше плідним творцем. За своїх 51 літ життя виповнив сумлінно свою ділянку творчости, вніс у молоду українську скульптуру цілий ряд ориґінальних творів. Вистарчить цих декілька скульптур, "Молодий Шевченко", "Музика", "Голова узбека", "Народній танець", "Коперник" — щоби зрозуміти великий, ориґінальний талант Івана Севери. Але особливою силою вражає "Душа замученого". Щось неокреслене болюче й ненависне в рисах цієї голови. Не даром большевики за "шовіністичний" підклад твору засудили автора на заслання, відбираючи йому — "як галичанинові" — право громадянства.
Можна справді подивляти мистецьку, але не людську силу душі мистця, що в бруді й карикатурній "казьонності" большевицького "художніцтва" не зрадив своєї клясики. Всі його твори — погруддя, статуї, барелєфи й рисунки відбивають на собі знак клясичної викінчености. Та ця тонка викінченість не зменшує сили й могутньости вложеної в камінь душі. А рівночасно з клясичним тлом твір відповідає всім вимогам новітньої скульптури. От хочби найновіше щойно викінчене погруддя "Фльорітцель фон Ройтер". Клясична композиція і певні риси модерної скульптури зливають в глибоке вражіння. Ви мимоволі подивляєте їхню гармонію. Щось невимовно гарне й сильне в різьбах проф. Севери, вони живуть... Цей мистець справді творить — вкладає свою душу, втілює свою життьову філософію.
І тим більше відчувається брак розуміння, а тим самим і легковаження цього великого майстра в тісних умовинах. Одне оправдання існує для нас: сучасники ніколи не всилі оцінити людину, що переросла загальний рівень маленьких голов. Вона мусіла би вмерти, якби хотіла діждатися бодай признання, не то що похвали.
Та нерозуміння земляків не зменшить таланту, ані імени проф. Севери, тільки важкі умовини матеріяльні спинюють його творчість, примушують запрягати її в заробіток на прожиття. Коли взяти під увагу поганий стан його здоровля, можна сказати, що байдужість в цій справі є національним гріхом, бо люди, чи власне таланти такі, як проф. Севера є цінностями нації, супроти яких маємо обовязок.
М. К. 