◦ ◦ ◦ ◦ ◦ ◦ ◦

Війна в Китаї
(Огляд 3 7 по 14 березня)
Наступ японських військ в Південному Китаї, проведений на початку березня з метою встановлення блокади південно-західного побережжя провінції Гуандун, не увінчався успіхом. Висадивши десанти в ряді прибережних пунктів і просунувшись вглиб китайської території 20—30 км, японці примушені були через кілька днів відступити під натиском китайських військ. Тепер південна частина провінції Гуандун майже повністю очищена від японських військ. Бої тривають тільки в районі на південний захід від Кантона за місто Гуанхай.
Поразка японців пояснюється малочисельністю їх військ. За останніми відомостями, чисельність японських військ, які брали участь в операціях у південній частині провінції Гуандун, досягала 10 тисяч чоловік. Початковий їх успіх пояснювався слабістю китайської оборони на цій ділянці. Згодом, коли китайське командування перекинуло підкріплення, японці, не витримавши натиску, примушені були відступити.
Перевибори профорганів в Швеції
СТОКГОЛЬМ, 14. (ТАРС). Останнім часом у Швеції відбуваються перевибори профорганів швецьких профспілок. Реформістське керівництво профспілок веде жорстоку боротьбу проти швецьких комуністів. В зв'язку з перевиборами, правління спілки металістів розіслало місцевим організаціям циркуляр, яким воно забороняє обирати комуністів до складу правлінь низових профорганізацій. Правління пропонує анулювати мандати комуністів, якщо вони все ж будуть обрані. В цьому циркулярі передбачаються також репресивні заходи проти тих рядових безпартійних робітників, які будуть підтримувати комуністичних кандидатів.
Газета "Арбетарен" відмічає, що рух протесту проти керівництва профспілки металістів охопив широкі профспілкові маси. Комуністичні кандидати в ряді профорганізацій Стокгольма, Гетеборга і інших промислових центрів обрані більшістю голосів. Газета вказує, що безпартійні робітники становлять переважну частину опозиції всередині профспілок проти циркуляра правління.
Рішення сенату Куби. Кубінський сенат одноголосно прийняв резолюцію протесту проти пропозиції американського сенатора Сматерса про включення Куби в склад США.
Ірландськими властями інтерновані два англійських льотчики, літак яких був збитий і впав у море поблизу порта Голуей.
У зв'язку з врегулюванням прикордонного конфлікту між Таї і Французьким Індо-Китаєм 12 березня скасоване запроваджене 10 січня розпорядження про затемнення в різних пунктах Таї.
Наступна в Англії концентрація панчішної промисловості, можливо, потягне за собою закриття коло 900 панчішних фабрик, що дасть можливість перекинути від 30.000 до 50.000 робітників на воєнні підприємства.
За повідомленням анатолійського агентства, 4 стамбульські газети закриті на 3 дні і 6 — на 2 дні за дезорієнтуючі повідомлення з приводу вибуху в готелі "Пера-Палас". 