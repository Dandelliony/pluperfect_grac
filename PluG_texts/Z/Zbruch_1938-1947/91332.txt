◦ ◦ ◦ ◦

Збори львівського міськпартактиву. 7 серпня, в залі музичної школи ім. Лисенка відбулись збори львівського міськпартактиву. З великою увагою учасники зборів прослухали доповідь, яку зробив лектор ЦК КП(б)У тов. Касименко на тему: "Українсько-німецькі націоналісти на службі у Гітлера".   Напередодні учбового року. 94 українських і польських шкіл були в радянському Львові. Вони були розташовані у кращих будинках міста. В школах працювало близько 2.000 вчителів. Вдершись до Львова, німецькі загарбники, по суті, скасували народну освіту. У місті лишилось тільки 2 школи. Педагогічні кадри знищувались. Одразу ж після визволення Львова радянські органи по-бойовому взялись за відновлення навчальної сітки. За перші 5—6 днів було взято на облік 450 учителів. Примусово розлучені з любимою працею, вони енергійно взялись за роботу, готують приміщення, збирають шкільне майно, провадять облік дітей шкільного віку. До шкіл уже завезено 2.000 парт. До роботи повертаються також учителі — учасники Вітчизняної війни. Вже почали роботу тт. Токар, Прасовол, Боговіз і інші. Для педагогічних працівників утворено обласний інститут удосконалення вчителів, де кваліфіковані вчителі читають лекції і провадять консультації з різних питань теорії і практики роботи школи. Навчання в школах Львова почнеться нормально, 1 вересня.   Відновлюються медичні заклади Львова. Розмова з завідувачем обласного відділу охорони здоров'я І.М. Тригубом. — В якому стані медично-лікувальні заклади Львова? З цим запитанням звернувся кореспондент "Вільної України" до завідувача обласним відділом охорони здоров'я І. М. Тригуба. У розмові тов. Тригуб розповів: — Радянський Львів налічував десятки лікувальних закладів, в яких трудящі Львова безплатно діставали всебічну медичну допомогу від висококваліфікованих лікарів та професорів. Лише клініки медінституту мали 2.000 ліжок. У 1941 році було 11 лікарень, 15 поліклінік, 10 туберкульозних та венерологічних диспансерів, дитячі садки, консультації, ясла. Німецькі варвари зруйнували ці здобутки радянських громадян. Лікарні та поліклініки здебільшого були закриті, апаратура вивезена до Німеччини, а кращі представники медичної інтелігенції були або розстріляні, або вивезені на фашистську каторгу. 9 відомих на весь світ медиків Львова загинули в таборах смерті на Янівській вулиці. Після свого повернення до Львова, органи охорони здоров'я взялись за відновлення лікувальної мережі. Уже діє 900 ліжок для хворих. Відкрито також 5 лікарень на 1.330 ліжок. Відновлено 4 поліклініки, кожна на 18—20 лікарів. Своїх перших пацієнтів прийняла дитяча центральна поліклініка. Почали нормальну роботу 3 міські туберкульозні диспансери, дитячі будинки на 400 дітей, 2 дитясел, санітарна станція і ін.   Вільна Україна   