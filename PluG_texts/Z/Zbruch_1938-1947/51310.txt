От так собі...

Малий фейлєтон
Колись травень називався — май і назва підходила до місяця, а місяць до назви. Все зазеленіло, маїлось. На травень більше червень скидався. Трави в пояс, час сінокосів.
Та бували роки, що вже й май бував травнем. Цього року — ні. Травень не май не травень. Навіть не квітень, не березень, а просто марець, і то без котів.
У той час давніше дерева давно повідцвітали, тільки останні пелюстки розвівав вітер і їх платинки на землю летіли. Нині... Сніг злітає на землю й на дерева. І що тут писати про весну, про найкращий місяць у році — місяць днів жагучих і пянких, маєвих ночей?
Маєва нічка леготом дише,
Ген співа соловейко...
Нехай попробує!
А шкода...
Ось у вівторок минуло Юра.
Св. Юр на коні... Св. Юр — патрон лицарів, патрон купців та пастухів. Лицарів тепер мало, купці "стройгендерились", пастухи від зимна гріються на... печі. І про що тут писати?...
А колись на Юра виганяли маржину пасти. Калатали по кущах калатала, корови до пнів витирали роги.
Малий пастушок горілиць лежить задивлений у небо. Там св. Юр на хмарах. Із хмарами пливе змія пробивати. Ось, загримить!...
Св. Юр на небі й на землі. І на полі;
Св. Юр по полю ходить, хліб, жито родить... 
На кріслатій березі гойдається сорока. Скрегоче. Будуть гості... Іволга, як бог Див вітає досвітки румяні.
Така то весна. Пянка своїми чарами. Та ще пянкіший запах рідної землі. Він — як дурман.
_________
У вівторок минуло Юра. Так і згадуєш той празник, ту весну й того лицаря на коні:
Весна, барокко і синява неба...
Леле. 