Щоб вільно, щасливо і радісно жити

По містах і селах Західної України трудящі почали виставляти кандидатів у депутати до Українських Народних Зборів Західної України. Вперше за все життя народ так вільно й радісно приступив до виборів своїх справді народних представників. Таких демократичних виборів він ніколи ще не знав.
Ганебної пам'яті уряд польський, уряд поміщиків і капіталістів, при виборах до сейму, і інших урядових установ галасував, що це ні би вибори демократичні. А хто виставляв кандидатів? Поміщики і капіталісти. Вони виставляли таких людей, які б вірно служили своїм хазяям, які б відстоювали інтереси експлуататорів, допомагали їм грабувати трудящих.
Нині вільний народ сам виставляє своїх кандидатів. Обрані ним Селянські комітети, Тимчасові управління, збори робітників, робітничої гвардії і збори інтелігенції добирають з свого середовища кращих людей у кандидати, обговорюють їх. Чи то буде українець, єврей чи поляк, якщо він чесна людина, віддана своєму народові, і зможе вирішувати державні справи в Народних Зборах так, як хоче народ — така людина достойна бути народним обранцем.
Щоб вільно, щасливо і радісно жити у великій сім’ї радянських народів! З такими думками і почуттями виставляє народ кандидатів. Селянські комітети сіл Буцьків Острів, Петриків (Буцьківська виборча округа) виставили кандидатом селянина-бідняка Наконечного Йосипа Андрійовича. Йосип Наконечний з приходом Червоної Армії був обраний у Селянський комітет і виявив себе на роботі, як добрий громадський працівник. По Велико-Бірківській виборчій окрузі виставлено кандидатуру Олени Михайлівни Бутковської, дочки коваля. Вона 1913 року народження, член Селянського комітету, провадить велику роботу серед жінок.
Так само по Козаківській виборчій окрузі виставлено кандидатуру вчителя народної школи Стоцького Володимира Андрійовича. Селяни заявляють, що це прекрасна людина. Він завжди був добрим порадником. За польської влади, коли трудящі стогнали під гнітом поміщиків і капіталістів, він учив їх боротися проти панів, за своє визволення.
Таких людей виставляє народ кандидатами в депутати до Народних Зборів. Виставлення кандидатів дуже важлива справа. Ця робота щойно розпочалася. Немає сумніву, що вороги народу — поміщики, капіталісти, офіцери, різні провокатори і шпигуни, які ще лишилися на території Західної України, намагатимуться використати в своїх інтересах і виставлення кандидатур і самі вибори. Вони спробують протягати своїх попихачів, які б за гроші служили їм і допомагали в їх намаганні повернути панування експлуататорів. Вони спробують зривати вибори, чинити замахи на чесних представників народу.
Приклад їх підступної роботи вже є. Хіба це не провокатори пустили чутку, ніби місто Львів відходить до Німеччини? Ця провокація шириться по місту. Мета її — дезорганізувати нормальне життя населення, вплинути негативно на хід виборів. Тим часом ця провокація не має під собою жодних підстав. Кордони між СРСР і Німеччиною твердо визначені. Тому українське місто Львів назавжди залишиться під надійним захистом славної Робітничо-Селянської Червоної Армії Радянського Союзу.
Тому ще й ще раз постає питання про боротьбу з провокаторами і шпигунами всіх мастей. Це справа всього народу. Виловити ворогів народу, всіх до одного, щоб самим спокійно вирішувати свою долю в своїх інтересах. А інтереси ці — єдині: жити вільно, без експлуататорів і гнобителів, в єдиній сім'ї з трудящими Радянської України, в братній сім'ї всіх народів Радянського Союзу будувати своє нове, щасливе й радісне життя.
Виставимо ж кандидатами у депутати до Українських Народних Зборів Західної України найкращих людей — вірних синів і дочок народу, готових служити віддано на його користь, і щастя. Всі прийдемо на вибори, щоб обрати цих людей депутатами. І хай вони на Народних Зборах вирішать всі питання, як бажає народ! 