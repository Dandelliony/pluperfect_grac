◦ ◦ ◦ ◦ ◦ ◦ ◦ ◦ ◦ ◦

"Бранжеві курси" для нових купців. Заходом "Союзу Українських Купців" Купецька Ґімназія в "Р. Ш." при вул. Курковій 14 уладжує два рази до року бранжеві купецькі курси для нових купців, які не мали змоги теоретично й практично підготовитись до такої праці, в першій мірі для таких, які щойно задумують стати купцями. Буває, що наші люди беруться до торговлі без найменшої підготови до виконування свого нового фаху. Бувають випадки, що такі нові купці тратять останній гріш батьків наслідком незнання свого фаху й опісля ширять лише зневіру, що вбиває саму ідею купецтва. Багато теж наших людей не має відваги переступити порогу в торговельний світ. Тому Союз Українських Купців орґанізує "бранжеві курси", що бодай відхилить зацікавленим двері у невідомий їм світ. Пятий з черги "бранжевий курс" відбудеться від 22. червня до 6. липня ц. р. у Львові. Зголошення приймає "Союз Українських Купців" у Львові, при вул. Ґродзіцьких 1, II. На відповідь слід залучити поштову марку.
Напад на дім "Просвіти" в Турці н. Стр. Дня 4. червня ц. р. уладила місцева чит. "Просвіти" концерт у честь Шевченка. Підчас концерту кількох типів напало на дім "Просвіти", в якому відбувався концерт, вибили 3 шиби, при чому камінь, що його кинули напасники, вдарив одного з учасників в концертовім салі. Опісля напасники намагалися вдерти до салі, але рішуча постава громадянства внеможливила їм викликати бешкет. Поліція веде в цій справі допит. Слід згадати, що це вже не перший випадок такої провокації. Тому українське громадянство домагається гострого покарання напасників.
Збройний напад на Гуцульщині. Невідомі напасники вдерлися вночі, вибивши перед тим шиби у вікнах до мешкання Марії Білабчук та стероризувавши домашніх крісами, веліли їм влізти під ліжка. Тоді напасники преспокійно перешукали ціле мешкання та забрали ріжні річі вартости 400 зол. і втекли в невідомому напрямі.
Бродій у Лавочнім. ПАТ подає, що на горі Тин біля Бескиду, на граничнім відтинку Лавочного відбулося з нагоди спільної польсько-мадярської границі свято польсько-мадярської спільноти. На границі зібралася "юрба польською населення, прийшло теж мадярське населення, був КОП і мадярські гонведи, представники польської і мадярської цивільної влади". Богослуження відправив гр-кат. священик о. Варецький. Промовляли: від волости Славсько та "представник мадярської влади посол Бродій". Промовці підкреслювали братерство і приязнь обох народів". 