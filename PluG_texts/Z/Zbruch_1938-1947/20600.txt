Січовики у Братиславі.

"Ґренцботе" з 23. ц. м. повідомляє, що до Братислави приїхав транспорт 420 утікачів із Карпатської України, в тому 370 мужчин, здебільша січовиків, 45 жінок і 5 дітей. Утікачами заопікувався начальник соціяльного уряду Німецької Партії інж. Мільберґер. У пізних вечірніх годинах відділ січовиків, зложений із 90 людей, відїхав у дальшу дорогу до Відня. У найближчих днях — подав "Ґренцботе" — також інші скитальці виїдуть до Німеччини.
Ця ґрупа втікачів приїхала під командою сотника штабу Карпатської Січі Леоніда Клименка, який вів із своєю ґрупою бої в околиці Великого Березного. У тих боях згинуло кількох січовиків, 5 було важко ранених. Числа легко ранених годі було устійнити.
Командантка жіночої Січі у Братиславі.
Разом з утікачами зпід Великого Березного прибула теж до Братислави командантка жіночих відділів Січі у Сваляві, учителька торговельної школи Єлисавета Кузьмівна.
Вона носить, як і всі інші січовики, сірий однострій. "Ґренцботе" містить теж світлину січовиків при збірці у Братиславі.
Жахливі хвилини у Сваляві.
Один із січовиків оповів співробітникові "Ґренцботе" траґічні хвилини, що їх переживала Орґанізація Народньої Оборони у Сваляві. На залізничому свалявському двірці стояв цілий вантажний чеський поїзд, заповнений зброєю та муніцією. Чехи, зрозумівши, що програли гру, рішили все вивезти. Кількох командантів Народньої Оборони звернулося до чеського командування із проханням залишити січовикам частину зброї. Чеські старшини буцім то погодилися передати два загони зброї та муніції. Колиж січовики, не прочуваючи підступу, підступили до поїзду, чехи відкрили з усіх боків скорострільний вогонь по січовиках. Замість здобути зброю, багато січовиків найшло там смерть.
Ґен. Прхаля не допускав нікого до себе.
Чехи відмовлялися видати січовикам зброю.
Із ґен. Прхалею не можна було говорити, бо він заборонив когонебудь до себе допускати. Ґен. Сватек обмежувався тільки до облесних обіцянок. Січовики мусіли здобути з усіх боків на власну руку. До бою було рішених 40.000 січовиків та без зброї вони були безсильні. 