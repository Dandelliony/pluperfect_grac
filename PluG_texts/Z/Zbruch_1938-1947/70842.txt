◦ ◦ ◦ ◦

Сьогодні гостре стріляння. На площі вправ, положеній у північній частині міста між місцевостями: Голосько Велике, Брюховичі, Гамулець, Грибовичі Малі, Грибовичі Великі, Малехів і Збоїська та дорогами, що ведуть між ними, відбудеться сьогодні, в четвер, 17 вересня, в часі від год. 7-ої до 17-ої гостре стріляня крісами та скорострілами. Початок і закінчення стрілянини буде проголошено звуком трубки. Відділи, які будуть стріляти, замкнуть терен і зорганізують усі засоби безпеки.
Кінні перегони. В неділю, 20 вересня, на стадіоні на Персенківці починаються кінні перегони з тоталізатором.
Година казок у Клюбі. Літературно-мистецький Клюб улаштовує в неділю, 20. ц. м., у власній залі при вул. 29-го Червня 10/І. п. (раніше 3-го Травня), Літературно-мистецький ранок для дітей. В цьому ранку артистка львівського театру п. Леся Кривіцька прочитає дітям декілька казочок, а солістка львівського радіо п. Марія Сабат-Свірська відспіває кілька пісень для наших найменших. Правління Літературно-мистецького Клюбу просить українських дітей прибути на цей ранок тимбільше, що в програмі, крім казочок і пісень, передбачений теж солодкий буфет. Початок точно в год.11-ій рано.
На межі між актором і глядачем. Літературно-мистецький Клюб у Львові, вул. 29-го Червня (3-го Травня) ч. 10, влаштовує післязавтра, в суботу, 19 вересня, цікавий вечір на театральну тему. В рядах цього вечора реж. Іван Іваницький прочитає доповідь під назвою: "На межі між актором і глядачем". Початок точно в год. 6-ій вечора. На цей вечір Правління Літературно-мистецького Клюбу запрошує членів і прихильників мистецтва. Просимо приходити точно, бо після третього дзвінка вступ на залю безумовно недозволений. 