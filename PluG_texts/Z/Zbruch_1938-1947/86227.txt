Сорокатий вечір у Львівському Оперному Театрі

  Львів, 15-го січня.   Колись була в театрах звичка давати під вечір "Нового Року" виставу, складену з найкращих точок репертуару за минулий рік. Наш театр дав нам на Новий Рік теж в'язанку, але зовсім нову. Програма мала єднати в собі поважні і легкі точки для розваги. Почалась вона увертюрою з "Прегарної Галятеї", після якої йшов балет з солістами п-ною Ромою Приймівною і Сахарчуком. Сахарчук відомий уже нашій публиці як першорядний танцюрист. П-на Р. Приймівна щойно від двох тижнів перебрала на себе сольові виступи. Ця молоденька артистка завоювала собі відразу симпатію глядачів і повне, признання знавців. Вона не тільки опанувала техніку свого мистецтва, але танцює з такою природною легкістю, що забувається про щось вивчене.   Деб'ютував у двох оперових аріях молодий співак Іван Гош, що має сильний, приємний голос. Уважаємо тільки помилкою того виступу сам вибір арій; багато із слухачів ще недавно чули ту саму арію з "Паяців", як її співав у кіні славний Джілі. Співак не повинен теж тримати перед собою нот, що псує враження.   Дуже приємне вражіння зробив відомий наш жіночий квартет "Богема" своїми легкими, майстерно виконаними пісеньками. Оригінальна була балетна гротеска у виконанні Гусарова, Сліпенької та Іванової. Бурю оплесків збирав за свої українські пісні-гуморески тенор Кость Суслів, знаменитий теж у дикції та міміці. Першу частину програми закінчив барвистий і розмашний "Гопак" у виконанні балетного ансамблю.   У другій частині відома з концертних виступів пісенькарка Люба Німців мала новий успіх у двох народних піснях, відспівавши їх із притаманною собі скромністю та грацією.   Подиву гідною легкістю та зручністю визначався виступ прімабалеріни Переяславець і першого соліста Ярославцева та невидного першого соліста Бикадорова. Стефа Стадниківна відспівала з звичайним собі темпераментом і гумором дві легкі пісеньки "Моя перфума" і "Ромцю, де ти спав". Неменший успіх мала теж у фіналі. Програму закінчив дуже гарний балет при співучасті хору та всього ансамблю "Трішки вогню".   Балетні режисери Трегубів і Штенгель підготовили зразки справді оригінального балету. Оркестра під орудою нашого молодого диригента Я. Вощака була поділена на дві групи: концертову та джазову, виконуючи обидві партії якнайкраще. Конферансієрами вечора були артисти Б. Паздрій і С. Дубровський, які розважали публіку культурною розмовою та яким незавжди легко було викликати на залі голосний сміх замість легкої усмішки. Не завадило б, якби конферансієрка йшла у жвавішому темпі.   "Сорокатий вечір" — його режисерував Б. Паздрій — усією своєю багатою програмою має запевнений успіх, як одна з приємних розвагових вистав.   Львівські вісті 