Вмер, щоб жили інші

Пам'яті дир. Е. Струка
Львів, 17 вересня.
Медичний Інститут користувався "дбайливою" опікою львівського НКВД, яке вважало українських медиків "найгіршою шайкою націоналістичних бандитів". Студенти Медінституту щезали щоразу з викладів, щоб опинитися в казаматах НКВД, відки не було вже легкого вороття. З гурту студентів вибули назавжди студенти: Крупа, Карашівський, Бійовська, Никифорук, Біленький, Дунайський, Лацик, Вишиваний, Григоришин і багато, багато інших, що їх невсилі навіть перечислити.
Четвертий день війни зродився в тихому шарудінні жаху. Ми наслухували, чи не гуркочуть знову німецькі бомбовики. Пекло почалось в десятій годині ранку. Впали перші стріли, вулицями знову майнули, наче страшні примари, автомашини, заповнені синіми шапками. НКВД після вчорашньої панічної втечі вернулось до міста. І почались криваві жнива.
Той час безмежного жаху прожили ми в підземеллях гуртожитку Медінституту при вул. Чарнецького ч. 30. Крізь щілини підвальних віконець виглядали ми на світ, чи не німецькі війська. Та їх ще не було, покищо гуляли чекісти, і тоді, коли ми виглядали крізь віконця, раптом почули на своїх висках холодні дула наганів. Комісар лютував, казився, викрикаючи, що з вікон нашого будинку хтось стріляв, кидав ручні гранати. Нас вивели всіх на коридор, поставили під "стєнкою". Енкаведисти обшукують. Глузуємо з них, хоч смерть станула перед нами віч-на-віч. Розставлені вже дула, виміряний простір. Раптом коменданта роти відкликують до телефону. Вертаючись, крутить він невдоволено носом, забирає чекістів і залишає тільки стійки. Нас відводять знов у підземелля. На те надбігає заляканий командант гуртожитку п. Малащук.
— Прийшов наказ! До п'яти хвилин всі мусять покинути гуртожиток. Будинок забирає військо.
Вартові провірили наказ і звільнили нас. В одному менті ми розбіглися по місті, дивуючись у душі, яким чудом вирвались ми смерті з рук. Хто дав такий наказ? Оглядаючись бачимо, що під будинок, з якого ми тільки що вирвались, заїжджають чотири автомашини. Тридцять чекістів оточують будинок.
— Де студенти? Хто дав наказ їх випустити? — грозять дулами револьверів двірникам і командантові гуртожитку. Вкінці забирають із собою команданта і кудись від'їздять.
________
Тіло бл. п. Евстахія Струка, адміністративного директора Медінституту, знайшли між тисячами закатованих жертв, з обдертою шкірою на плечах, на ногах і на підборідді. Згинув, щоб рятувати п'ятдесят юнаків-студентів. Пам'ять цього героя-мученика, що посвятив своє життя, щоб рятувати інших, ніколи в серцях українців не загине.
Аскольд. 