Гість не в пору

Малий фейлетон   Кажуть: гість не в пору гірш за верблюда. Але хто його зна, коли у Львівському міськторгвідділі гість у пору? Важко це сказати. Заходжу одного разу по справі у міськторгвідділ до громадянки Баркової. Серйозна жінка. І маломовна, як показалося мені. Сидить і пише. Азартно.   — Ви тов. Баркова?   — Я.   Добре. Сідаю і чекаю чемно. Може ж таки колись перестане писати. Але бачу, що пише й пише якийсь довгий список із списка.   — Можна — кажу — Вас попросити на хвилиночку?   — Ні. Я вам нічого не залагоджу.   — Але ж Ви не знаєте, що я хотів у вас.   — І знати не хочу.   Не в пору, значить, попав — думаю собі. Що ти будеш робити? Ану, піду ще по другій справі в трест їдалень та ресторанів. Там, напевне, люди ввічливіші.   Заходжу. Відчиняю одні двері — нікого немає. Другі — також ні душі. Треті — і тут лише столи, стільці та чорнильниці. Не дивуюся, бо вже як постійний відвідувач звик, що кімнати й написи на дверях є, а начальників і службовців ніколи немає.   Нарешті — ура! — знайшов бухгалтера тресту їдалень і ресторанів.   — Не знаєте — кажу — куди мені з оцією справою?   — Зайдіть до начальника по постачанню.   Іду знов на поверх. Стукаю.   — Здраствуйте...   Нема нікого. Але свіжорозкидані папери на столі виразно говорять про те, що тут таки десь присуща тресторесторанська душа. Кімнати ж так ніхто не залишить надовго. Може вийшов на хвилинку начальник в оці двері поруч? А може в оці ліворуч? Хто його знає. Доведеться сісти й почекати. "Культурно, думаю, організували кімнату, навіть стільці для відвідувачів придбали". Минає п'ять, десять хвилин...   — Нема начальника? — питає в мене якийсь військовий відвідувач.   — Немає, — кажу. — Жду оце.   Знов минають довгі хвилини.   — Немає начальника? — це вже питає якийсь громадянин з Педінституту.   — Ні, ще не бачив.   — Ох, ти ж горенько моє, — сідає він, як і я, чекати. — Другий день уже бігаю сюди, щоб карточку до їдальні прикріпити...   Сидимо, ждемо. Аж ось, слава трестові, начальник.   — Ви як сюди зайшли? — в упор він до нас із досадою.   — Як так зайшли? Дверима ж. Вас чекаємо.   — А хіба ж так можна? — обурюється.   — Що?   — Ну, заходити в кімнату. У мене тут важливі папері на столі, а ви — сидите собі.   — Пробачте, говоримо, не знали. Бачимо: двері не зачинені на ключ, години службові, можна заходити. Дійсно, за той час, коли вас не було, можна не тільки ваші папери, але й столи винести на базар. Так що не сердіться на нас, краще сьогодні ж вивісьте потрібний напис на дверях.   — Який?   — Ну, просто: "Вхід заборонений"...   — Жодних написів мені не треба.   — Або хоч закривайте двері на ключ.   — А ви мене не вчіть, що я маю робити.   Я не педагог і не збираюсь навчати службовців міськторгвідділу і тресту їдалень та ресторанів акуратності в роботі та елементарної чемності і ввічливості до відвідувачів.   Але все ж таки думаємо, що керівники цих поважних установ самі будуть ввічливими і будуть вчити і своїх працівників.   Вільна Україна 