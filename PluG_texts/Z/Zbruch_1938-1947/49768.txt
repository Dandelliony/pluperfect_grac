◦ ◦ ◦ ◦ ◦ ◦ ◦

1.923 квартири одержали газ. Тепер газовий завод почне включати приготовлені заздалегідь точки. Щодня в 50—70 квартирах появлялось дуже вигідне опалення. В цій справі велику старанність проявили інженери тт. Сіротський і Бачинський, під керівництвом яких проходить газифікація квартир. На сьогодні вже одержали газ 1.923 квартири. Та крім цього, поліпшилось постачання газом всієї сітки, бо з пуском в експлуатацію газопроводу першої черги, Львів одержує щодоби 80 тисяч кубометрів газу.
Рання городина для Львова. Хоч березень кінчається, а на дворі ще справжня зима. Сиплеться лапатий сніг, вкриває товстим шаром скло. Та не відчувається під склом такої непривітної весни. В теплицях Львівської городничої артілі буйно зеленіє городина. Вже дозріла редиска і її почали рвати для продажу. За перший тиждень зібрали її ще небагато — 80 кілограмів, але з кожним днем трудящі Львова одержуватимуть її більше. Дозрів і шпінат, рясними зеленими щітками росте молода цибуля, застигли крапки теплої води на дрібненьких листівках петрушки. На дворі насупилось небо, крутить завірюха, а в 5 теплицях стелиться огудина огірків, жовтіють квітки, багато зав'язі, лежать огірочки в палець завбільшки. Тижнів через півтора-два вони стануть великими огірками і поступлять в продаж.
Львівська городнича артіль — справжня фабрика городини. Крім теплиць з редискою, огірками, цибулею і помідорами вже заклали 7.600 парників, а всього буде закладено 12 тисяч парників. Ця робота закінчиться ближчими днями, працює на ній 250 чоловік. Найбільше і найкраще працюють Федей Шміт, Адольф Кунцельман, Яніна Кульза і Марія Кіргоф. За тиждень-два трудящі Львова одержать від городничої артілі багато ранньої городини.
Симфонічні концерти. 29 і 31 березня Львівська обласна філармонія організує два великі симфонічні концерти. 29 березня в залі державної консерваторії відбудеться концерт, присвячений 30-річчю з дня смерті композитора Малера. Симфонічний оркестр під диригуванням Паїна виконає четверту симфонію композитора для оркестру і сопрано соло. В концерті візьме участь солістка Шлемінська. Перед концертом музредактор філармонії А. Ю. Шпак зробить доповідь про життя і творчість композитора Малера. 31 березня в приміщенні театру опери та балету відбудеться великий симфонічний концерт симфонічного оркестру облфілармонії з участю лауреата міжнародного і всесоюзного конкурсів музикантів-виконавців, професора-орденоносця Давида Ойстраха. Концерт Давида Ойстраха відбудеться також 30 березня в залі консерваторії.
Забезпечена старість. Велику допомогу від держави одержують старики та інваліди Городокського району. В 1940 році в селі Любінь Великий відкрито будинок для престарілих. На утримання цього будинку в минулому році буде витрачено 57.000 карбованців. В цьому році будинок значно розшириться. На утримання його асигновано 117.000 карбованців.
Не дбають про пасажира. На станції Винники відсутня будьяка турбота про пасажира. В залі для пасажирів брудно, вечорами нема навіть освітлення. Начальник станції тов. Шаповалов і голова міськкому тов. Макара тільки базікають про виконання рішень XVIII партконференції. 