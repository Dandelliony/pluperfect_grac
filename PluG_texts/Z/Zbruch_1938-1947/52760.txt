Театр, що несе в маси сміх

До гастролей Київського державного театру оперети
Театр, що несе в маси сміх, пісню, танець, має в нашій країні виключну популярність. За останні роки радянське театральне мистецтво добилось величезних успіхів і радянський глядач глибоко любить і поважає свій театр.
Загальновідомо, що наш радянський глядач настільки виріс культурно, що не терпить жодної фальші у мистецтві. Саме його вимоги змусили театр музичної комедії і оперети Радянського Союзу докорінно переглянути свої позиції, зняти з п'єс традиційний наліт банальності і заялозених дотепів, які, як правило, були в старих, а особливо в так званих "віденських" оперетах. В радянських оперетах вже не побачиш звичних "героїв" чи "героїнь", "комічних бабусь", "простаків".
Більшовицька партія і радянський уряд віддають величезну увагу розвиткові театру взагалі і театру музичної комедії і оперети зокрема. І Київський державний театр музкомедії досяг чималих успіхів. Насамперед підвищилась культура спектаклю. Це полягало в тому, що колектив намагався максимально осмислити оперетковий спектакль, наситити його внутрішню ідею, намагався знайти таку форму вистави, яка б зробила зміст тексту і музики хвилюючим, дохідливим до найширших кіл глядача.
2 липня Київський державний театр музичної комедії вперше приїжджає на гастролі до Львова в повному складі на чолі з художнім керівником театру О. О. Сумароковим. Львівські трудящі матимуть змогу побачити роботу таких провідних акторів театру, як заслужена артистка УРСР Новінська, артисти Тепліцької, Васильєва, Б. Хенкіна, Юровської, Мазуркевич, Пресмана, Гаркаві, Козирацького, Робертова, Росіної, Плакиди та інших. Спектаклі ставлять режисери — заслужений діяч орденоносець А. Н. Феона, О. О. Сумароков, А. С. Завіна, Є. Т. Герман, В. В. Васильєв. Оформлення спектаклів, які побачить львівський глядач, зроблено художниками Кордишем, Ушіним, Альгошіцем та іншими. Зав. музикальною частиною і головний дирижер — Неймер.
Репертуар театру складається з таких п'єс: "Весілля в Малинівці" та "Коли помиляється двоє" — радянського письменника Юхвіда, музика Рябова, "Взаємна любов" — Рубінштейна, музика Каца. Це зразки радянських музичних комедій і оперет. Крім того Київський театр оперети покаже ряд віденських класичних оперет: "Принцеса цирку" — Кальмана, "Голуба мазурка" — Лєгара, "Сільва" — Кальмана, "Підв'язка Борджіа" — Крауса та "Ніч у Венеції" — Йогана Штрауса.
Завдання театру — ознайомити львівського глядача з новими радянськими творами, а також показати роботу над кращими зразками класичної оперети.
Театр починає свої гастролі 3 липня в приміщенні Львівського державного театру опери та балету новою радянською оперетою "Коли помиляється двоє". Всього театр дасть у Львові 30 спектаклів.
Д. Константінов. 