◦ ◦ ◦ ◦

Відновив роботу батьківський університет. В Палаці піонерів та школярів м. Львова після літньої перерви відновив свою роботу батьківський університет. В цьому році університетом буде охоплено біля 250 членів батьківських комітетів та батьківського активу міста. До читання лекцій в університеті запрошені наукові працівники львівських установ Академії наук, працівники інституту удосконалення вчителів, кращі професори та викладачі педагогічного інституту та університету імені Івана Франка, а також лектори обкому КП(б)У та обласного лекторського бюро. Батьківський університет працюватиме щотижня. На першому занятті, яке відбулося 14 жовтня, професор педагогічного інституту тов. Смолінський прочитав цікаву лекцію на тему: «Сім’я і школа», в якій поставив перед батьками ряд актуальних питань щодо виховання дітей.   Інваліди Вітчизняної війни на керівній роботі. Партійні і радянські організації Кам'янко-Бузького району виявляють повсякденне піклування про захисників Батьківщини — інвалідів Вітчизняної війни. За останні два місяці крім виплачених 66.700 карбованців пенсії, інвалідам видано кілька тисяч карбованців грошевої допомоги, 400 кілограмів борошна, 560 кілограмів кондиторських виробів, а також багато мануфактури та інших промислових товарів. Протягом цього ж часу 12 чоловік висунуто на керівну роботу. Так, інваліди т.т. Чибриков працює інструктором райкому КП(б)У, Привалов — завідуючим відділом виконкому районної Ради депутатів трудящих, Громов — завідуючим ліспромгоспу, Колаєв — головою правління промислової артілі і т. д. Всі товариші, які висунуті на керівну роботу, гарно справляються з дорученою їм роботою.   Художня школа у Львові. За рішенням уряду при Львівському державному художньо-промисловому училищі в цьому році організовується художня школа. До школи будуть прийняті діти, які мають здібності до малювання, вміють вирізувати з дерева, ліпити оформляти стінгазети, робити плакати, транспаранти тощо. Навчання в школі провадитиметься у другій половині дня без відриву від навчання в середніх школах. Вже розпочато прийом заяв до школи. Навчання розпочнеться з листопада.   На честь річниці визволення. Урочисто і весело відсвяткували трудящі районного центру нашої області — міста Жовкви річницю визволення Радянської України від німецько-фашистських загарбників. До цього великого свята селяни району підійшли з повним виконанням плану осінньої сівби. 13 жовтня в районному клубі відбулися урочисті збори трудящих райцентру. З доповіддю виступив секретар райкому КП(б)У тов. Чорний. Він докладно розповів про ті величезні успіхи, яких домоглися трудящі Радянської України за рік плодотворної, самовідданої праці на відродженні зруйнованого фашистськими окупантами народного господарства республіки. Доповідач докладно зупинився на успіхах, досягнутих трудящими Жовківського району. Після урочистої частини зборів відбувся концерт за участю артистів Львівської філармонії.   Слова свого додержали. Включившись у переджовтневе соцзмагання, колектив Жовківської кравецької артілі ім. 1 Травня зобов'язався до річниці визволення України виконати річний план пошиву одягу. Своє слово члени артілі додержали з честю. 14 жовтня артіль вивершила виробничий план 1945 року.   Портрети і скульптури — до жовтневих свят. Львівські художники і скульптори діяльно готуються до 28 річниці Великої Жовтневої соціалістичної революції. «Ізокомфнат» до жовтневих свят випускає велику партію художніх портретів та скульптур Володимира Ільїча Леніна, товариша Сталіна, М.С. Хрущова, маршалів і полководців Червоної Армії.   Лекції в селах району. Останнім часом відділ пропаганди і агітації Бродського райкому КП(б)У значно поліпшив свою роботу. Лектори райкому партії і актив учителів тепер щотижня виїжджають у села і читають для селян лекції на політичні та науково-популярні теми. Днями цікаву лекцію для трудящих міста Броди про міжнародне становище прочитав лектор райкому КП(б)У тов. Феденко. Лекцію з великою увагою прослухали 350 робітників і службовців міста.   Залізнична технічна бібліотека. У Львові організована залізнична технічна бібліотека, яка має велике значення для підвищення технічного рівня знань залізничників. В бібліотеці нараховується біля 10 тисяч екземплярів спеціальної технічної літератури. Крім цього, при кожному залізничному вузлі магістралі створено технічні бібліотеки, в яких нараховується до 20 тисяч книг.   Реконструкція радіотрансляційного господарства. Після визволення Львова від окупантів у місті розгорнулись відбудовні роботи по радіотрансляційній мережі. Вже обладнано понад 2.500 радіотрансляційних точок на квартирах трудящих, капітально укладено 40 кілометрів нових фідерних і абонентських ліній. До кінця року ще буде укладено 35 кілометрів радіотрансляційної мережі. В наступному році буде побудований новий потужний радіовузол та укладено 50 кілометрів фідерних і додаткових трансляційних ліній. Протягом 1946 року кількість радіотрансляційних точок збільшиться ще на 10 тисяч.   Військова гра. Серед піонерів і школярів Шевченківського району міста Львова розгорнулась підготовка до військової гри піонерських дружин, яка відбудеться у парку Високий Замок 18 жовтня. В цій грі візьмуть участь учні 5–10 класів восьми шкіл району. Метою гри є ознайомлення юнаків з діями розвідників і оборонних частин. Групу розвідників складатимуть сто учнів, шкіл №№58 і 86, а до оборонної групи увійдуть 200 учнів решти шести шкіл району.   Вільна Україна 