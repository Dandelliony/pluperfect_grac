◦ ◦ ◦ ◦ ◦

Балет "Дон-Кіхот". Сьогодні, тобто 17-го вересня, у приміщенні Українського Театру м. Львова йде балет "Дон-Кіхот" на сюжет Сервантеса. Музику цього балету написав німецький композитор (середини XIX ст.) Людвіг Мінкусс, вона доповнена творами відомих композиторів Легара, Массене й Деліба. В головних ролях пріма-балеріна В. Переяславець, К. Ошкамп, А. Ярославців та інші. У складі балету 50 артистів. Вистава у супроводі великої симфонічної орхестри. Диригує А. Аверків.
Привіз харчів. Щоб запевнити населенню рівний поділ харчів, влада видала зарядження в справі перевозу харчів, яке ми подали до відома читачів. Сьогодні додаємо, що в цьому зарядженні є теж постанови, які говорять про справу більших перевозів. Для більших перевозів є потрібний урядовий дозвіл. У справі цього дозволу повинні появитися в найближчому часі подрібні вказівки відповідних комунальних урядів. Засадничо діляться харчі на три категорії: До першої належать: збіжжя, мука, каша, масло та інші товщі, до другої — рогата худоба, свині, вагою понад 20 кг., та вівці, до третьої — м'ясо і м'ясні вироби. Перевіз чи перегін є під контролею поліційних органів і є нормований при помочі посвідок достави, якими легітимується перед поліційними органами той, хто перевозить. У випадку, коли перевозиться муку до млина, посвідку достави заступає карта мелення.
Нові золотові банкноти. Емісійний Банк у Польщі приготовляє видання нової серії банкнотів по 1, 2, і 5 золотих. Їх можна буде відрізнити від банкнотів першої серії по таких знаках: 1) буде на них дата "1. серпня 1941. р.", коли в першій серії було "1. березня 1940 р."; 2) будуть дві серійні літери, коли на попередних банкнотах була тільки одна серійна літера; 3) є теж різниця у водному знаку паперу банкових білетів одно- і двозолотових. В першій серії був "шкотський зразок" тепер "чотирокутник", який був теж на 5-золотових банкнотах, тепер буде у водному знаку "подвійна троянда". Інших різниць нема.
Фабрика кисня в Галичині. Фабрика кисня "Перун" на Персенківці — єдина того роду фабрика в Галичині, по ремонті машин урухомлена 10. липня, працює на три зміни.
Гарбарня в Золочеві. Золочів, 17 вересня. Гарбарня (Львів) — Русалка 8:4 (7:2). Львівська Гарбарня залишила тут якнайкраще враження. Товариські змагання двох українських дружин відбулися у справжній атмосфері спортової приязні й поведінки. Львівську дружину привитав заступник голови управи м. Золочева п. Семчишин і вручив гостям квіти. Обі дружини обмінялися пам'ятними прапорцями. Перші ворога здобула Русалка, але львівські копуни швидко переймають ініціятиву та не віддають її вже до кінця першої полугри, здобувши в тому часі 7 воріт. Русалка здобула 2 воріт. Друга половина назагал вирівняна. Русалка здобуває в тому часі знов двоє воріт. Гарбарня одні. Обі дружини виступили з запасними воротарями, тому теж такий високий ворітний вислід. Суддював д-р Гулка. 