◦ ◦ ◦ ◦ ◦

Іспити до ремісничих шкіл. У понеділок, 10 листопада, почались іспити та вписи до українських ремісничих шкіл у Львові. Дотепер проходять вони з великим успіхом. Кандидати приступають до іспитів уповні приготовані та виказують високий рівень знання. Іспит ведеться з української мови, математики, природи та географії. Ті учні, що зголосились до ремісничих шкіл під час реєстрації при вул. Румунській (Кармелітській) 4 та дотепер не зложили іспиту і не внесли метрики, повинні якнайскоріше зголоситись при вул. Миколая 16 партер — направо, з метрикою та приступити до іспиту. При вул. Кармелітській велась тільки реєстрація бажаючих вписатись до ремісничої школи та тепер щойно ведуться вписи. Сьогодні, 13 листопада, починаються іспити до технічних шкіл. Уперше буде відкритий будівельний відділ, що підготовляє спеціялістів будови доріг, мостів і житлових будинків (дуже актуальне будівництво у період війни та після війни). Іспити триватимуть до 15 ц. м.
Висота мешканевого чиншу. У відозві Губернатора Галичини д-ра Ляша з дня 1 листопада ц. р. була між іншим, мова про висоту чиншу. Губернатор заявив, що чинш підвищиться через те, щоб запевнити жителям кращі мешканеві умови. Чинш піднесеться засадничо до 80% обов'язуючого комірного перед війною 1939 р. одначе доки триватимуть морози, тобто до 31 березня 1942 р. висота чиншу буде піднесена лиш до 60% комірного, яке обов’язувало перед війною у 1939 р. В цій справі появляться окремі зарядження, які оголоситься у пресі.
Нові назви вулиць. У дальшому перейменуванні львівських вулиць: вул. Зибликевича назвали Фіхтенштр., вул. Длугоша — Розенштр., вул. Шептицьких — Штернштр., та вул. Шумлянських — Бішоффштр.
Справа карток на картоплі. Справу карток на картоплі полагоджує Бюро торговельного відділу при вул. Пекарській 1 б, І. пов., кімната 6 (перенесене з ратуша).
Зруйновані історичні будівлі. Львів, 13 листопада. Поміж численними львівськими домами, знищеними воєнними діями, деякі заслугують на те, щоб пам'ять про них залишилась, хоч самі вони щезнуть з лиця землі. До таких домів слід зачислити емпіровий, австрійський будинок адміністрації податків при вул. Довгій 21 (Лянгегассе), який походить з початку XIX. ст. з характеристичними колонами в порталі. Другий, багато більш інтересний, стояв при вул. Коперника, на розі Оперної вул. 3. Старий, у стилі емпір, будинок Земельного Кредитового Товариства побудувала родина Гавзнерів у 1809-21 рр. При вході піднімаються чотири дорійські колони, що піддержують балкон І. поверха. Парапети й міжвіконні площини прикрашені безліччю мітологічних постатей і емблем, що є алегоріями торгівлі. Прикрашують його чудові емпірові різьби, овіяні чаром романтичної епохи. Виконав їх мабуть знаний на львівському грунті артист-різьбар Гартман Вітвер. 