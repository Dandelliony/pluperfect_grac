Занедбана справа

Львів, 27 листопада.
Зі справжнім вдоволенням і радістю приймаємо кожний новий здобуток у ділянці культурного життя, приємно говорити про музичне пожвавлення у Львові, яке позначується великим числом концертів, і то концертів з високим мистецьким рівнем. Приємно оглядати гарні й ефектовні вистави в театрі. З радістю беремо до рук кожну нову знижку. Та ще більше вдоволяє нас оснування Наукового Інституту ім. Шевченка у Львові та наукова праця наших спеціялістів, якої доказом є доповіді в об'єднаннях лікарів, інженерів, чи вчителів. Ще більше вдоволяє нас відкриття вищих шкіл у Львові, в яких наша молодь має змогу набувати конечні у нашому суспільному життю знання. Тішить нас теж багатство різнородних фахових шкіл, бо з них вийдуть добрі фахівці, які не лише відтяжать перенаселене село, але й збагатять наш міський елемент.
Та при всіх цих здобутках не забуваємо, що в одній ділянці нашого культурного життя малощо не повний застій. Це ділянка популяризації знання. Так склалось, що ту ділянку треба було давніше розвивати на нашому терені поза мурами університетів, або зайнятися нею у тайному університеті, або виповняти її доповідями та приватними лекціями. Все ж наукова праця спеціялістів і можливості на видавничому полі давали змогу поширювати нове знання при помочі друкованого слова. Велику ролю відіграли теж публичні доповіді-лекції, які влаштовувало передусім "Товариство Наукових Викладів ім. Петра Могили". Пам'ятаємо, що тими доповідями цікавились не лише спеціялісти, але і передусім загал молоді, який масовою участю піддержував усі виклади у залі колишньої "Бесіди". Пам'ятаємо, що ці виклади викликували пожвавлену виміну думок і були на високому науковому рівні.
В теперішній час справа популяризації знання знову дуже актуальна. Також треба багато справ, заплутаних большевицькою наукою, виправити, вияснити, насвітлити. Насвітлення жде передусім вся наукова, мистецька і літературна діяльність українських культурних діячів у Совєтській Україні. З другого боку справи, зв'язані з українською літературою, культурою і мистецтвом, зацікавлюють щораз більші кола нашого громадянства. Цікавиться цими справами теж молодь.
При всьому пожвавленню нашого культурного життя у Львові треба звернути увагу і на цю справу. Це одна з найбільше важливих справ для нашого культурного розвою. Нав'язати до традиції та відновити у Львові наукові виклади — це пекуча конечність. Часто відбуваються виклади на різні теми й вони втішаються поважною фреквенцією слухачів, між якими зустрічається багато молоді. Багато молоді відвідує авторські вечори наших письменників. Ясна справа, що наша молодь дуже зацікавлена в наших культурних справах і щиро бажає пізнати їх. Побіч своїх фахових студій вона бажає набути знання теж і в інших ділянках, от пр., у філософічній, гуманістичній, і в цьому треба їй допомогти.
А викладачів теж знайдеться багато! Треба лише започаткувати діло. У теперішних умовинах, такі публичні виклади дадуть наснаження до праці. Молодь матиме змогу пізнати ділянки знання, яких не має змоги здобути у своїх фахових студіях. Справи нашої культури стануть актуальні. 