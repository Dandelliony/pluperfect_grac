◦ ◦ ◦ ◦ ◦ ◦ ◦ ◦ ◦ ◦

Польська преса про бої у Карпатській Україні.
"Експрес Ілюстровани" з 19. ц. м. повідомляє: Ситуація в Карпатській Руси все ще не вияснена. Мабуть на найдальше на схід висуненім кінці краю йдуть бої січовиків з відділами мадярської національної ґвардії, яким помагають польські добровольці.
Від учора ці бої стали поважніші, бо недалеко Ясіня найшлися відділи січовиків, що їх виперли з інших околиць мадяри.
Карпатоукраїнські міністри на полі бою.
Український уряд на території Карпатської України. Заступник президента Волошина мін. Перевузник перебуває згідно з директивами уряду зі східною групою, а мін. Клочурак з західною.
Господарські санкції проти Німеччини.
Державний секретар Злучених Держав Морґентав запросив фінансових аташе Франції і В. Британії, щоб познайомити їх з фінансовими засобами, що їх задумує видати уряд Злучених Держав внаслідок окупації Чехо-Словаччини Німеччиною.
Одночасно през. Рузвельт у відповідь на письмо в. президента Чехо-Словаччини д-ра Бенеша, який звернувся до уряду Злучених Держав, В. Британії та Франції з покликом не признати акту окупації Чехо-Словаччини заявив, що Злучені Держави не признають анексії Чехо-Словаччини Німеччиною.
Тепер Італія підготовляє бомбу проти Франції.
ПАРИЖ. ПАТ. В політичних колах франції і парляментарниих кулюарах викликала велике вражіння стаття "Франкфуртер Цайтунґ", що в найближчому часі Італія видвигне ревіндикації під адресою Франції, що їх підтримає Німеччина.
Німеччина відкинула протести Анґлії і Франції.
Інформаційне Бюро повідомляє: Анґлійський і французький амбасадор склали демарш у міністерстві закордонних справ проти прилучення Чехії і Моравії. Оба амбасадори дістали відповідь, що німецький уряд не може приняти таких протестів.
Горячкові наради в Льондоні і Парижі.
Минулої суботи анґлійські міністри мусіли зрезиґнувати з традиційної їзди на відпочинок поза місто і залишитися у Льондоні у звязку з нововитвореним положенням в Европі. Отже перед полуднем мін. Галіфакс приняв кількох амбасадорів великих держав, а пополудні відбув півгодинну нараду з мін. Іденом. По повороті з Бермінґґему прем. Чемберлєна до Льондону почалося в год. 5-ій пополудні засідання кабінету в повному складі. По дво і пів годинних нарадах не проголошено ніякого комунікату. Відомо лише, що на засіданні обговорили основно міжнароднє положення. Перед згаданим засіданням відбулися дві наради: одна міністрів оборони при співучасти шефів штабу військового та маринарки, друга міністра домініїв з високими комісарами доміній. Одночасно прем. Далядіє відбув у парляменті нараду з амбасадорами Анґлії та Злучених Держав, а мін. Бонне конферував годину з румунським амбасадором Татареску та совітським амбасадором.
Мін. Галіфакс приняв у суботу амбасадорів: Франції, Злучених Держав, Сов. Росії і Німеччини. Мін. Галіфакс поінформував представників згаданих держав про становище В. Британії супроти останніх подій. Одночасно поінформував амбасадорів про зміст інструкції, що її вислано бритійському амбасадорові в Берліні.
Німецький амбасадор виїхав з Льондону.
Німецький уряд візвав свого амбасадора в Льондоні фон Дірксена, щоби склав звіт.
Французький амбасадор Кульондр виїзджає з Берліна до Парижа щойно в понеділок, бо в неділю уладжує ще бенкет для дипльоматів у французькій амбасаді. 