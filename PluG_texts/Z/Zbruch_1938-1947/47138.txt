Король і дама

Малий фейлєтон
Вибачте, Шановні Читачі, коли цей фейлєтон позбавлений буде безжурности й гумору. Але...
"...Не все ясне сонечко сяє, часом туман його личко вкриває", — каже поет (який — забув!).
Бо є справи поважні, над якими не можна так легко перейти до порядку денного.
Та... про це довідаєтесь далі...
Моя відповідь.
Дорогий Друже, далекий і незнаний! Запалений шахісте з славного города Ярослава! Дуже похвально, що, за старою засадою "від голови риба смердить", Ти (пробач за довірочний тон), обійнятий нестримною жадобою пошукування авторитету, звернувся в так важній справі за порадою до Кракова. Бо знай, що столиця Ґен. Ґубернаторства аж кишить від авторитетів і авторитетиків, на жаль, тільки — не шахових. Тому то й не мало суматохи накоїв в редакції Твій лист. Редактори геть подуріли. Нічого не робили, тільки бігали один до другого, та лиш:
— Скажіть, чи дама може короля бити?
— Чи це допустимо, чи ні?
— А якщо опиниться на загроженім місці?
І то всі. Від начального до відповідального. Де далі, поділились на дві партії і тільки чути було:
— Може!
— Ні, не може!
— А таки може, бо...
— Ні, таки не може, бо...
— Треба мати січку в голові, щоб цього не розуміти!
— І без січки можна не зрозуміти!
Заносилось на бучу. Робилось гаряче. І не було авторитету, щоб видав присуд.
Навіть "відповідальний" — і цей не хотів брати на себе відповідальности у вирішуванні цього спору.
А я тимчасом дома кіхав, пхикав, потився, попивав вивари прерізного зілля, ковтав порошки, кроплі, піґулки...
Преспокійно лікувався з ґрипи. Якби в світі нічого й не діялося.
Але прихожу знова до редакції, а тут всі до мене:
— Скажіть, та скажіть! — Допустимо, чи недопустимо? — Може бути, чи не може?
Один тягне за рукав, другий за ґудзик — от-от розірвуть чоловіка.
— Бог з вами, — кажу, — та хто жтаке?
— Уявіть собі, наприклад, анґлійського Юрія VI., як його якась дама на вулицях Лондону періщить парасолькою.
— Картинка, що?
— Ет... не про це річ! — і тиць мені під ніс листа.
— Чи ставши королем на загрожене дамою поле, маємо партію програну, зн. бємо короля, чи не можна взагалі королеві там ставати. В цьому випадку: чи це був хибний хід, що рішає про програну й якого не можна завернути, чи це є неправильний хід і слід його завернути?"
Не хочу мішатися в компетенції Алйохіна чи Боґолюбова, але беру на здоровий розум.
— Отже ніякий розумний король, що шанує себе, не стане на загроженому місці. Бо більшість із них заздалегідь дає ногам знати. Коли ж і зробить такий неправильний хід, то міжнародній конвенанс не дозволяє, щоб його хтось бив. А ще якась дама... Фе! Короновану голову?...
Така моя думка. І її я бороню цілим своїм авторитетом.
Коли ж комусь не може це в голові поміститися, може мене назвати туманом, йолопом, ідіотом, півголовком і т. д. Може мене взяти на тортури, випікати вогнем, краяти, четвертувати, ломати колесом, на паль сажати, поставити перед суд чести... А таки мене не переконає...
А свойого противника, уродженого садиста, що то звірським способом хотів би бити короля, поспитайте: Чи купував уже коли "Verstand"?
Якщо ж ні, дайте йому дві шустки й пошліть до аптики.
Але не забудьте. Коли купить, попросіть, хай вам теж дасть спробувати. Небагато. Трошечки. Так, на конець язика. Для смаку.
З глибоким поважанням
Калістрат Щипавка.
ПС.: Якщо знову коли-небудь матимете яку заковику з шахами, пишіть на мою приватну адресу
Кракау, — К. Щипавка. 