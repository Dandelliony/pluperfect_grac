Матуральні знимки.

(Надіслані уваги.)
Місяць червень це час ріжних матур у всіляких типах шкіл. У деяких вже цей поважніший іспит скінчився і щасливі молоді люди, що їм удалося перейти так званий колись "ослячий місток", розорились по всіх закутках краю, щоб відпочити й роздумувати над дальшою своєю долею. Покищо світлини абітурієнтів ріжних ґімназій і ліцеїв пишаються на виставах крамниць і перед таблями товпляться прохожі, придивляються та висловлюють при цьому всілякі завваги. Згодом і світлини зникнуть та помандрують до конференційних саль або опиняться на стінах шкільних коридорів.
У цьому році тих світлин велика повінь. Не лише появилися табля ліцеальних матуристів, але також і абсольвентів ґімназії. А що в кожному більшому місті є кілька ґімназій, а в кожній майже четвертій клясі два відділи, тому й отих знимок так багато. На деяких таблях "четвертаків" виписані роки 1939—1949. Не знаємо теперішнього значіння цих років. Колись означали вони десятиліття зїзду, що його після матури рішили відбути. І дійсно, у деяких школах такі зїзди відбувалися та відбуваються до нині. До таких міст, що в них (іноді з великою парадою) відбуваються такі ювілейні свята — належать: Бережани, Коломия, Львів, Перемишль. В інших містах дуже рідко буває таке свято. А є такі ґімназії, що в них не було ніякого матурального зїзду, хоч школа рахує собі доброго чвертьстолітя віку. У таких заведеннях виписування років поматурального зїзду подобає на насмішку. Воно вказує лише, що з додержуванням постанов та обіцянок щось не конче в порядку. А вже десятилітній зїзд по скінченій четвертій клясі у теперішніх часах просто не до подумання, якщо б ці абітурієнти по десяти літах мали заняти якісь суспільні позиції. Одначе само виписування років не приносить нікому ніякої школи, хіба викликує в людей деяке здивування.
Куди важніше, що ці світлини з кожним роком, хоч й артистичніше виконані, зате дуже дорожіють. Буває, що за таке табльо платять бідні абсольвенти по 200, іноді й триста золотих. Неодин з абітурієнтів довго ходить по матурі в ґімназійному однострою, бо не має за що купити цивільного одіння, інший не заплатив оплати в бурсі чи на станції, але на табльо мусить витратитися на те тільки, щоб воно кілька тижнів було поміщене за склеповою виставою. Чи не школа грошей? Рік-річно появляються коло трицять знимок абітурієнтів з наших шкіл, а якщоб тільки на одну знимку треба витратити 100 золотих, то — скажім на трицять — витрачено б 3.000 золотих. Великі гроші, а ми бідний народ і не повинні марнувати гроша! Тому велике признання належиться абітурієнткам ґімназії СС. Василіянок у Львові, які замість на табльо, зложили 100 зол. на Народню Лічницю у Львові. Розуміється, ніхто не може виступати проти світлин взагалі. Навпаки знимка є милою памяткою для абітурієнтів і потрібні іноді для істориків чи дослідників. Коби тільки не були дорогі! Добре було б уміщувати їх у музеях. Туди частіше заходять люди і такі памятки можуть бути у більшій пошані. Якщо б абтурієнти з нагоди матури складали постійно добровільні датки на якусь філянтропійну установу, то ця установа повинна впровадити книгу, щоб у ній поміщувати рік-річно світлини абітурієнтів та цифру зложених грошей. Було б це добрим прикладом для грядучих річників. 