Роля Холма.

Холм, 15. листопада 1940.
Міста — як люди. Кожне місто має свій зріст, стать, характер, темперамент, долю й призначення; кожне зявилося й виросло на земній шкаралупі, щоб відограти якусь ролю, виконати якесь завдання.
Очевидно, має своє призначення й Холм. Малий, горбатий — і в той же час гарний. Сам у собі тихий і глухий, а навіддаль — славний. Буцім-то нерухливий, а час-від-часу заграє якусь історичну ролю так, що далеко гомін іде.
І скільки можна пригадати про цей маленький Холм характеристичних висловів. Данило, як каже літопис, назвав це місце — холм гарним, красним. Татари сказали про нього: "Холм городок під небеса висок". Єпископ Яків Суша, коли записував перекази про нього, дібрав собі назву для них "Фенікс".
Ліпшої характеристики й не можна було дібрати. Холм це справжній "Фенікс". Скільки разів за тисячу років гинув для українства й знову відроджувався!
Від прастарого города Волиня залишилися тільки здогадні сліди. Від славного, могутнього Червеня — те саме. Відіграло свою ролю колись рухливе Замістя. Зійшов з історичної сцени й умер Комів. Зник і Верешин.
А Холм знову в силі та славі. Чи не призначили йому при його народженні в темряві віків якусь особливу місію?
Маленький Холм на світанку історії приймає христіянство східнього обряду та притягає до себе увагу Володимира Великого нарівні з Червенем і іншими тодішніми містами. Більше. Володимир, як каже переказ, вирізнює його: дарує йому образ Божої Матері, що стає тут далекославним чудотворним образом і надає світлого й могутнього реліґійно-національного та непереможно-героічного забарвлення цілій історії "Холмського краю".
А далі Холм виростає на столицю могутнього князівства-королівства, до резиденції єпископів, що перетривала майже 9 століть, до культурного осередку цілої країни обабіч Буга, до ролі святого Єрусалима для побожних прочан: холмщан — бужан.
Холм підупадав, збезсилювався, але не тратив своєї притягальної і впливової сили. Сьогодні він знову входить у свою історичну силу й ролю. Історія, кажуть, не повторюється. Але історичні ролі таки повторюються.
На наших очах оцей миленький, заполонений і знищений Холм починає власне відогравати вдруге вже раз відограну ролю.
Гляньмо, яка анальоґія, яка подібність до його стародавньої ролі!
Раз було у 13-тому столітті, коли припинилася роля наддніпрянського державного та національно-культурного центру. Повстали тоді два цілком окремі українські світи. Невмірущий дух українського народу шукав собі тоді нового ґрунту, нового цен тру. І знайшов його на західних окраїнах. Володимир-Галич, Галич-Володимир. І знову Володимир-Галич, Мстислав, Роман, Данило. Хитання в один бік, у другий бік, від одної особи до другої. Врешті прийшов до голосу не Володимир чи Галич, а маленький горбатий Холм, що його поблагословив колись сам св. Володимир своїм образом Богоматері. І в Холмі повстало нове вогнище культурного й реліґійного життя.
Чи має Холм відограти вдруге свою історичну ролю?
Перед трьома місяцями один із старих холмщан кинув гасло:
— Холм мусить і буде відогравати ролю обласного міста.
Знялася буря у шклянці води: роля Холма — роля тільки повітового міста. Але, здається, призначення не рахується з людськими поглядами й буде робити своє. І вже робить, навіть уже дещо зробило.
Холм став освітнім центром: у ньому українська ґімназія для цілої нашої землі по цей бік Буга. В ньому вже українець архиєпископ. До нього тягнуться думки й серця українців не тільки з Холмської Землі.
Коли само життя диктує такі зміни, то, здавалось би, всякі льокальні амбіції, всякі гурткові чи індивідуальні міркування повинні замовкнути та піти в кут. Згори можна сказати, що станеться це не відразу. Все ж, усі українці повинні напружити свої сили, щоб помогти українському Холмові підвестися, зміцнитися й привернути йому той вигляд і характер, який він мав колись та який повинен мати й сьогодні.
В. Островський. 