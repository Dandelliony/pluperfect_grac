Чому відстає фабрика

Довгий час Львівська трикотажна фабрика не виконує виробничого завдання. А її керівники, вважаючи, мабуть, це явище нормальним, не вживають серйозних заходів, щоб ліквідувати прорив.
Розгортаючи соціалістичне змагання, робітничий колектив взяв на себе ряд соціалістичних зобов'язань. Квітневий виробничий план, наприклад, робітники зобов'язались виконати на 130 проц. Бажання і ініціатива колективу фабрики цілком закономірні. Проте, через малі запаси сировини, фабрика виконала план тільки на 89 проц.
Таку ж легкодушність проявляють керівники фабрики, кола мова йде про забезпечення підприємства необхідним устаткуванням. Механік тов. Плюцер подав директорові безліч заявок на електротехнічні матеріали, зокрема на ізолятори. 8 квітня він написав заяву, в якій вказав на небезпеку, що по цій причині може статись на фабриці. Та, не зважаючи на це, необхідних матеріалів і досі немає.
Але це тільки один бік справи. Основною причиною відставання фабрики є погана організація праці, засміченість колективу класово-ворожими елементами. Керівником одного цеху працює колишня власниця фабрики Флітер. Ряд інших посад займають: колишній фабрикант-міліонер Хаскельсон, фабрикант Гебер, спекулянт Спербер і капіталіст Трембський.
Окремо слід сказати про позицію адміністрації фабрики у відношенні до робітничого колективу. Немає серйозної взаємодії між директором і робітниками. Навпаки, на більшість пропозицій чи критичних зауважень з виробничих питань директор фабрики тов. Андрієнко не звертає уваги, або просто ігнорує ці важливі питання.
Обурлива поведінка Андрієнка і його заступника Дяченка з робітниками. Під час засідання активу, коли обговорювались питання про закупівлю для фабрики допоміжного устаткування, директор сказав чесному працівникові фабрики тов. Гохнеру:
— Грошей на купівлю вам не дам, бо ви хочете при цій нагоді заробити.
Цей стан роботи фабрики і її керівників вимагає серйозного втручання відповідних органів.
Я. Галан. 