◦ ◦ ◦ ◦ ◦ ◦ ◦ ◦ ◦ ◦

Карають далі священників. На виїздній сесії в Борині дня 30. III. ц. р. окружний самбірський суд засудив за "пшекшталценє назвіск": 1) о. Бадана Йосифа із Завадки на 10 місяців із припиненням на 5 літ; 2) о. Очабрука Омеляна з Росохача на 6 місяців із припиненням на 2 р.; 3) о. Дуцька Юліяна з Яблонова на 6 місяців із припиненням на 2 р.; 4) о. Гомзу Омеляна з Бахноватого на 6 міс. із припиненням на 2 р.; 5) о. Кабаровського Евстахія з Борині на 6 місяців із припиненням на 2 р. — Окружний суд у Самборі засудив о. Василя Стефанишина, упр. сотрудника Гуменця, самбірського повіту, на 6 місяців вязниці з припиненням на 3 роки за те, що видав витяг з метрики для поліції зі "статус анімарум", отже "зрущил назвіско", хоча той "статус анімарум" зладжений ще 1820. р. — Окружний суд з Бережан на виїздній сесії в Рогатині дня 28. грудня 1938. р. увільнив о. Ю. Білинського, пароха з Псар, від закиду "українізування" прізвищ. На відклик віцепрокуратора апеляційний суд у Львові засудив о. Ю. Білинського дня 29. березня ц. р. на 6 місяців вязниці з припиненням на 5 років.
Новий похід на "креси". На зборах представників польських академічних товариств, що відбулися в університеті у Вильні, рішили взяти участь у тзв. військово-суспільних таборах академічних лєґій на "кресах". Зголосилося 2.000 польських академиків до 48 таборів, що їх уладять цього року на східніх "кресах".
Польським товариствам дарують площі. Міська управа Комарна під проводом бурмістра Мигулки рішила дарувати будівельні площі "Звйонзкові Стшелецкому" і Чительні Польскій у Комарні під будову домів.
Далі виселюють з прикордонної смуги. Калуське староство виселило 20. ц. м. Петра Тягура з Довжки, п. Калуш, та заборонило йому перебувати у прикордонній смузі 3 роки. Як причину подало староство присуд львівського апеляційного суду з 1935 р., на основі якого Петра Тягура покарали за переховування зброї. Слід додати, що Тягура виселило калуське староство ще в 1936 р. і тоді заборонило йому перебувати в Калущині один рік.
Німецькі автобуси з ґазовим паливом. На основі розпорядку німецького уряду всі німецькі автобуси в цілій Німеччині обовязані перейти з днем 1. жовтня на ґазове паливо, щоб заощадити на бензині. Кошти відповідної перерібки моторів покриють з податкових полекш. У містах з числом населення понад 20 000 збудують спеціяльні стації, що будуть засоблювати мотори в ґазове паливо. 