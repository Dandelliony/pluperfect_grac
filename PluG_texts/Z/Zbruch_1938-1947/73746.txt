Посмертна згадка

Людмила Бурачинська, родом Конрец
† 13. 10. 1942
На далекій чужині померла нещодавно жінка, родом німкиня, що подружжям звязала себе з нами й велику частину свого життя провела на нашій землі. Людмила Конрец, родом віденка. Як усі жінки цього великого міста, Вона вже мала південний розмах і темперамент. Не диво, що цей Її чар полонив молодого українця. Д-р Андрій Бурачинський був військовим лікарем у Відні й там пізнав та покохав Її. Як незвичайно гармонійне подружжя, вони прожили з собою більше як 40 літ.
Людмила Бурачинська залишилась німкинею з виразною індивідуальністю та громадянськими замилуваннями. Дітей у неї не було, то і молода жінка поставила собі завданням допомогати чоловікові в праці. Як жінка австрійського старшини-лікаря Вона вишколилась на сестру-жалібницю й добула в тій ділянці добре фахове знання. Перша світова війна застала її в Чернівцях, де Вона й перевела санітарний вишкіл жіноцтва та перейняла провід сестер-жалібниць у лікарні. Завдяки Її енерґії удалось перевести шпиталь через першу московську інвазію без великих утрат. Пізніше кермувала Вона такою самою роботою в Відні. Коли в 1918 р. Її чоловік став санітарним шефом УГА та з армією покинув Галичину, виїхала й Вона з ним із наміром вести і там санітарну роботу. Її добре фахове знання, могло послужити й українській справі. Та не довелося. Галичан відсувають до Одеси, де Її чоловіка арештують большевики разом із іншими українськими старшинами. Завдяки Її впертим та невтомним заходам чоловіка випускають із тюрми. Та він захоплює там тиф й знову завдячує своє видужання Її опіці.
По довгих переходах вертаються обоє до краю. Людмила Бурачинська з'ясувала большевицьке пекло перед віденською публикою. Нам залишила Вона цінні спомини, що появились були в 1936 р. в часописі "Нова Хата". Тут змальоване українське шпитальництво, що в вирішний для нас час не могло сповнити свого завдання.
Згодом поселюється Вона з чоловіком у малому румунському місточку Пятра-Нямц, де Її чоловік працює як лікар, а Вона як учителька німецької та французької мови. Проживши довгі літа з чоловіком на чужині, Вона довго не пережила його. Рік тому як помер санітарний шеф УГА. А в цьому році відійшла й Вона. Знову відійшов один живий свідок нашого недавнього минулого...
В. Й. П. 