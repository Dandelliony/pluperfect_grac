Український Етнографічний Музей

У залях колишнього Музею Наукового Товариства ім. Шевченка у Львові
Львів, 8 листопада.
Український Державний Етнографічний Музей у Львові приміщується в залях колишнього Музею Наукового Т-ва ім. Шевченка. Комісаричним керівником музею є дир. Гарасимчук, довголітній музейний працівник. Експонати розміщені у чотирьох залях. Приготовляється, крім цього, п’ять великих заль, що дадуть змогу розмістити ще більшу кількість експонатів які покищо є у магазинах і тому не є доступні для відвідувачів. Усіх закаталогованих чисел має музей понад 60.000. Музей має чотири відділи; ними кермують окремі наукові працівники: 1) Відділ нар. і госп. культури — п. Геник-Березовська; 2) Нар. творчості — п. Гургула; різьба і кераміка — п. К. Матейко; 3) Ілюстр. кабінет — арт. О. Кульчицька. Багато заступлений є відділ тканин та кераміки. Крім цього музей має багатий збір знимок, по-мистецьки виконані етнографічні мапи та поважну бібліотеку з працями, присвяченими етнографії, етнології та фольклорові. Всі наукові працівники музею мають уже приготовані до друку або опрацьовують наукові роботи зі своєї ділянки.
Музей піддержує зв’язки з іншими музеями та науковими інституціями. З його збірок користають свої й чужі учені.
У відношенні до передвоєнного стану збірки музею значно збільшилися; частину експонатів завдячує музей громадянству, яке завжди з повним зрозумінням ставиться до його потреб. Тепер теж зачинають напливати нові експонати.
Перебувши щасливо воєнний час і большевицьку окупацію музей приступає до дальшої праці. 