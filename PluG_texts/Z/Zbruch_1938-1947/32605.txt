◦ ◦ ◦ ◦ ◦ ◦ ◦

Указом президії Верховної Ради УРСР від 9 лютого 1940 року в існуючих містах — Устилуг, Любомль, Горохів, Камінь-Каширськ, і Берестечко, Волинської області, організовано міські виконавчі комітети з підпорядкуванням їх відповідним районним виконавчим комітетам. (РАТАУ).
Оперзведення штабу Ленінградського Військового Округу. Протягом 10 лютого на фронті не відбулося нічого істотного. Наша авіація провадила розвідувальні і бойові польоти.
Розширення видобутку вугілля і торфу. Львівська і Тернопільська області мають великі поклади бурого вугілля і торфу. За підрахунками Наркомату паливної промисловості УРСР, в цих областях є 60 тисяч великих торфяників, запас яких дорівнює 200 міліонам тонн сухого торфу.
В зв'язку з цим Наркомат паливної промисловості поставив завдання значно розширити в західних областях України видобуток місцевого палива. Для цієї мети вже асигновано 10 міліонів карбованців. Буде закладено 24 буровугільних шахт і 22 торфовиробництва. Для виявлення запасів українське геологічне управління надіслало в західні області України геолого-розвідочні партії.
Спекулянта засуджено. Якийсь Бріз Б. Г. систематично займався спекуляцією. Він їздив до Львова, скуповував тут мануфактуру і інші речі, привозив їх у Броди, де продавав по підвищених цінах. Бріза Б. Г., як злісного спекулянта, було арештовано. Цими днями Бродський народний суд розглянув цю справу в судовому засіданні.
Факти, зазначені в обвинувальному висновку, цілком ствердились. Бріза Б. Г. засуджено на 5 років позбавлення волі з вибуттям кари в далеких місцевостях Союзу, з конфіскацією затриманих у нього товарів. І. Печенко.
Зірвали машкару з ворога. ЯНІВ, 10 лютого (ОблРАТАУ). В районі широко розгортається підготовка до виборів. По всіх селах проведені передвиборчі збори, мітинги, відбулись районні збори активу сіл, збори інтелігенції, районні збори вчителів і молоді. В селах району агітатори допомагають селянам у вивченні Сталінської Конституції та Положення про вибори. Скрізь агітатори зустрічають сердечний прийом виборців.
У трудящого селянства все більше зростає почуття революційної пильності. Нещодавно в селі Добростан куркульська зграя намагалася було обманним шляхом протягнути до виборчої комісії куркуля Калогурко С., який мав 24 гектари землі.
Трудящі села викрили ворога знявши з нього машкару. Ворог з ганьбою був одностайно відведений селянами з списку. 