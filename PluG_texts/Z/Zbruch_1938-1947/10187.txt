Хроніка Совітської України.

ГОТУВАННЯ ДО РОКОВИН СМЕРТИ ЛЕСІ УКРАЇНКИ.
З нагоди 25 років із дня смерті письменниці, бібліотека Академії Наук УССР готує велику виставу, численні відділи якої широко мусять висвітлити життєвий шлях, письменницьку й громадську діяльність Лесі Українки. Спеціяльний відділ покаже велику роботу письменниці, як вона збирала та вивчала народні пісні і використувала фолькльор. Буде також відділ: „Леся Українка й сучасність“, відділ з новими рукописами письменниці, недавно виявленими в рукописному відділі бібліотеки Академії.
ВИДАТИ ХРЕСТОМАТІЮ З УКРАЇНСЬКОЇ ЛІТЕРАТУРИ ДЛЯ ВИЩОЇ ШКОЛИ.
Київська „Літературна Газета" осмілюється висунути проєкт видання такої хрестоматії із творів „великих письменників-клясиків: Боровиковського, Метлинського, Срезневського. Костомарова (баляди), Забіли, Петренка, Афанасієва, Чужинського, це з поезії, а з прози: Свидницького, Стороженка, Щоголева, Грабовського, Манжури, Старицького, Федьковича. Хоч це дуже скромні бажання і автор проєкту пробує його „денаціоналізувати" покликаючися на переклади Боровиковського з Пушкіна, на музику Глінки до творів Забіли тощо, маємо сміливість думати, що проєкт цей далі за шпальти „Літературної Ґазети" не піде.
„РОСІЙСЬКА МОВА — ВЛАСНІСТЬ СОВІТСЬКИХ НАРОДІВ“.
Виявляється, що російська мова є теж один із здобутків жовтневої революції, бо до революції російську мову могли вивчати тільки паничі з національних буржуазій, народні-ж національні маси тільки мріяли про таке щастя. Це щастя принесла з собою революція і бажання у всіх народів вивчати російську мову величезне. І це цілком зрозуміло: для цілком правовірних совітських громадян тому, що це-ж російський нарід проробив величезну роботу знищення національного пригноблення і національної нерівности (далебі, ми й не знали, що це так зветься), що це-ж великий російський нарід викував російську мову. Для трошечки, але льояльно національно настроєних осіб додають тут, що „великий український поет революціонер-Шевченко „виховувався на творах Бєлінського, Добролюбова, Герцена, Чернишевського", що російська література була джерелом для творчости грузинського письменника Чавчавадзе. Марксисти мусять знати, що „Маркс і Енґельс виявили ґеніяльну прозорливість, коли визнавали неодмінність вивчати російську мову“. Для ентузіястичної молоді говориться, що російську мову „вивчають в окопах героїчні бійці червоних Еспаніі та Китаю“, і взагалі додається, що російська мова на зміну колись латинській, а потім француській стає за міжнародню мову соціялістичної культури. Справді, як не любити, як не тяготіти до такої мови! І ось уряди, союзний і республіканські, йдучи назустріч цьому тяготінню народніх мас і завели обовязкове навчання російської мови по всіх неросійських школах. Це все цілком зрозуміле, аджеж тяготінням буде, коли і „тягнуть“. Та незрозуміла друга частина статті, де висловлюється жаль, що у національних республіках непомітно „большевицького запалу", щоб заводити це обовязкове навчання. Деж та любов?!
Про цю любов в даному разі українського народу хочуть засвідчити цілим поїздом 25 вагонів у складі 180 осіб і стаття про
„ГАСТРОЛІ (ГОСТИННІ ВИСТУПИ) МОСКОВСЬКОГО ТЕАТРУ ВАХТАНҐОВА НА УКРАЇНІ.
Але дивно, багато в цій статті говориться про повнокровне радісне життя українського народу під сонцем Сталінської конституції, про „квітнучу Україну“, про зустрічі на двірцях, про багатолюдні передвиборні збори, про столицю України, про „стародавній і молодий, наш, совітський Київ, про те, що артисти вважали себе за посланців червоної Москви, про єдність народів, та ні одним словом не згадано, як цей „повнокровно радісний нарід“ приймав ці театральні візити, чи багато людей їх відвідувало... Незвичайна скромність! Бо, знаєте, цей „повнокровно радісний нарід" іноді може зробити несподіванки.
Наприклад, відбувся, як відомо XIV. З’їзд комуністичної партії більшовиків України, на якому так маніфестували любов українського народу і до Сталіна, і до Москви, і до Хрущова, раділи з цього приводу, святкували! І ось після зїзду, коли вернулися делєґати додому, секретар Миколаївського місьпарткому Старигін зрозуміло побажав ощасливити і тих комуністів Миколаївців, які не мали щастя бути делєґатами на зїзд і оповісти їм власними словами про те, що там було. Аж 680 осіб запрошено на ці збори.
ЗБОРИ МИКОЛАЇВСЬКОГО ПАРТІЙНОГО АКТИВУ.
Та з великим спізненням прибуло тільки 319 осіб. Довелося почати і при такому комплєті та підчас реферату Тагиріна розповзлось ще чимало, залишилось в салі тільки 186. Отже вирішено збори перенести на завтра. Але „завтра" зявилося тільки 182 і почали спішно реєструватися. По реєстрації на салі опинилося тільки 120. Довелось припинити "ощасливлення" і розійтись. Але не треба дивитися на речі занадто песимістично. Є й на Україні совітській особи які виконують свої обовязки, люблять те, що треба любити, демонструють це, ну і зрозуміло, виконуючи обовязки, мають і права. Як відомо "хвиля невимовної радости" сколихнула щасливі народи радянської країни — уряд СССР оголосив декрет про випуск нової „добровільної внутрішньої позички". Радість ця виявляється в тому, що треба „добровільно“ передплатити обліґацій цієї позички на суму 2—3 тижневого заробітку. Переплатили цю позичку і "радісні і схвильовані" письменники совітської України. Корнійчук передплатив на 20.000 карбованців, Рильський і Талалаєвський на 2.000, решта: Сосюра, Гофштейт, Кочерга, Суходольський та інші на 1.500—1.000 карбованців.
Воно і зрозуміло. Чим краще виконуєш обовязки, тим більше і прав маєш.   