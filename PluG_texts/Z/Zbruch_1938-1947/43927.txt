Українська гр.-кат. Церква в Кракові

На розі вулиці Висляної, при самих плянтах, де давніш бігли старі фортифікації й недалеко стояла оборонна башта, стиснена між ріжні будинки, знаходиться та наша краківська церковця, що має вже свою історію. Та історії тієї церкви св. Норберта ми тут не заторкаємо — її основно простудіював та зібрав щодо неї матеріяли теперішній її парох, о. д-р Павло Хрущ. Вистане, коли згадаємо, що церкву збудували в 40-их роках 17 ст., як міський манастир замешкалих поза містом сестер Норбертанок, та що в р. 1808 передали її на користування українцям, після того, як вони стратили свою церкву й комплекс будинків при вул. св. Івана, бічниці нинішнього Адольф-Гітлєр-Пляцу.
Сам будинок впродовж віків кілька разів добудовували і сама церква видна тільки від вузенького подвіря, замкненого з одного боку новою будовою, з другого старим будинком, що на ньому ще позначений оборонний характер прифортечних будов; у нього широка долішня насада, малі вікна, він теж, з архітектурного погляду, найкраща будова всього церковного комплексу. Звертає головно увагу прекрасна атика від подвіря, нині наполовину прикрита дахом, що накриває ґанок, як пізнішої добудови. Крізь той будинок ішла давніш широка вїздова брама від вулиці Висляної, нині переділена муром, так, що у вузькому коридорі видко тільки частину великого луку з колишнього широкого вїзду. Внутрішня архітектура теж тилова для барокових часів — масивні склепіння в кімнатах і вузькі, поперебудовувані проходи — все досить, з нинішніх мешканевих поглядів, невигідне, але не позбавлене краси й того стилевого чару, що його мають такі старі будови.
Сама церква, як ми казали, видна тільки з подвіря, де знаходиться і вхід до неі, та ще від вулиці Висляної над будинок виступає гострий трикутник даху, закінченого малою вежечкою, типовою для латинських костелів, ґотицького характеру. Властива церква складається з одного прямокутника, а трикутний дах, такий характеристичний іззовні, в нутрі дає не такий гострий кут — тут у склепіння луковате, де ряд вузьких виступів, що творить властиву опору стін, звязується в горі в просте, але досить гармонійне склепіння. Головні вікна, виведені високо, знаходяться від сторони подвіря, над входом, а внутрі напроти них ідуть рівнобіжно 3 ніші, покриті срібною поліхромією з янголами, що випадає досить ефектовно, бо срібло завжди освітлене з протилежних вікон і дає сильний блиск.
Нинішній свій внутрішній вид завдячує церква о. Н. Борсукові, що, заставши голі мури, зумів їх з великою енерґією та немалими на ті часи коштами, привести до ладу. Нинішня поліхромія належить відомому польському архітектові, що переводив віднову, Стриєнському, що, як видко з залишених актів мистецької комісії, хотів навязати стиль до того, що виступає в Свято-хресній каплиці на Вавелі, розмальованої у 15 ст. українськими майстрами. Але візантика в ті часи — 1887 р. — була ще до деякої міри екзотикою, та ще й для польського мистця, так, що в суті орнаментика вийшла перемішана то з ґотикою, то з якимись новочасними взорами сецесійного типу, хоч про сецесію в ту пору ще може завчасно говорити. Тої цілости стін визначається перемогою зеленої барви ріжних відтинків, на якій цікаво виступає золото, стеля ж розмальована ясноохровими й синіми барвами з золотими зорями, при чім барва сірого тримається заломів склепіння, що з архитектурного погляду дає гармонійний ефект. Поліхромію цю відновив 1933 р. молодий наш краківський мистець Касараб, при чому додано кілька поясів орнаменту вже білому візантійського типу, що слідно й у взорах (серафини, як чистоорнаментальний мотив) і в посиленій кольористичній ламі з живими кольорами.
I архітектурні умовини і співпраця чужих мистців, привели до того, що нутро храму з плястичного погляду дуже неспокійне, без однієї якоїсь домінантної, а головно барвної лами. Цей неспокій збільшує ще іконастас, теж твір неукраїнських рук. Це — важка, не деревяна, а мурована будова, прикрашена багато мармуром, кольонками з коринтськими капітелями й золоченнями, причому в орнаменті подибуємо невживані в українськім іконостаснім мистецтві мотиви, як мірит. Самі малюнки виконані за проєктом і передового і найбільш тоді авторитетного в Кракові польського мистця Яна Матейка, при чому самі роботи виконав його учень Россовський. Постаті євангелистів виразно барокові, їх рухи, в противагу більш статичним візантійським, неспокійні, і цей неспокій збільшує ще їх гострий контур на золотому тлі. Св. Михайла варта порівнати хочби із Михайлом Богородчанського іконостасу, щоб пізнати, яка велика різниця між ними. Звичайно, нинішній український мистець виконав би зовсім інакше такий іконостас, він же ж має й на це довговікову традицію. Але сам краківський іконостас, як такий, обіч своєї незаперечної сутомистецької вартости, цікавий зразок спроби навязання чужого стилю до українських традиційних форм.
Царські врата теж не різьблені в дереві, а куті в металю, на тих чотири маленькі євангелисти, так, що навіть при замкнених вратах видко престіл почерез рідкі штабки плетива. Церква має ще три бічні вівтарі, з яких два, ренесансово-барокового типу стоять при безвіконній стіні. З українських мотивів звертає увагу на одному кивот з малюнком св. Ольги, що тримає в руці собор св. Софії, роботи, у візантинізованому стилі, А. Наконечного. На стінах висить декілька цікавих малюнків, з них один, Христос з янголами, переданий з колишньої грецької православної каплиці на Казімєржу в Кракові, а Розпяття з манастира Василіян. Той перший малюнок — якась цікава копія української ікони візантійського типу.
Як бачимо, наша краківська церква оформила свій нинішній вигляд під різними впливами, що й пояснює їй неоднородний мистецький характер. Оформлювано її зрештою в добу, коли ще ані старе мистецтво не було добре досліджене, ані не повстав ще новий стиль сучасного українського декоративного мистецтва. А все ж, як документ нашого буття в Кракові, церква ця продовжує нашу краківську традицію і, як така, вона нам близька й дорога. 