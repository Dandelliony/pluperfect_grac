◦ ◦ ◦ ◦ ◦ ◦ ◦ ◦ ◦ ◦

Припинення діяльности читальні "Просвіти" в Каменоброді та арешти. Ч. Пол. 15/46/39 з 1. ІІІ. і на основі 16. арт. про товариства староство в Городку припинило діяльність читальні "Просвіти" в Каменоброді під замітом, що "члени управи читальні допустилися низки саботажевих та терористичних протидержавних учинків" і що "на орґанізаційних зборах читальні її члени розвивали політичну, суперечну зі статутом товариства акцію у звязку з теперішніми самоуправними виборами" та "цим загрозили безпеці, спокоєві та прилюдному порядкові". — Треба додати, що громадяни Каменоброду не хотіли заключити виборчого компромісу, з яким підійшов був до них війт збірної громади Біла Гора інж. Маріян Подворський. У звязку з виборами арештували ще 25. ІІ. таких громадян Каменоброду: Петра Помірчого, Івана Таратулу, Василя Чапельського і Омеляна Каву. Всі вони перебувають досі в судових арештах у Городку. — Від рішення про припинення читальні її члени внесли відклик до Воєвідства у Львові.
За нелегальний перехід на Закарпаття засудив самбірський суд Василя Лабича на 2 роки вязниці і Михайла Титора на 8 місяців.
Перед страйком нафтових робітників? На тлі боротьби за збірний договір для працівників нафтового промислу збори умових працівників нафтового промислу, що відбулися вчора у Львові, рішили приєднатись до страйку, який відбувається у Бориславщині, і розпочати цей страйк у понеділок 13. ц. м. Президія зборів перед вибухом страйку має ще раз переговорити з дирекціями окремих підприємств.
Львівська хроніка. Казимира Маркевич (Замарстинівська 104) напилась в самовбивчому намірі порядну порцію йодини. В шпиталі випомпували їй шлунок. — На Личаківській вулиці авто ч. 40831 потрунуло Богдана Стернюка і поранило його. — Арештували Петра Карабана у звязку з вломом до кіоску при вул. Фоша. — Зі шпитального подвіря втік учора нервово хорий Вольф Ребен.
Вибили шиби. В ночі з 5. на 6. ц. м. невідомі люди вибили всі шиби в домі лікаря д-ра Вол. Любінецького в Медиці, кандидата на радного з української листи. 