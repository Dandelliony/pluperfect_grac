Наш підхід до села

Праця на селі взагалі на перший погляд задавалась би досить примітивним ділом. Приїхати на село, вести розмову з людьми, створити за них орґанізаційну клітину, дати вказівки і т. д. — все це дрібні справи, які треба, правда, знати, але які не вимагають від чоловіка ні надзвичайного знання, ні ініціятиви. Є вона простенька, безпретенсіональна, але підходити до неї примітивно не можна. Підхід до людей взагалі є для одних дуже легкою справою для інших тяжкою. Особливо до людей не з нашого середовища. Підхід до людей простих мусить бути щирий, безпосередній, субтельний, проте опертий на знанні їх психіки, характеру, життя.
Орґанізаторки чи орґанізатори у зустрічі з селом повинні докладно здати собі справу, з ким мають до діла. Візьмім під увагу наше пересічне село на Лемківщині чи на Холмщині. Люди мало свідомі, мало культурні, життя їх бідне і примітивне. Але той селянин хоч би був як малоосвічений і примітивний, має свою культуру і свою вартість. Памятаймо, що кожна одиниця для себе є цінністю. І тої цінности не можна легковажити. В кожній людині повинні признати чоловіка. Річ не в тому, що той чи інший має більшу освіту, майно, житєву підготову, але річ у вартостях характеру. Мало ще вважати, що ми є розумніші, бо маємо більшу інтелєктуальну підготову, а тому маємо більшу вартість і маємо право тим, що тої підготовки не мають, дати відчути свою вищість, а тимсамим їх нижчість. З рації нашої культури чи освіти, ми не сміємо ставати на котурни, подавати своє знання звисока, робили великі різниці між "нами" і "ними". Коли вийде, що менша підготова до життя рішає про вартість людини, то треба зараз вказати на можливості осягнути все те, що підносить людину, його звання і підготову. За всяку ціну дати можливість виходу з тієї ситуації та підтягнути їх вгору. І та можливість виходу стане імпульсом цілої праці. Коли навіть теоретично дивимося на справи, то ще велике питання, чи освічена людина має право на неосвічену дивитися звисока і пригадувати свою вищість. Памятаймо, що людська гідність є страшенно субтельна річ та що її понижувати не сміємо. Вона є і в інтеліґетна, і в зовсім первісного чоловіка.
Пригадую собі один момент із мого життя. Відвозили мене до залізниці в одному селі. Фірманом був чоловік голови кружка "Союза Українок". Я випадково сіла не на призначене для мене місце, вкрите простиралом, але коло нього. Той дрібний факт зєднав мене ціле село. Або донині памятаю обурення селянок на одному жіночому зїзді, де одна з орґанізаторок сказала, що селяни варять росіл, поливаючи курку молоком. Реакція селянок на салі дала прекрасне свідоцтво їх великої людської гідности.
Треба освідомити браки, недомагання, байдужість, незнання, а через те й меншу можливість заробітку, нижчий життєвий щабель, незрозуміння світа і своїх інтересів, але ніколи — меншу вартість, як людини. Рівночасно з тим вказати на можливість осягнути, придбати, доповнити те, чого нам бракує. Коли в неінтеліґента вкоріниться почуття безвартности через те лише, що він не є освіжений, то між ним і інтеліґентом повстане пропасть, якої нічим не заповнити.
Критерієм у підході до тих, над якими мусимо працювати, нехай стануть абсолютні вартості людини: характер, його здібності, умові й фізичні, енерґія і темперамент. Бо природа свої скарби розкидає менш-більш справедливо, наділює і сутерени чи сільську ділянку і багаті палати добрими і злими ціхами. Коли так будемо підходити до людей, то наша справа значно посунеться наперед. 