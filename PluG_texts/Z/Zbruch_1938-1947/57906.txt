"Український Город" жде на молодь

Справа площі "Сокола-Батька"
Звичайно вміємо якслід оцінити надбані вартості щойно тоді, коли їх тратимо. Так теж малася справа два і пів року тому з вивласненням Українського городу у Львові. Тоді в українській пресі появилося багато статтей, в яких підкреслювано значення цієї площі та велику втрату, що її зазнало українське громадянство, зокрема українська молодь, залишена одинокого спортового майдану у Львові.
Зате площа була використовувана в великій мірі. Не було майже дня від ранньої весни, коли ще сніг добре не стопився, до пізньої осени і приморозків, щоб площа "Сокола-Батька" не роїлася сотнями й тисячами молодих людей, що творили там свої організації і вели там свою різноманітну діяльність.
Серед здорової, дружньої атмосфери підготовлювалася наша молодь всесторонньо до пізніших трудів особистого і громадянського життя, щоб згодом вступити в ряди громадянства як повновартісні одиниці. Але й тоді не трачено ще зв'язку з площею, використовуючи там кожну вільну хвилину.
Та Український Город був і для широких кол українського громадянства як львівського, так і позальвівського, не тільки спортовим майданом. Адже там зосереджувалося й розвивалося життя молоді від наймолодшого віку аж до зрілих років. Адже це місце; в якому відбувалися всі наші національні свята, Рідношкільні, Просвітянські свята, краєві тіловиховні імпрези... Без площі "Сокола-Батька" важко було б собі уявити якунебудь більшу національну імпрезу на вільному просторі.
Сьогодні, розпорядок про вивласнення втратив свою важність разом з упадком польської держави, втекли з тієї площі в переполосі большевицькі танки, трактори й автомашини, а Український Город стоїть порожній, покинений, ніби нікому не потрібний.
Чи справді нікому не треба вже цієї площі, що на неї складалися цілі покоління, що її своєю працею будували тисячі патріотичної нашої молоді, що на ній відбувався в пам'ятному 1914 р. імпозантний здвиг українських "Січей" і "Соколів", на якому вперше дефілювали Українські Січові Стрільці з крісами в руці? Ті стрільці, що місяць пізніше вирушили до бою з московською навалою і цілі роки кривавилися рука в руку з німецькими вояками.
Площа "Сокола-Батька" тісно зв’язана з всіма проявами українського національного життя Галичини, це ж наша традиція і наші гордощі. Ніяка ціна не є завелика за цю площу, бо вона не продажна, вона нерозривно зв'язана з традицією минулого і, як "Просвіта" дорога кожному українцеві, так Український Город є синонімом національного відродження і життя галицьких українців.
Відповідні наші громадські чинники повинні поробити всі заходи, щоб українське громадянство відзискало знову права до цієї площі, що стоїть тепер самітня і щоб вона знов узароїлася лавами нашої молоді.
—с.— 