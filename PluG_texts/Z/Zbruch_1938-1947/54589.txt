◦ ◦ ◦ ◦

Постанова. На покриття біжучих адміністративних видатків міста розпоряджую, що всі кооперативи, публичні промислові і торговельні підприємства та всі приватні особи обов'язані правильно далі платити всі податки на основі досьогочасних постанов. Залеглості треба вплатити найпізніше до 6 серпня 1941 р. в Комунальному Банку м. Львова, вул. Галицька 8. Керівники та бухгальтери підприємств особисто відповідають за правильне випровадження податків. Порушення цього розпорядку будуть суворо карані. Львів, дня 1 серпня 1941. Голова міста Куят.
Постанова Управи м. Львова в справі Адвокатської Палати у Львові. Управа м. Львова доручає тимчасове ведення агенд Адвокатської Палати у Львові включно з забезпеченням і управою майна Адвокатської Палати Комісарам ПП.: 1) Др. Михайлові Волошинові, 2) Др. Дмитрові Сосюкалові. 3) Мр. Семенові Стефаникові. Львів, дня 30 липня 1941 р. Посадник м. Львова Др. Ю. Полянський вр. За згідність з оригіналом Магаляс вр.
Повідомляється, що за дозволом влади Музичне Товариство ім. Лисенка реактивує свою діяльність. Незалежно від майбутніх змін статуту і напряму діяльности товариства закликається всі філії Товариства, щоб відновлювали організаційну працю, звертаючися за вказівками до централі у Львові, Шашкевича, ч. 5.
Свячення. Дня 27. VII. 1941, ВПреосв. Митрополит висвятив у митрополичій каплиці о. Омеляна Гадзевича з Будзанова, пов. Теребовля. Того ж дня діяконські свячення одержав Артем Цегельський з Любиня Великого. Дальші свячення відбудуться в найближчому часі.
Міський відділ тіловиховання у Львові забезпечив вже спортові споруди та урухомив деякі з них для вжитку широкого загалу населення. Урухомлено 3 стави-пливальні 1) "Світезь" при вул. Іссаковича (доїзд трамваєм "7"; 2) "Зелене Око" вхід від вул. Зеленої (доїзд трамваєм "3"); 3) при вул. Клепарівській біля залізничого моста. Крім того урухомлено тенісові корти: 1) при вул. Шимоновичів б. площа "Спартака" (вхід від вул. Мончинського, доїзд трамваєм "7"), 2) при вул. Любецького — Пилипівка (пл. б. "КІМ" — доїзд трамваєм "3") і 3) при вул. Ісаковича (став "Світезь" — доїзд трамваєм "7"). Одночасно наступає розподіл спортових стадіонів, площ, грищ, рухівень між поодинокі тіловиховні товариства. 