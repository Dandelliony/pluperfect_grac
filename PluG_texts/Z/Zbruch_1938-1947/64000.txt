Відзначення роковин Лесі Українки

Святочна Академія в Оперному театрі у Львові
Львів, 25 березня.
Ім’я Лесі Українки побіч імени Тараса Шевченка й Івана Франка оповите найбільшою любов'ю всього українського народу. Міцні слова віри та надії, якими багаті всі писання великої поетки, живуть глибоко в наших серцях і є дороговказом у нашому житті. Не даром відзначує наше громадянство кожночасні роковини поетки. Навіть большевики, хоч яка далека їм своїми творами Леся Українка, розуміли її силу та популярність у народі та старались усякими можливими способами притягнути її творчість в орбіту своїх партійних інтересів. У вівторок, 24-го березня відбулася у Львівському Оперному Театрі Святочна Академія з-приводу 71-их роковин із дня народження Лесі Українки. Велич постаті великої поетки та її значення для української літератури підкреслила у своїй поетичній промові проф. Л. Горбачева. В концертній частині Академії майстер художнього читання, А. Бендерський прорецитував поему Лесі Українки п. н. "Весна в Єгипті". Ця багата в настрої та справді трудна до рецитації поема у виконанні висококваліфікованого читця зробила велике враження. Піяністка Марта Кравців виконала з ліричною легкістю "Поему-Легенду" Косенка. І. Гургула виголосила зі зрозумінням твір Лесі Українки п. н. "Щастя". Поезію Лесі Українки п. н. "Мрії" віддеклямувала з безпосередністю та молодечим запалом І. Горбачів. Солістка С. Гаврищук (меццо-сопран) відспівала при фортепіянному супроводі Е. Курилович-Чапельської дві пісні до слів Лесі Українки: "Горить моє серце" Лопатинського та "Contra spem spero" Степового. Обі пісні, а передусім друга, вийшли в виконанні талановитої співачки по-мистецьки. Фрагмент із драми "Камінний Господар" виконали І. Горбачів і А. Бендерський. Визначний артист і професор мистецького читання тримав цілий діялог у високому драматичному напруженні, викликуючи сильне враження у слухачів. Смичковий квартет у складі: О. Березовський, В. Цісик, Р. Согор та В. Задорожний виконали "Мініятюри" В. Барвінського. Від цих чотирьох мініятюрних творів нашого визначного композитора повіяло справжнім теплом і відгомоном українських народних пісень. На закінчення Академії виставлено силами артистів Українського Театру драматичну поему Лесі Українки на одну дію п. н. "На полі крови" в постанові В. Блавацького. Драми Лесі Українки рідко появляються на сценах наших театрів, тому думка виставити цю драматичну поему була справді щаслива. Сама постанова підтверджує, що драмам Лесі Українки зовсім не бракує драматизму. До справжнього драматичного напняття та успіху поеми причинилась і високомистецька гра артистів, В. Блавацький створив неповторний тип зрадника Юди, якого не перестають переслідувати докори до самого самовбивства. Я. Рудакевич у ролі прочанина, М. Степова в ролі Марії Магдалини, В. Левицька в ролі Соломії та В. Дичківна в ролі Сузанни, достосувались уповні до високої гри режисера. Декорації М. Радиша доповнювали гарний образ, що зробив велике враження на видців. У загальному Академія, зорганізована Українським Центральним Комітетом, була гідним відзначенням 71-их роковин від дня народження великої поетки, яку І. Франко назвав "єдиним мужчиною в українській літературі".
(от.). 