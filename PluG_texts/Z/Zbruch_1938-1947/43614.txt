Горобці та круки

Краків, 7. листопада 1940.
Такий закон природи, що кожне живе створіння лине до того, що йому миле. Така природна, кожній людині питоменна вдача, що людина бажає собі того, що близьке її серцю. Іншими словами — людські почування мають величезний вилив на людські думки, які завсіди скручують туди, куди тягне їх голос серця. І коли щось діється не так, як цього ми собі бажали б, ми нагинаємо події до наших бажань, коли ж воно не в нашій силі — ми вмовляємо в себе, що є краще, ніж є: що є так, як ми хочемо, щоб було.
Ту питоменну людській вдачі звичку окреслила німецька пословиця: "Бажання є батьком думки". В українській народній словесності найбільш ще мабуть відповідає тій німецькій пословиці українська приповідка: "Голодній кумі хліб на умі". Ніколи нема стільки голодних душ, що підчас такого великанського потрясення, яким є війна. В усіх народів голодні душі бажають собі іншого хліба. І серед кожного народу аж кишить від спліток, поголосок та "зовсім певних відомостей", що та цілюща манна ось-ось спаде з небес. Очевидно, є народи з вищою та нижчою куль турою, більше та менше видержливі, спокійніші та більш нервові. Але в часах, коли бажання є більш жагучі, ніж колинебудь, бо звязані з ними доля родин, народів і країв, — ті бажання родять думки і кажуть свої надії спірати на фактах, дуже часто теж тільки зроджених з голодної уяви.
Клясичним прикладом на таке явище, прикладом, що його маємо все перед очима, є настрої та погляди польського громадянства перед війною та й підчас війни: думки, які повинні спіратися на обєктивних і безспірних фактичних даних, пішли в полон до бажань, до почувань. Віра й надія перестали бути чимось творчим, що дає новий приплив енерґії та штовхає до позитивних діл. Віра й надія перетворилась у більшості поляків в засліплення, що йшло в парі з реліґією фаталізму: "так буде напевне, бо я собі цього бажаю". У нижчих верств, ба навіть у поважної частини інтеліґенції, ті настрої перейшли в стан психози, що з черги стала вимріяною почвою для щораз нових і щораз безглуздіших поголосок, що до решти задурманюють легковірних невільників бажань.
Ходять люди вулицями чи зустрічаються по каварнях або приватних домах, один другого хапає за ґудзик, випитує за "новини" та сам їх нашіптує, гордий зі своєї місії найавторитетнішого інформаційного бюра. Такі люди, все ласі на такі новини й усе готові чимось накормити голодну душу, подабають на стадо горобців: відомо, що це — не зважаючи на свою гірку долю та скромний сірий вигляд — найбільші оптимісти у пташиному світі, вічні вічевики, що не грішать глибінню думки.
Чи це значить, що треба визбутись своїх мрій — бажань, що не слід дошукуватись у розвитку подій нічого, що йшло б по лінії людських бажань, та що не треба твердо й цупко стояти при своїй вірі у слушність своєї справи?! Хорони Біг! Це було б однозначне з перекидуванням себе у протилежну крайність та — відхрещуючись від горобців — наслідувати круків. Нема для окремої людини та тим паче для цілого народу нічого гіршого, як "засадничий" песимізм, який родить зневіру, параліжує волю, обезсилює гін до чину. Недармо різні держави ввели у себе закон, що карає за ширення дефетизму, як за злочин державної зради. Здорова нація не може терпіти серед себе дефетистів, здорова нація не може спіратися на людях, які згори кладуть хрестик на своїх ідеалах та замісць бадьорих покликів крячуть зловісне "Не тратьте куме сил..."
Але й здорова нація не може спіратись на мрійниках та фантастах. Ідеалізм та ентузіязм, який потрібний нації, як необхідні ідейні та психольоґічні підвалини, мусять іти в парі з тверезим поглядом на все довкільне, з критицизмом, який вміє відрізнити зерно від полови і не змішує фактів з бажаннями. Вірити і сподіватись, це не значить підтягати під знаменник своїх бажань всі події та інтерпретувати їх згідно зі своїми бажаннями. Вірити і сподіватись — це значить зберігати душевну рівновагу серед бурі і погоди, бути все спокійним, не хвилюватися, не попадати будь-чого в розпуку ані будь-чим не захоплюватися, — це значить зберігати ту золоту середину у своїх думках, словах і ділах, яка знаменує вищий, досконалий тип людини.
Українські думки й українські бажання переживають тверду пробу. Жбурлять ними високі хвилі, що піднялись під подувом воєнних бурунів. Памятаймо, що не вільно наслідувати нам ані горобців, ані круків. 