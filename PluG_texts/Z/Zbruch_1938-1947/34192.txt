Ребуси на вивісках

Вже декілька місяців з крамничними вивісками у Львов діється досить "весела" історія. Ідеш, читаєш і смієшся з усяких неграмотних викрутасів.
Нещодавно міськрада видала постанову — зняти всі старі і неграмотні вивіски з крамниць і нові проекти вивісок давати раніш на затвердження міськради. Минуло два тижні — і у Львові знову стає весело. Бо всякі старі неграмотні написи, ребуси і головоломки знову повертаються на свої місця, змінивши тло вивісок на нове і обовязково синє.
Ось центр міста. На вул. Миколая красується неграмотний напис на великій вивісці: "Цукерничій крамниця". По сусідству вулиця Академічна. Над брамою наріжного будинку змінено вже польський напис на неграмотний український: "вул. Академічка". На цій же "вул. Академічка" знайдено і вивіски "Горячій кобаса" і т. д. А на вул. Легіонів на приміщенні міської залізничної станції читаємо напис: "Отделение Львовской городской станций..."
Таких прикладів безліч. На самій тільки вул. Сикстуській є і "Кондиторска буфет" і "Годинникарскі часи" і "Робітня ручних робіт". На вул. Токажевського є вивіска "Жіноча портноя". Знову в ринку напроти міськради рекламує себе приватник: "Майстерня гафту Міллера молодого". Видно, що старий Міллер не має вже в населення доброї репутації, отже тепер черга робити рекламу молодшому.
Але найкраще таки за всіх рекламує себе фарфорний трест. Він то вивішує на своїх крамницях цілий поїзд літер ребусного характеру: "Укрфарфорфаянсметпромтрест".
Стане громадянин коло такого напису, зафарфоркається до сьомого поту і руками об поли вдарить.
— Ото вигадали! — скаже безрадно.
Пора звернути увагу на те, щоб крамничні вивіски в м. Львові були грамотні, естетичні і без всяких ребусних головоломок.
П. Степаненко 