Перше звено

Свого часу ми зробили на сторінках "Кр. Вістей" спробу кинути в широкі українські маси гасло "ідейного реалізму", як нової громадсько-суспільної релігії, нового світоглядного принципу, що мав би поєднати в собі відвічні засади нашої традиційної ідеології й національної моралі з практичними завданнями сучасної української дійсности. Як арґументи до цього послужили нам думки, оперті об історію духового розвою людства. А саме: що без якоїсь ідеологічної основи й надійного морально-психологічного фундаменту всякий більший життєвий чин засуджений на неуспіх, оскільки в практичних своїх вислідах показується нестійким, крихким і лише назверх потужним, а в дійсності анемічним і маловідпорним — нездатним витримати сильніший натиск життєвої бурі. Що всяка і найбільш досконала ідеологічна система, не вложена в реальні рямки практичного її здійснення, залишається посуті порожньою балаканиною, яка не посилює, а лише розслаблює людський дух, вкриваючи його імлою пасивного, нездорового мрійництва. Під впливом останнього розвивається волева імпотенція впарі з яловою перечуленістю та нахилом до гістерійности, чим іще більше параліжується і без того недорозвинена активність даного індивідуума, а чи навіть цілого суспільного загалу.
Тож бачимо, що "без здорової ідеї — нема могутнього чину; так само без перетворення у продуманий, організований чин залишається безвартісною навіть найблискучіша ідея". І саме тому лише сполучення цих двох принципів, себто обєднання в одну конструктивно творчу синтезу "гасла ідейности" та "гасла реальности" може витворяти справді таки цінну світоглядну систему, здатну позитивно виявити себе у практичнім житті.
Тому в своїм організаційно-будівничім чині, якого так настирливо вимагає від нас українська сучасність, мусимо кермуватися засадами:
Розпочинаємо й переводимо життя лише те, що має коріння в здоровій ідеології нашої сучасности та в маєстатичній традиції нашої минувшини. При тому додержуючись "засади економії думки" (що її висунув колись, як підставу всякого раціонально-здійснюваного духового чину відомий німецький натураліст-філософ Ернст Max) творимо лише такі духові цінності, які мають виразні перспективи на використання їх у сфері інтелектуальної чи матеріяльної культури.
І, ось так забезпечивши себе перед "чином без ідеї" та "ідеєю без чину", створимо здорову по своїй внутрішній структурі модерну психіку нашого національного загалу, який тим самим перетвориться в морально-стійкий, інтелектуально-динамічний суспільний колектив, свідомий своїх життєвих завдань і певний своїх внутрішніх сил, а тому витривалий.
Складним і важким є всяке виховавче завдання. Ще складнішим і важчим стає воно тоді, коли йде не про вихову, а про перевихову людини. І вже справді безмірні труднощі повстають на ввесь свій ріст тоді, коли приходить в увагу перевихова передніх мас нашого всенаціонального колективу. Але свідомість конечної необхідности такого кроку, його історичної конечности, зумовленої реальними потребами реальної дійсности, мусить перебороти в нас увесь інстинктовний страх перед тяжкостями цього безприкладного в нашій національній історії завдання та зродити в глибинах нашої психіки рішучість цей епохальний чин таки започаткувати. Хай наше покоління спроможеться зробити в цьому напрямі лише перші кроки, хай воно покладе лише перше каміння нової будівлі радісного майбутнього. Вже самий факт реалізації нього творчого задуму — переведення його з абстрактної ідеї в реальний чин, буде яскравою подією в історії розвитку нашої національної духовости — подією, що кине свій магічний відблиск на шлях нашого народу в краще майбутнє, визначить напрям цілого його інтелектуального розвою в недалекій добі національного ренесансу. Хай мала своїм розсягом, але велика силою свого змісту, опромінена сяйвом творчої відваги та непереможної віри в силу народнього духа, стане подія ця першим звеном у великому ланцюзі нашого національного відродження. Автоматично, в залізно-логічній послідовності прийдуть по ній інші змістовні події, що в своїм загальнім комплексі і причиняться до перетворення народнього тіла в пристосований до умов і потреб европейської дійсности, життєздатний і витривалий організм. Будьмо ж горді, що життя поставило нас перед обличчям цього творчого завдання; що Провидіння дало нам реальну змогу започаткувати своїм відданим чином цю симфонію нашої прийдешности. І в свідомості того, що ми є учасники цього епохального історичного чину, виконавці цього завдання, спрямованого до перетворення нашого народу з аморфної етнографічної спільноти в модерну націю — в свідомості саме цієї маєстатичної ідеї маємо знайти для себе потрібну силу духа та заохоту для праці, для нових жертвенних зусиль.
Б. Лисянський. 