Миші

Малий фейлєтон
Я ніколи і в гадці не мав писати якісь фейлєтони. Та ще малі, бо до нього треба мати не лише гумор, але й талант і настрій. А спонукало мене на такий ризиковний крок, навіть, подумаєте що: не якісь любовні переживання, лише звичайнісенькі миші...
Я не є "тройгендером", не маю ні достатків, ні умебльованих сальонів, а живу разом зі своїм головою і він спить, як підходить голові, на залізнім ліжку, а я, скромний референт, на вузенькій канапі.
Ця канапа це архаїчний мебель, з опертям мов трон, а спати можна на одному боці, в додатку одна злослива пружина влазить мені десь аж під печінку, так, що доводиться все щось підкладати в це місце, прим. кулак. Надобавок у цім меблі зробили собі миші гніздечко, й то мабуть якась молода пара, бо по ночах не можуть спати і мені не дають.
Ось однієї такої ночі чую зпросоння, щось ніжне, неначе шовкові пальці ласкають по лиці. По мені пройшла дрож. Жагою обдало — бо що ж, ми тут живемо неначе на Запоріжжі, й жіночі пальчики, то це просто щось несамовите... Тому хотів цю ручку зловити, але вона смикнулась, бо це не була ніяка ручка й ніякі пальчики, а мишка...
Від цього і почалось. Що ночі ці самі дотики дрібоньких лапок по моїм втомленім тілі, шовкові хвостики пускають в те місце, де запоріжці носили колись вуса.
Я спершу стукнув лиш пястуком у поруччя, копнув на пострах крісло, чи стіл, а пізніше вже засвітив світло і курив папіроску за папіроскою. Вчора вернувся зденервований з засідання і відразу поклався спати. Ледви вснув, як почалося. Аж скипів з люті! Стукнув раз... нічого, стукнув два... нічого, копнув крісло, перевернув стіл, мидницю та врешті вхопив чобіт і... з цілої сили жбурнув ним туди, де здавалось, попаду на кляту миш.
Та ні. Не попав. Чобіт поцілив у щось твердше: В голову мого голови...
На другий день, я винуватий, скоро виношуся до комітету, щоб і не бачитись. За хвилину приходить голова з розбитою головою. Ніяково — мовчимо... А він сідає та пише просто до Кракова. Мовляв, порядний був урядовець, але став займатись політикою і як звичайно, наслідки вже помітні...
А тепер я жду, коли мене звільнять з посади. Може відкличуть до Кракова на вище становище.
Тоді вже певно позбудусь мишей...
Володавець. 