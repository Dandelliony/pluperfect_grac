◦ ◦ ◦ ◦ ◦ ◦ ◦

Гості львівських робітників. До Львова приїхали робітники-стахановці московських кондитерських фабрик "Красний Октябрь" і "Большевик". Вони тут ознайомлять львівських кондиторів з новими методами праці. Серед прибулих є група карамельщиків на чолі з бригадиром стахановцем тов. Кузнєцовим, всесоюзна рекордсменка-заворотщиця тов. Юдіна і інші — всього 10 чоловік. Робітники Львова дуже радо зустріли своїх дорогих гостей з червоної столиці. На фабриках ім. Кірова, "Більшовик" і 2-ій кондиторській фабриці відбулись збори.
Вчора гості знайомились з підприємствами харчової промисловості. Вони розмовляли з робітниками і робітницями. Сьогодні вони почнуть безпосередньо, кожний за своїм фахом, працювати в цехах кондиторських фабрик і наочно покажуть львівським робітникам свої методи стахановської роботи. Цим приїздом кладеться початок соціалістичного змагання між московськими і львівськими кондиторськими фабриками.
Міжрайонні курси для вчителів. В Бродах розпочались зайняття на курсах для вчителів Бродського, Пониковецького, Підкаменського, Лопатинського і Олеського районів. На курси з'їхалось 160 чоловік.
Вчителів ознайомлять з радянською програмою навчання і з вимогами радянської дидактики. Курсанти прослухають лекції з історії СРСР, зокрема про революцію 1905 року, про період Столипінської реакції і першу імперіалістичну війну 1914—1918 років. Особливе місце займуть лекції з історії Великої Жовтневої соціалістичної революції, періоду індустріалізації і колективізації СРСР і Сталінської Конституції — конституції перемігшого соціалізму.
Торф у селі Корсів. В с. Корсів, Бродського району, виявлено великі поклади торфу. Вже півмісяця тут проходить видобуток цього цінного палива. Торф залягає на площі в 200 гектарів. 