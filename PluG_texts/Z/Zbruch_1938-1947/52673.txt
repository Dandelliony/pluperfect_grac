Гастролі театру ім. Т. Г. Шевченка у Львові

В серпні до Львова приїздить на гастролі один з найкрупніших театрів Радянської України — Харківський державний драматичний театр ім. Т. Г. Шевченка. Львів — це кінцевий пункт гастрольної подорожі театру в цьому році. Перед цим театр гастролюватиме у Миколаєві та в Києві.
Театр ім. Шевченка — один з найстаріших українських театрів. Він має вже 19 років творчого життя. До Львова театр приїздить вперше.
В попередні роки театр ім. Шевченка показував свої творчі досягнення трудящим Москви, Ленінграда, Києва, Тбілісі, Мінська, Сталіно та інших великих міст Радянського Союзу. Гастролі цього літа, напередодні свого двадцятиріччя, театр розцінює, як творчий звіт перед радянською громадськістю про свою роботу, свої успіхи й досягнення. Колектив театру, усвідомлюючи всю покладену на нього відповідальність, з великим піднесенням готувався до цих гастролей. У Львові будуть показані основні роботи театру, що характеризують його творчий напрямок, його творче обличчя — це найкращі вистави останніх років та прем'єри поточного сезону.
Театр покаже львівській громадськості: "Дай серцю волю, заведе в неволю" — Кропивницького, в постановці народного артиста УРСР М. М. Крушельницького, "Тев’є молочник" — Шолом-Алейхема, постановка режисера Л. Ф. Дубовика, оформлення художника-орденоносця Тишлєра, музика народного артиста РРФСР, орденоносця Пульвера, консультант постановки — народний артист СРСР Мікоельс.
Буде також поставлено п'єси лауреата Сталінської премії, драматурга-орденоносця О. Корнійчука — "Богдан Хмельницький" та "В степах України" в постановці народного артиста УРСР М. М. Крушельницького, "Талан" — М. Старицького, в постановці режисера В. Я. Воронова, "Євгенія Гранде" — за Бальзаком, в постановці народного артиста УРСР М. М. Крушельницького та режисера Р. О. Черкащина, "Марія Тюдор" — Гюго в постановці режисера С. М. Однопозова.
Театр приїздить у повному складі. Серед його творчого складу є такі видатні майстри українського сценічного мистецтва, як народні артисти УРСР М. М. Крушельницький та І. О. Мар'яненко, заслужені артисти УРСР В. М. Чистякова, Д. І. Антонович, О. І. Сердюк. Театр має свій хор і оркестр. Спектаклі підуть в повному оформленні, як і на сцені театру в Харкові.
Л. Куропашенко, заступник директора Харківського драматичного театру ім. Т. Г. Шевченка. 