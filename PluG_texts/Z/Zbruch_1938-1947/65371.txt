◦ ◦ ◦ ◦

Оперний Театр. Найближча вистава Львівського Оперного Театру для українців відбудеться в неділю, 3-го травня ц. р., в 3-ій год. після полудня. Йтиме драма І. Франка п. н. "Украдене щастя".
Українські радіопередачі. Сьогодні, в середу, 29-го квітня, в часі від год. 10.30 до 11-ої Львівська Радіовисильня передає 9-ий із циклю Лисенківських концертів. У програмі концерту українські народні пісні в обрібці Композитора для сольового голосу та чоловічого і мішаного хорів. Виконавці: Софія Гаврищук, Дометій Йоха та хор під орудою Евгена Козака. — Завтра, в четвер, 30-го квітня, в часі від год. 10.30 до 11-ої — передача творів Романа Сімовича. У програмі пісні та композиції для фортепіяну і скрипки у виконанні: Ірини Туркевич-Мартинцевої, Марка Лепкого (скрипка) та композитора.
Німецький Театр у Львові. Сьогодні, в середу, 29-го квітня та завтра, в четвер, 30-го квітня гостить у Львові відома берлінська артистка Гільда Гільдебрандт із своїм театральним ансамблем. Буде виставлена у Львівському Оперному Театрі комедія на 3 дії п. н. "Чоловік для моєї жінки". Мистецька вистава.
Спілка Українських Образотворчих Мистців — Секція УЦК у Львові влаштовує під кінець травня ц. р. у власних виставових залях при Марійській площі ч. 9, виставу праць чотирьох великих українських мистців: Олекси Новаківського, Івана Труша, Петра Холодного та Павла Ковжуна. Виставовий комітет уже намітив на виставу ряд найращих творів згаданих мистців. Бажаючи показати на виставі теж ті речі, що заховані в приватних збірках і архівах видавництва, Виставовий Комітет прохає громадянство м. Львова, що є в посіданні творів цих наших визначних майстрів, порозумітись із управою Спілки листом або телефоном (адреса: Спілка Українських Образотворчих Мистців, Львів, Марійська пл. ч. 9, телефон ч. 208-86) найдальше до 5-го травня у справі виставлення творів з їхніх збірок. Спілка бере на себе всю відповідальність за визичені твори. 