Золочівські події.

Львів, 27. квітня 1938. В середу 20. IV. ц. р. пізно вечором дістав я телефонічну вістку, що в Золочеві тієїж днини пополудні польські вуличні елєменти розбили українські установи. Я виїхав туди зараз-же 21. IV. ранком, оглянув на місці пошкодовані установи, перевів розмови з кільканацятьма українськими громадянами-очевидцями подій, вкінці відбув нараду з представниками всіх місцевих українських орґанізацій і товариств. У вівторок 26. IV. відвідав я Золочів удруге і відбув тут другу нараду. У висліді цих двох поїздок уважаю за відповідне подати до прилюдного відома ось що (зазначую, що з технічних оглядів не міг я цього зробити по повороті із Золочева 21. ц. м., бо саме в ночі з 21. на 22. друковано вже святочне число "Діла" і на його шпальтах не міг вже найти місця більший допис):
Юрба кинулась на домівки українських установ та деяких приватних українських купців зараз після маніфестаційного похорону функціонаря поліції Яна Бісіняка, який відбувся 20 квітня пополудні. Бл. п. Ян Бісіняк згинув застрілений досі непритриманим справником у хвилині, коли явився в домівці кравця М.Купчика, українця, для переведення ревізії. Чому призвище здогадного вбивника стало передчасно відомо польському громадянству, яким чудом воно не вважаючи на тайність поліційного слідства опинилось на золочівській вулиці, це одна з загадок золочівських відносин. Треба ствердити, що без сумніву наслідком того появились на місці клепсидри трьох місцевих польських громадянських орґанізацій, які сповіщали про смерть бл. п. Бісіняка такими словами: "Зґінол з ренкі жбіруф украіньскіх", "зґінол од кулі гайдамацкей", "зґінол од вражей кулі на стражи Зємі Червеньскей". З передчасним уявленням призвища здогадного вбивника вяжеться ще одна справа, яку можна зарахувати до загальніших парадоксів сьогоднішньої українсько-польської дійсности. Отож убивником бл. п. Яна Бісіняка має бути — так каже золочівська польська прилюдна опінія — людина замішана у белзецьку подію. Як повязати белз. подію з українськими лєґальними установами, які від самого початку, себто від коли стали відомі справники 6елзецького душогубства, рішуче й однозгідно осудили його устами своїх провідників і на сторінках усієї відповідальної української преси — це друга загадка, яку трудно здоровим глуздом розвязати. Зате цю загадку можна розгадати на тлі сьогоднішньої нашої дійсности. Без сумніву золочівські події є наслідком психози й подразнення, в яке постійно кидає і в якому постійно здержує польське громадянство його брукова преса і ріжного типу орґанізації, що рацію свого істнування знаходять у ширенні ненависти до всього, що українське. Підкреслюю, що золочівські події не є страшні ані не є надто поважні своїми ефективними наслідками, себто матеріяльними втратами. Вони грізні як мементо, як покажчик горячки, в якій живе польське громадянство на нашому терені, і друге тим станом непевности і беззахистности, що його пережило українське золочівське громадянство.  (ВЕЛИКА ЧАСТИНА ТЕКСТУ ВИЛУЧЕНА ЦЕНЗУРОЮ) Як посол округи вислав я спеціяльне письмо до прем’єра Складковського, представивши йому докладно хід подій. Відомо мені, що прокуратура робить доходження і що з її доручення ведеться слідство. У моєму письмі до прем’єра, як до міністра внутрішніх справ, я подав цілий гурт українських громадян, яким відомі призвища погромників. Протоколярно стверджено 14 таких призвищ. Не чув я, щоб цих українських громадян переслухано. Я просив теж у згаданому письмі, щоби справу погрому розслідила спеціяльна місцева комісія. Мені не відомо, щоб це сповнилося. Приїзджають якісь чужі авта до староства в Золочеві, одначе для їх власників не .істнують відповідальні представники українського громадянства. Контакт із цим громадянством після подій обмежився досі до списування протоколів і переслухання постерунковими кількох службовиків. Теж характеристичне для сьогоднішніх відносин…
Вкінці апель до українського громадянства Золочівщини: Сьогодні нам потрібна більш всього холодна призадума й опанування нервів. Не даймо схопити себе почуванням. Витична з 20 квітня є одна: потрібна солідарність усього українського громадянства, його карність і почуття відповідальности один за всіх та всіх за одного.
В.Кузьмович 