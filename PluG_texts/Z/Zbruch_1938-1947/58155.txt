◦ ◦ ◦ ◦ ◦

Бої перед Москвою
Берлін, 29 жовтня. На середущому відтинку фронту, в районі Москви, тривають дальше запеклі бої. В часі останнього тижня, одна німецька дивізія здобула на цьому відтинку 209 гармат і взяла 27.500 полонених. На півдні піхотні частини Німецької Армії здобули в бравурній атаці один сильно боронений аеродром і знищили на ньому 11 совєтських літаків. На цьому самому відтинку фронту німецька зенітна артилерія збила від 1-го до 22-го жовтня 50 совєтських літаків, знищила 10 гармат і 10 бронемашин.
Затемнення в Токіо тривало три дні
Токіо, 29 жовтня. У зв'язку з великими протиповітряними вправами в останньому тижні в Токіо було загальне затемнення, яке тривало через три дні.
Вбивства в Англії
Берлін, 29 жовтня. У зв'язку з четвертим вбивством за час одного тижня в Лондоні під час затемнювання, газета "Дейлі Мейль" пише, що в цілій Англії відбуваються такі вбивства під час затемнень і поліція не має ніколи відпочинку.
Заворушення в Бомбаю
Шангай, 29 жовтня. В Бомбаю наступили нові заворушення, під час яких поліція застрілила шістьох і поранила п'ятьох індійців. Треба було вжити більшої кількості поліції, щоб привернути "спокій". В Дакка відновилися знову заколоти. В бою з англійською поліцією поранено 50 індійців.
Нещастя в Алямбі
Ню-Йорк, 29 жовтня. З Клєнтен (Алямба) подають про велике комунікаційне нещастя. Авто наїхало з шаленою скорістю на міст, запалилося і було зовсім знищене. 22 пасажирів було вбито, а 8 ранено.
5,000.000 утікачів засуджені на голодову смерть
Токіо, 29 жовтня. Совєтські втікачі, що їм пощастило продістатися з СССР до Японії, розказують, що між Волгою і Уралом опинилося наслідком німецьких наступальних дій около 5 міліонів утікачів. Всі вони велетенськими масами кочують під голим небом — і засуджені на голодову смерть, бо зовсім не мають що їсти і ніхто ними не цікавиться. Серед них піднімається обурення проти совєтського режиму і невпинно зростає релігійний рух, як і взагалі в цілому Совєтському Союзі.
Великі маневри у малайських державах
Шангай, 29 жовтня. У малайських державах відбулися великі маневри. Англійські, австралійські та індуські війська взяли в них участь разом з автохтонними військами. Вони мали за задачу боронити летовища в південній частині півострова перед бомбовиками і спадунами ворога, що опанував воздушний простір. Начальний комендант військ в малайських державах, генерал-майор Парсіваль і повітряний віцемаршал Крефорд були приявні.
Міждержавна умова між Хорватією і Чорногорою
Загреб, 29 жовтня. В Загребі (Хорватія) підписано між Хорватією і Чорногорою міждержавну умову про встановлення кордонів, які відмежовують обидві країни. Ті кордони покриваються в більшій частині з давніми кордонами ще з часу перед світовою війною. Крім того, в тій умові з'ясовано форми культурної та господарсько-економічної співпраці між обома краями.
Ірак — Японія. Зірвання зносин
Берлін, 29 жовтня. Уряд Іраку вирішив на основі британського наказу зірвати дипломатичні зносини з Японією.
Прем'єр Тойо закликає японців до зєднання
Токіо, 29 жовтня. Японський прем'єр Тойо заявив, що міжнародне положення є дуже ускладнене і важко передбачити його дальші наслідки. "Тільки далеко ідуча консолідація японців — казав японський прем'єр — зможе улекшити мені дальшу працю для добра Японії". 