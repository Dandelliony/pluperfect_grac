До проблєми безробіття.

(Голос у дискусії).
Парадоксальний стан на нашому ринку праці — де є стільки безробітних та одночасно і стільки посад, яких нема ким обсадити, — можна пояснити одною психічною рисою: чимало наших громадян не може зрозуміти, яке складне нинішнє життя, якої далекої спеціялізації воно вимагає. У нас кожний авторитетно радить знайомому, як лікуватися, реформує шкільництво, має пляни Гітлєра і Мусолінія, вчить журналістів, як редаґувати часопис — і так само авторитетно інформує молодь про вибір звання.
Тимчасом вибір звання — це дуже важке і складне питання, яке добре може розвязати лише спеціяльна порадня. Така порадня вже у нас є — при "Рідній Школі". Наскільки нам відомо, вона має на меті орієнтувати клієнтів не лиш на основі їхніх здібностей, але й під кутом ринку праці; на жаль, ця, така потрібна установа не має досить людських сил, щоб вповні здійснювати свою програму. Один спец вистарчить до психотехнічних дослідів, але не до аналізи заробіткових можливостей у наших умовинах.
Запотребування робучих рук у поодиноких царинах можна означити у приблизних цифрах як сальдо подажі та попиту. Для точної, вірної інформації не вистарчає оцінка "на око"; ці дані можна устійнити лиш на основі дбайливо опрацьованих вислідів статистики і критичної обсервації. Щоб оцінити попит напр. на лікарів, треба знати, скільки лікарів — без огляду на народність — живе з української клієнтелі, не враховуючи туди лікарів на державних та самоуправних посадах. Подажу означить нам число лікарів та студентів медицини української народности. Відношення цих обох цифер покаже нам дійсне запотребування на українських лікарів, але цей вислід буде занадто схематичний, коли не візьмемо під увагу розміщення лікарів у поодиноких околицях краю чи дільницях більших міст, спеціялізацію, заробітки лікарів, гіґієнічний, матеріяльний та культурний стан українського населення поодиноких повітів, законодавство, практичні можливости медичних студій для українців і т. п.
Коли йде про лікарське звання, всі ці обчислення і міркування уступають перед одним фактом, а саме, що труднощі при доступі до медичних студій та при нострифікації практично обмежують до мінімум подажу українських лікарів. Все ж ми взяли як приклад лікарське звання, бо на ньому догідно можна зясувати методу, якою — на нашу думку — найдоцільніше оцінювати заробіткові можливости у поодиноких званнях. Очевидно, вона мусить підпадати деяким змінам, щоб відповідати умовинам поодиноких професій: Не можна прикладати того самого мірила до звання вільного і службовицького, академічного і ремісничого; чимало залежить і від того, чи звання є зорґанізоване, наскільки правно уреґляментоване, якого вкладу вимагає на здобуття знання та оснування варстату праці і т. д.
Менш-більше таким способом можна б означити висоту запотребування на людей поодиноких професій під цю пору, у теперішній господарсько-суспільній структурі галицько-волинської вітки нашого народу. Але ця структура зміняється у висліді господарської еволюції та технічного поступу. На наших очах зникло одно звання: кінових музик, народилось нове — радіотехніків. Зла була б порада вибору звання зперед кількох років, яка не була би брала в рахубу господарських наслідків тих двох винаходів, лиш істнуючі професії, та робила молодій людині надії на заробіток у кіні, або не звернула уваги на великі можливости, що їх дає молодий радієвий промисл.
Така еволюція постійно істнує серед усіх народів, але зокрема сильно виступає вона в українській суспільности, що до наших днів зберегла свою примітивну селянсько-урядничу структуру і тепер наборзі мусить її розвивати серед незвичайно непригожих умовин. На наших очах повстають українські підприємства у щораз то нових ділянках, наші люди пізнають щораз нові невихіснувані можливости. Цю господарську розбудову, якої успіх є для нас шекспірівським "бути чи не бути", спинює недостача двох річей: капіталів і спеців.
Мобілізація капіталів у бідній нації вимагає довгої муравлиної праці — на підготову фахівця треба кількох літ, часто навіть лиш одного року. Тимчасом у нашому господарському житті доводиться стрічати зібрані капітали, яких годі інвестувати лише з огляду на недостачу доброго фахівця, що вмів би покермувати новооснованим підприємством.
Такий ненормальний стан витворило занедбання професійного порадництва. У виборі звання молодої людини дораджує а то й рішає часто батько, — емеритований державний урядовець, що не має ніякого звязку з господарським життям і для якого вибір звання полягав на виборі між пятьма університетськими факультетами.
Поради щодо вибору звання можуть давати лише кола, які тримають руку на живчику господарського життя і зясовують собі, в якому напрямі воно попливе дальше, якого людського матеріялу потребуватиме у майбутньому.
На ріжноманітних і складних елєментах мусить спиратися професійне порадництво. Щоб їх опрацювати й вихіснувати треба багато праці — праці кількох людей, що була би базою для психотехніка, якого завданням є увзгіднювати здібности одиниць з вимогами ринку праці. Ту працю необхідно виконати хочби й безінтересовно, бо вона може поважно заважити на нашому майбутньому. Від неї залежить, чи студії будуть зайвим люксусом — чи доброю льокатою праці й капіталу; чи у нас переважатиме безробітний — чи самостійний підприємець; чи наша нація матиме силу пережити теперішні важкі часи. (гал.) 