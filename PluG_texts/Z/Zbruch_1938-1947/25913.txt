◦ ◦ ◦ ◦ ◦ ◦ ◦ ◦ ◦ ◦

Зірвання японсько-анґлійських розмов можна сподіватися в кожній хвилині.
ТОКІО, 20. 8. Аґенція Домеї повідомляє, що в Пекіні відбулася вчора важна нарада високих японських старшин під проводом коменданта японського війська в Північному Китаю ґен. Соґіяма. На тій конференції вирішено з уваги на можливе зірвання японсько-анґлійських переговорів видати спеціяльні доручення. Японське командування в Північному Китаю імовірно звернулося до уряду з домаганням визначити анґлійському амбасадорові в Токіо точний речинець, до якого Анґлія мала би дати відповідь на японські пропозиції полагоди фінансових і монетарних справ на терені Тієнтсіну. Якщо Анґлія не дала би в означеному речинці відповіди, тоді то Японія вважатиме переговори зірваними.
Райтер подає в останній хвилині, що в японських міродатних колах панує думка, що остаточного зірвання розмов у справі Тієнтсіну можна сподіватися кожної хвилини.
Анґлійська заява та японська відповідь у справі Тієнтсіну.
ЛЬОНДОН. 20. 8. ПАТ. Форін Офіс проголосило новий комунікат у справі переговорів між Японією та Анґлією. Комунікат пригадує давні постанови та ходи переговорів і заявляє, що у справах політичних осягнено порозуміння, одначе у справах фінансових японський уряд поширив свої домагання на справи, в яких зацікавлені теж інші держави. Велика Британія не хоче таким чином відволікати полагоди тих справ. Бритійський уряд готов піти на деякі зміни дипльоматичних актів, що управильнюють права закорд. інтересів у Китаю, одначе не може того зробити без порозуміння із згаданими зацікавленими державами.
ТОКІО, 20. 8. Японське міністерство закордонних справ проголосило теж з свого боку комунікат, в якому стверджує, що бритійський уряд хоче викликати інтервенцію третіх держав у справі Тієнтсіну. Японія ніколи не зможе погодитися на таке поставлення справи та не погоджується з анґлійським твердженням, що тих справ не можна поладнати двосторонніми розмовами між Японією та Великою Британією. Японський уряд не погоджується, буцімто японські пропозиції "не мали льокального характеру".
У справі шангайського інциденту рішили японські урядові кола зайняти сильне становище, вважаючи, що той інцидент є визовом, киненим Японії. Всю відповідальність за інцидент спихає Японія на управу міжнародньої концесії.
Словаччина не піддалася під німецьку опіку.
Заява словацького посольства у Варшаві.
ВАРШАВА, ПАТ. Словацьке посольство повідомляє: Вістка з одної закордонної аґенції про словацько-німецький договір, який віддає Німеччині Словаччину під військову опіку, є звичайною вигадкою без ніякої основи.
Румунія визнала Словаччину.
БРАТИСЛАВА, ПАТ. Як подають офіційно, Румунія визнала "де юре" словацьку державу та небавом навяже з нею дипльоматичні взаємини.
Румунія припинила вивіз нафти до Німеччини.
Годиться продавати нафту лиш за готівку.
БУКАРЕШТ. Райтер. Від двох днів ні один корабель-цистерна не відчалив з Констанци з транспортом нафти для Німеччини. В останніх днях закуплено там чимало нафтової ропи, щоб вивезти її до Чехії крізь Бремен. У промислових колах всі дивуються, пощо вивозити нафту далеким морським шляхом, замість перевезти її Дунаєм до Відня.
Нафтової ропи не вислано мабуть тому, що імпортери не мають готівки, щоб заплатити за замовлення.
Льондонський часопис "Дейлі Експрес" приніс сензаційну вістку, що вивіз нафти до Німеччини спинено на розпорядок короля, який дозволив продавати на майбутнє нафту лиш за готівку і щойно тоді, як Німеччина заплатить — також готівкою — за всю ропу, яку дотепер купила. Причина є така — твердить льондонський щоденник — що у дотеперішньому товарообміні німці платили за нафту безвартісним товаром.
Таке саме обмеження мала б Румунія ввести також у вивозі нафти до Італії. Анґлія зобовязалася закупити всю ропу, яка була призначена на вивіз до Німеччини й Італії. 