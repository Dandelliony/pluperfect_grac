Як реаґувала Волинь на події в б. триєдиній республиці чехів, словаків та українців.

Коли прийшли відомі події в Словаччині, а за ними й у Чехії, Волинь схвилювалася — незалежно від того, хто якої національности. Але зараз-же (14. і 15. березня) перестала приходити львівська преса і туди, де досі ще появлялося "Діло", "Новий Час", "Українські Вісти" й тижневики: в столиці Луцьку та в інших місцях Луччини.
Отже головні осередки Волині вже 10 днів без українського друкованого слова. Залишається тільки преса неукраїнська. Інтеліґент, буває, ще її купить, але не селянин. Нема своєї — йде додому без нічого.
Причина? Не вірить.
Вже більше вірить чуткам. І ці устні чутки та вістки — це єдині сьогодні на Волині джерела інформацій про те, що діється в світі. Та які вони! Волосся на голові стає тому, хто хоч трохи поінформований. З відомих причин не можемо подати тут цих чуток, що йдуть "з уст в уста".
Отже утруднена, а властиво зовсім унеможливлена кольпортажа на Волині української преси зробила те, що тенденційні (комуністичні й інші устні поголоски знайшли собі тут багато слухачів: на Волині знову зявляється марево червоних московських окулярів, що показують деяким колам селянства лише те, що Москві вигідне. Між іншим червоні вістки особливо їдко вдаряють німців, злорадно ликуючи з їхньої ніколи незрозумілої і нічим невиправданої поведінки супроти Карпатської України.
Волинські чехи-кольоністи чи не сильніше переживають траґедію Чехії, ніж їх земляки там на місці. Про психічний струс волинських чехів свідчить такий страшний випадок: один чеський патріот-кольоніст під впливом вісток з далекої батьківщини збожеволів і вимордував усю родину. Треба відмітити, що розумніші чехи завжди тут осуджували ріжні ходи Праги супроти Карпатської України.
Польське громадянство, захоплене думкою про "спільний кордон", зразу дуже раділо. Скрізь відчувався святочний настрій. Говорили навіть про якісь урочистости. Але швидко настрій змінився. Доля Чехії та Словаччини вплинула, як відро холодної води.
І звідси чутки про якісь нові шляхи політики і т. д. і т. д.
С. С. 