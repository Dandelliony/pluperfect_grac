◦ ◦ ◦ ◦ ◦ ◦ ◦

Офіціальне комюніке французького міністерства закордонних справ
ПАРИЖ, 10. (ТАРС). Агентство Гавас передає таке комюніке французського міністерства закордонних справ: "Французський уряд, який, відповідаючи 1 вересня 1939 року на звернення президента Сполучених Штатів, запевнив, що французські повітряні сили одержали наказ не бомбардувати цивільне населення і обмежуватись бомбардуванням лише воєнних об'єктів, вважає необхідним відкрито заявити, що він зберігав і зберігає за собою право вдаватись до всяких дій, які він визнає потрібними в разі бомбардування противником цивільного населення у Франції, Англії або в країнах, які захищає Франція".
Бомбардування Швейцарії
НЬЮ-ЙОРК, 11. (ТАРС). Базельський кореспондент агентства Ассошіейтед Пресс повідомляє, що 10 травня на Швейцарію було скинуто 27 бомб. Бомби зруйнували залізничні колії в Деломоні. Залізнична станція в Базелі закрита. Сполучення між Німеччиною і Швейцарією припинене.
Голландська Індія оголосила війну Німеччині
НЬЮ-ЙОРК, 11. (ТАРС). Як повідомляє агентство Ассошіейтед Пресс, генерал-губернатор Голландської Індії оголосив, що Голландська Індія знаходиться в стані війни з Німеччиною. При цьому він підкреслив що всяка допомога з боку будьяких держав буде відкинута, як небажана. Країна оголошена в стані облоги. Проживаючі там німецькі громадяни інтерновані.
Становище в голландській Вест-Індії
НЬЮ-ЙОРК, 11. (ТАРС). Як повідомляє агентство Асошіейтед Пресс з Аруби (Голландська Вест-Індія), 10 травня ввечері там висадилися 150 французських моряків крейсера "Жанна д'Арк".
Як повідомляє агентство Асошіейтед Пресс з Вілемстада (Голландська Вест-Індія), губернатор оголосив, що Кюрасас знаходить ся в стані війни з Німеччиною.
Відставка румунського уряду
БУХАРЕСТ, 11. (ТАРС). Сьогодні румунський король прийняв прем'єр-міністра Татареску, який вручив заяву про відставку уряду. Король прийняв відставку і знову доручив формування уряду Татареску.
Позиція Болгарії
СОФІЯ, 11. (ТАРС). Болгарське телеграфне агентство повідомляє: "Відбулося засідання комісії по закордонних справах парламенту під головуванням міністра закордонних справ Попова. Під час засідання було одностайно відмічено, що політика нейтралітету, яку проводить Болгарія, є єдиною політикою, що відповідає інтересам держави і бажанням народу".
Зміни в складі французського уряду
ПАРИЖ, 10. (ТАРС). Агентство Гавас повідомляє про зміни в складі французського уряду, Луі Марен (лідер партії "Республіканська федерація") і Ібарнегаре ("незалежний республіканець") призначені міністрами без портфеля і членами військового кабінету. Посади заступників міністрів (їх було більше 10) скасовуються за винятком чотирьох: помічника голови уряду в справах ради міністрів і генерального секретаря військового кабінету (Бодуен), заст. міністра авіації в справах авіаційної промисловості (Мені), заст. міністра інформації (Фєвріє) і помічника заступника голови ради міністрів (Шуман).
Заходи французського уряду
ПАРИЖ, 11. (ТАРС). Французькі власті вжили ряд воєнних заходів. В північних і східніх районах Франції скасовані всі поїзди. Фактично припинене залізничне сполучення з Швейцарією.
Нарада у Рузвельта
НЬЮ-ЙОРК, 10. (ТАРС). Як повідомляє вашінгтонський кореспондент агентства Ассошіейтед Рузвельт призначив на 15 год. 30 хвилин за Грінвічським часом на раду з державним секретарем Хеллом, його заступником Уеллесом, генеральним прокурором Джексоном, начальником штабу американської армії генералом Маршаллом і начальником оперативного відділу морського міністерства адміралом Старк.
Зустріч американського посла в Римі з Чіано
ЛОНДОН, 10. (ТАРС). Агентство Рейтер передає, що американський посол в Римі одержав запрошення негайно відвідати італьянське міністерство закордонних справ. Посол мав розмову з міністром закордонних справ Чіано. Відомостей про питання, які обговорювались, нема. 