Перший окружний зїзд УДК в Сяноці

Сянік, 2. травня 1941 р.
Вже кілька днів дуже холодно й постійно ллє дощ. Стає під знаком запиту заповіджена на 1. травня нарада представників Лемківщини й частини Бойківщини. Це перший окружний зїзд районових та волосних делєґатів і мужів довіря. Чи будуть мати змогу прибути всі делєґати та мужі довіря? Такі питання були в кожного з нас на устах.
Ранні доїзди приїзджають із малим опізненням і привозять дальших і дальших учасників цього першого нашого зїзду, зїзду до деякої міри історичного. В год. 10-ій почалося в місцевій церкві богослуження. Прибув і провідник УЦК д-р В. Кубійович у супроводі голови УДК в Сяноці, д-ра Біланюка. По богослуженні відбулася властива програма зїзду у великій салі міського кіна, що тривала з короткою обідовою перервою аж до 16-ої год. Жіноча Секція при УДК приготовила для учасників зїзду справді добрий і дешевий буфет.
Подаємо в скороченні хід цілого окружного зїзду. По 11-ій год., входить до гарно прикрашеної салі з українськими та німецькими прапорами — Провідник УЦК д-р Кубійович і інж. Бойдуник у супроводі голови УДК дра Біланюка. Д-р Лазар від УДК звітує Провідникові УЦК про прибуття на зїзд районових та волосних делєґатів, мужів довіря та запрошених гостей. Всіх приявних до три сотні. На почеснім місці, в президії зїзду засідають гості з Кракова, члени Проводу УДК в Сяноці, радонові делєґати і почесні гості: п-ні Олена Кисілевська і Е. о. Махновський. Згодом, привітані щедрими й довготривалими оплесками, входять на салю нові гості — представники німецької влади: начальник сяніцької округи д-р Шаар, шкільний радник Губер і комісар міста Меркл.
По відкритті зїзду забирає голос д-р Кубійович. Свято 1. травня — казав він — є великим святом усіх новітніх націй і ми, українці, також починаємо це свято доцінювати. Наші землі в ҐҐ. є під ґеоґрафічним оглядом дуже неодностайні, бо тягнуться вони довжиною понад 1.000 км, себто на півночі від білоруської етноґрафічної границі аж ген далеко на західній південь до словацько-польської національної границі. Ця велика розпорошеність у великій мірі утруднює всю нашу зорґанізовану працю на цих теренах. Всі наші західні окраїни були найбільше наставлені на чуже використування та денаціоналізацію. Цікаве було почути, що найменші втрати під національним оглядом мала таки наша Лемківщина, бо тут є приблизно той самий стан посідання, що був і перед 400—500 роками. Здоровий консерватизм українського хлібороба і вбогі та недоступні гірські околиці таки зробили своє. Найбільші втрати з всіх наших земель взагалі мала Холмщина, а відтак Посяння. На Холмщині і Підляшшю є тепер понад 200.000 т. зв. "калакутів", що були приневолені перейти на католицтво і вже не говорять рідною їм україн. мовою. Цих усіх ми мусимо поволі привернути назад до великої української сімї. Тепер можемо під кожним оглядом розбудовувати всі наші господарські та культурні станиці. Ми, по довгих століттях неволі, переходимо з дефензиви до офензиви у кожній ділянці. Всюди в ҐҐ, де тільки є більше число українців на українських землях і в чужих містах — повстало зорґанізоване українське життя. Український Центральний Комітет у Кракові є офіційним представником усіх українців у ҐҐ. і за все життя у всіх його ділянках є тільки він відповідальний. Ми тепер на цих наших теренах здаємо іспит перед собою, цілим українським народом та нашою історією. Далі зазначив Провідник УЦК, що німецька влада йде назустріч всім реальним та конкретним потребам українського населення. Шкільництво буде далі поширюватися і з новим шкільним роком прибудуть нові 2 середні і ціла низка інших фахових, практичних шкіл. Є оправдана надія, що по зорґанізованні Наукової Ради при УЦК можна буде приступити до орґанізації українського університету у Кракові, що дав би змогу дальшим соткам української молоді поширювати свої знання у всіх ділянках. На прерізні допомогові акції для українців було видано 3,500.000 зол., у всяких формах і крім того ще 130 стипендій для української високошкільної молоді. На українські землі у ҐҐ незадовго прибуде кілька сот українців з Буковини. Почули ми згодом і про те, що кожний українець у ҐҐ мусить обовязково платити національний податок до УДК чи поодиноких делєґатур, бо інакше виключать його з нашої родини і такий неминуче втратить усі права, що їх мають та ще будуть мати українці. Ми мусимо іти всі під одним Проводом, одним наказом і до одної мети! Промова д-ра Кубійовича була кілька разів переривана рясними оплесками.
Начальник сяніцької округи д-р Шаар вказав щиро і отверто на наші додатні і відємні прикмети та зазначив, що українці, а зокрема український Провід, користається окремою охороною німецької влади. Вказав німецький промовець з черги і на те, що частина української молоді не бачить реальної дійсности та часом допускається просто незрозумілих і нерозважних вчинків. Ця, врешті незначна, частина молоді живе ще старою жахливою польською дійсністю. Згодом д-р Лазар вказав на деякі наші невідрадні прикмети і привички, а орґ. секретар Володимир Кок коротко та річево зреферував про виконану працю і про наші майбутні завдання на цих українських землях.
Опісля мали голос районові та волосні делєґати і мужі довіря, що понад годину висказували свої думки, пропозиції, жалі та болі українського населення. Порушували тут справу виїзду наших робітників до Німеччини, справу континґентів, доживлювання голодуючої частини бідного населення. На найпекучіші запити і скарги відповідав з черги орґ. реф. УЦК інж. Бойдуник. З черги шкільний радник Губер згадав між іншим і про те, що німецькій владі дуже добре відомі всі ті великі труднощі, жалі те болі українського населення і німецька влада щиро хоче українцям у всім помогти, але тепер іде війна і всю увагу звертається на одну ціль: щоб якнайскорше цю німцям накинену війну побідно скінчити.
Закликом до посиленої щоденної праці, обовязковости і здисциплінованости закінчив голова місцевого УДК цей вдалий і під кожним оглядом дуже корисний перший окружний з'їзд лемківських і бойківських національних працівників.
Юрій Таркович 