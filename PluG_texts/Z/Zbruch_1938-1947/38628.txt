◦ ◦ ◦ ◦ ◦ ◦ ◦

Повернення бесарабців на батьківщину
БУДАПЕШТ, 4. (ТАРС). За повідомленням з Бухареста, багато бесарабців, які жили в різних частинах Румунії, направилось тепер на батьківщину. З Ясс щодня відходять в Бесарабію три поїзди.
Погроми в Бухаресті
ЛОНДОН, 4. (ТАРС). "Дейлі Експрес" публікує повідомлення бухарестського кореспондента агентства Ассошіейтед Пресс про єврейські погроми, які відбуваються в Бухаресті і інших румунських містах. Серйозна сутичка мала місце між студентами бухарестського університету. Багато поранених.
Напружені відносини між Румунією і Угорщиною
БУДАПЕШТ, 4. (ТАРС). Напруженість в румунсько-угорських відносинах не слабішає. Угорська преса обвинувачує Румунію в поширюванні тенденціозних чуток, в спробах поширювання наклепів і т. д. Газета "Пестер Ллойд" нападає на бухарестські повідомлення про сутички, що відбулися 1 і 2 липня на угорсько-румунському кордоні. За цими повідомленнями, угорці перейшли румунський кордон, стріляли з кулеметів і кидали гранати в румунську сторожу. Повідомлялось також про велику кількість поранених і убитих угорців і про незначні втрати румун. Заперечуючи правдивість цих повідомлень, "Пестер Ллойд" заявляє, що румунські прикордонні патрулі в останні дні неодноразово без всякої причини стріляли по угорських прикордонних постах і приватних особах. Встановлено, пише газета, що в усіх випадках першими стріляли румунські прикордонники.
Становище, що створилося, жваво обговорюється в колах іноземних кореспондентів Будапешта. В цих колах говорять про початі переговори між Будапештом і Бухарестом в питанні про Трансільванію.
Рузвельт має намір просити конгрес асигнувати додаткові кошти на озброєння
НЬЮ-ЙОРК, 4. (ТАРС). Агентства Ассошіейтед Пресс і Юнайтед Пресс повідомляють, що Рузвельт вирішив просити конгрес асигнувати додатково 5 міліардів доларів на потреби армії і флоту. Нова програма озброєнь передбачає значне збільшення армії, повітряних сил, танків і механізованого спорядження. Як вказує агентство Юнайтед Пресс, військове міністерство має намір збільшити повітряні сили до 50 тисяч літаків першої лінії.
Німецька пропозиція про відкликання швейцарських дипломатів з Бельгії, Люксембурга, Голландії і Норвегії
РИМ, 4. (ТАРС). Агентство Стефані передає: "Швейцарська місія в Берліні була інформована німецьким урядом про те, що він не визнає більше швейцарських дипломатичних представників у Бельгії, Люксембургу, Голландії і Норвегії. Вони повинні виїхати з цих країн до 15 липня. Відкликання швейцарських дипломатів ставить питання про присутність в Берні представників вище-зазначених країн. Це питання вивчається компетентними властями".
Власті французської концесії в Шанхаї прийняли японські вимоги
ЛОНДОН 4. (ТАРС). "Дейлі Геральд" повідомляє з Шанхая, що власті французської концесії прийняли японські вимоги про обшук японцями квартир окремих осіб, арешт китайців і передачу останніх без суду маріонеточним властям.
Газета також повідомляє про французьку уступку японцям в справі контролю за китайськими суднами на території французської концесії. 1-го липня французи, підкорившись японській вимозі, пропустили через територію своєї концесії транспорт з озброєними солдатами, а також броньовані автомобілі.
Наліт німецької авіації на Англію
ЛОНДОН, 4. (ТАРС). Агентство Рейтер передає, що вчора ворожі літаки скинули бомби на північно-східне побережжя Англії і в Шотландії. Поранені коло 16 чоловік.
Бомби були скинуті також в графствах східного і південно-східного побережжя Англії. Вбиті 2 чол. і поранені 16. Збиті 6 і пошкоджені 4 німецьких бомбардувальники.
Бомбардування англійцями німецьких міст
БЕРЛІН, 4. (ТАРС). За останній час, як повідомляє бюлетень "Дінст аус Дейчланд", англійські літаки зробили ряд нападів на рурську область. В одному з міст скинутими бомбами були пошкоджені і зруйновані 10 будинків. В іншому місці був зруйнований будинок шведського консульства.
Бюлетень повідомляє, що недавно вночі англійські літаки скинули на німецькі області коло 400 осколочних і запальних бомб.
Німеччина дозволила французам висадити в повітря кораблі
РИМ, 4. (ТАРС). Агентство Стефані передає з Берліна, що коли французська делегація повідомила німецьку комісію по здійсненню перемир'я про сутичку між французькими і англійськими воєнними кораблями в Орані, Німеччина дозволила французькому урядові висадити в повітря французькі кораблі, якщо вони не зможуть протистояти англійському флотові. Аналогічне вирішення прийняте італьянським урядом.
Подробиці розстрілу робітників в Галаці
БЕРЛІН, 4. (ТАРС). Кореспондент "Варшауер Цейтунг" з Бухареста повідомляє подробиці кривавого подавлення румунськими військами і поліцією робітничої демонстрації в Галаці. Він пише: "О 10 годині ранку в Галаці, який є портовим містом Румунії з населенням в 100 тис. чоловік, на Троянській вулиці робітниками була організована демонстрація. Керівники демонстрації були тут же розстріляні. Опівдні на вокзалі в Галаці група жителів коло 2 тис. чоловік, що прибула з Бухареста і інших місць Румунії, супроводжувана військовим конвоєм, чекала відправлення в Бесарабію. Раптом хтось вистрелив і натовп розбігся по місту. Румунські солдати почали переслідувати беззбройний натовп, обстрілюючи місто з кулеметів. В результаті цього є коло 600 убитих. Весь день по місту роз'їжджали кавалерійські патрулі. Вчинено багато арештів. Стрільба на вулицях в Галаці тривала до вечора. Ввечері в Галаці відбулась робітнича демонстрація, яка також була подавлена румунськими властями".
БУХАРЕСТ, 3. (ТАРС). В журналістських колах повідомляють такі подробиці розстрілу робітників в Галаці. На площі коло вокзалу з ранку 30 червня скупчилось понад 2 тис. чоловік, головним чином портових робітників, які хотіли виїхати в Бесарабію. Солдати, що охороняли їх, не давали їм зійти з місця. В такому становищі вони знаходились до 4 год. дня. Було жарко і люди не могли ні їсти, ні пити. На вимогу про подачу поїзду їм відповіли грубостями. Незабаром охорона викликала 4 автобуси з солдатами, які зараз же по приїзді відкрили по натовпу вогонь з кулеметів, а потім стріляли по тих, що тікали. Пізно ввечері було повідомлено по радіо, що в Галаці "відбулись безпорядки". Передають також, що коло 1.500 чоловік, які бажали виїхати в радянську Бесарабію, були посаджені на судно, яке пішло в невідомому напрямі. Про долю цих людей ширяться найтривожніші чутки.
Газети, щоб приховати правду про події в Галаці, розпалюють погромні настрої проти євреїв. 