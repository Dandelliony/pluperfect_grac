Організація української молоді в Галичині

Світоглядові й організаційні проблеми української молоді, зокрема в Галичині, належать до найскладніших, найбільш делікатних і найвідповідальніших питань нашого життя. Від правильної розвязки тих питань залежить у великій мірі краща майбутність нашого народу. Відомо чейже, які духові потрясення і світоглядові та ідеологічні крайності пережила й переживає наша молодь в останніх роках. Внаслідок того вона нераз і попадала на своєрідні бездоріжжя.
Багато причин склалося на то. Чи не найважнішою з них стали ненормальні політичні, культурні і суспільно-економічні умовини, в яких наш нарід перебував цілими сторіччями. Та найбільшої гостроти і запальности набрала проблема нашої молоді в останніх двох десятиліттях, після поразки наших збройних зусиль та невдачі з 1917—20 р. і зокрема від того моменту, коли на наших землях за Збручем і взагалі на Сході Европи запанував большевизм.
Тепер, після визволення наших земель, настала основна і далекосягла зміна в положенні нашої національної збірноти і можливість всебічно себе виявити. А в якій мірі це станеться, то це в першу чергу залежить від ідейного спрямування, організації і праці нашої молоді.
Такі міркування спонукали Вашого львівського співробітника відвідати приміщення Українського Краєвого Комітету у Львові, в якому тепер зосереджується все зорганізоване українське життя в Галичині, а саме в відділі опіки над молоддю. Керманич цього відділу, проф. Северин Левицький, довголітній і заслужений діяч в ділянці організації нашої молоді, ввічливо подав Вашому співробітникові оці інформації:
— Організуючи нашу молодь, тісно співпрацюємо з Українським Центральним Комітетом у Кракові, підпорядковуючись його взірцям та напрямним. На терені Галичини творимо дві секції організації молоді: а) Улад Української Молоді, б) Тіловиховну Секцію Улад Української Молоді (УУМ) — це організація національно-виховна. Клітини УУМ — Курені Молоді — організуємо по селах і містах Галичини. В їх організації спираємось на зразках і дворічному досвіді в цій ділянці Українського Центрального Комітету. — Наш УУМ щойно в стадії організації. До цієї справи підходимо методично, від основ і не йдемо відразу на широку масовість та імпровізацію. Покищо зорганізовано вишкіл інструкторів для Куренів. Два такі курси вишкілу інструкторів — мужеський і жіночий — вже відбулися в Брюховичах біля Львова, а на днях відкриваються ще два курси: в Пасічній біля Станиславова та в Чортківщині. Згодом таких курсів буде багато більше.
У своїй діяльности УУМ навязує також до популярної в нас пластової традиції. В лютні відбудеться у Львові конференція у справі організації молоді. Вона обміркує і вирішить основні питання, звязані з цією справою.
Молодь від 8—12 років організуємо в куренях новиків; від 13—18 років життя — в куренях юнаків. Старшу молодь і молоду інтелігенцію збираємо в окремі інструкторські гуртки.
Друга секція — тіловиховна. Вона в основному вже зорганізована й обєднує всі дотеперішні спортові клюби і поважні руханкові товариства. На чолі її стоїть проф. Т. Білостоцкий. Давні спортові клюби й товариства переорганізовуються на засадах провідництва, але назви, які вони раніше мали, залишаються. О деяких тіловиховних товариствах, головно у Львові, руханка відбувається вже правильно. Студенти будуть зорганізовані в т. зв. Інструкторський Курінь Передових. Тут подали до відома відрадну подію, що львівський "Союз Українського Студентства" з власного почину підпорядкував себе Українському Краєвому Комітетові. В Комітеті є теж окрема Комісія Допомоги Студентству (КОНУС), яка дає моральну і частинно матеріяльну допомогу студіюючій високошкільній молоді, інформує про то, де і які студії можна відбувати та які умовини тих студій. На чолі КОДУС-у стоїть д-р Всеволод Метельський, відомий зі своєї праці в "Рідній Школі". Не треба хіба доказувати, яка це важна справа, щоби студентам уможливити і влегчити докінчення студій та щоб спонукати до цього тих, що перервали студії через матеріяльні або раніше політичні перешкоди та пішли на різні посади.
Український Улад Молоді має устійнений у точках статут і правильники. В цьому статуті коротко та ядерно схоплена виховна ідеологія і напрямні УУМ-у, а в правильниках висловлені організаційні норми. Незабаром появиться підручник про те, як вести курені УУМ-у. Члени цієї організації проходять відповідний вишкіл, викінчений "пробою", яка є свого роду іспитом. Після складення в означеному часі такої "проби" член УУМ-у осягає відповідний ступінь і назву: напр. "стрільчик"-"сестричка", "стежник"-"санітарка", "скоб"-"вірлиця" і т. д.
Організація УУМ — самовиховна і самоосвітня. Вона має виховати у членів жертвенний український патріотизм, спертий на христіянській моралі й українській творчій традиції, має виробити: життєву порадність, точність, правдомовність, словність, щирість, товарискість, бистру орієнтацію і т. д. 