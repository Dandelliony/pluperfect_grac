Брат

Малий фейлєтон
Скільки не було б їх, тих східних українців, що знайшли з нами спільну мову — він один був нам найрідніший з поміж усіх.
Коли вперше з'явився в нашій установі в своєму як світ старому й витертому вбранні і передчасно постарілий і похилений підійшов, щоб познайомитись та якось рвучно і міцно потиснути нам руку — ми відразу відчули в ньому брата.
Кожна його висловлена думка, кожне його слово було протестом. Без ніякого стриму, без ніякої обережности змальовував перед нами жахіття большевицького "раю", розказував про побут у колгоспах, про наступ на українську літературу. Особистий знайомий і кореспондент Коцюбинського, він орієнтувався прекрасно в нашому національному житті. Була довкола його якась атмосфера таємничости. Дехто його боявся.
Ми — вірили йому від початку, вірили тимбільше згодом, коли наочно переконалися в якій в неопаленій зимою норі жив цей викладач російської мови, якому призначено 2 години в жидівській школі.
Тепер ми знову бачимо його. Ходить такий самий опущений і похилий І даремне шукає, де віддати свою наболілу любов і свої надірвані сили тій Батьківщині, яку має знову. Таємнича атмосфера довкола його вже розвіяна. Сьогодні знаємо, що це старий український діяч, який бував у нас, у Львові, ще в 1914 р. Має всякі поручення і довідки.
І — ходить похилий, без праці.
М. С. 