◦ ◦ ◦ ◦

Франківські роковини. З нагоди Франківських роковин, що припадають на день 28-травня, львівські книгарні прикрасили свої вітрини портретами Великого Каменяра та деякими виданнями Його творів.
Радіопередача для дітей. Сьогодні, в середу, 27-го травня, в часі від год. 10.30 до 11-oї ранку Львівська Радіовисильня передає другу передачу для дітей п. н. "В лісі на поляні". У програмі: Казка про півника і курочку та дитячі гри і забави. Участь беруть: група молоді при УЦК і дітвора львівського дошкілля під керуванням проф. д-ра Василя Льва.
Жіноча домашня прислуга в посередництві Уряду Праці. Львів, 26 травня. У Львівському Уряді Праці домашня прислуга має свій окремий відділ у т. зв. Жіночому відділі, який займається посередництвом праці для всіх безробітних жінок. Якщо йде про організацію праці для безробітної домашньої прислуги, то в теперішніх часах, у порівнанні з минулими справа дуже основно змінилася, бо назагал львівські сім'ї майже не держать у себе домашньої прислуги, а з другої сторони цю працю стараються одержати сьогодні колишні уряднички, вчительки, студентки, що в повному збереженні власної гідности раді працювати при домашніх господарствах передусім за удержання. І уряд праці реєструє всі безробітні фахові домашні помічниці як теж і нефахові, якщо вони знаходяться в виняткових життєвих обставинах. Пересічно продовж місяця спрямовує він на працю около 200 осіб, а з цього числа около 30% виключно української національности висилає на роботи в Німеччині. Велику кількість запотребувань оголошують передусім військові, а саме: військові шпиталі, кухні і т. п. Також німецькі домашні господарства зголошують запотребування на куховарок, кімнатних, при чому вимагають бодай невеличкого знання німецької мови.
Фотографічні заведення. Останніми часами відкрито у Львові кілька нових українських фотографічних заведень і лябораторій. Між іншими відкрив фотографічне ателіє при вул. Академічній ч. 24 відомий українському громадянству мистець-світливець проф. Василь Пронь. Його світлини стрічалось уже нераз на мистецьких фотографічних виставах і по різних журналах, за які одержав він уже багато нагород, вирізнень і похвальних грамот. Його "Фото-студіо" має всі потрібні устаткування до мистецького портрету, побільшень, репродукцій старих документів, рукописів, друків і рисунків, а також до фотографій дитячого жанру серійним способом, ляйкою. 