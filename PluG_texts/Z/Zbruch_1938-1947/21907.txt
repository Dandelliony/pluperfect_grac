◦ ◦ ◦ ◦ ◦ ◦ ◦ ◦ ◦ ◦

Вістки про нагінку на українців у Швайцарії, що їх передруковували деякі швайцарські та українські часописи, не зовсім відповідають дійсности. Федеральна поліція дійсно шукала за деякими українцями, які бувають у Швайцарії переїздом, але українців, які постійно мешкають у Швайцарії, нічим не клопочуть. Швайцарське громадянство й далі ставиться з повним признанням до прав України на незалежність, а федеральний уряд допускає повну свободу української пропаґанди. (Офінор).
Нове приміщення окружного суду у Львові. При кінці квітня ц. р. перенесли до будинку т. зв. Краківського готелю при пл. Бернардинській у Львові такі суди: всі відділи окружного суду з вул. Рутовського, а саме: президіяльний, II. торговельний, III. неспірний, IV і V., мала апеляція, рахунковий і машиновий, касу і табулю окружного суду та всі архіви; в вул. Пекарської перенесли на вул. Баторія VII. карний відділ, а на його місце перенесли з вул. Баторія на Пекарську відділи VI. К. і VIII. К. (карно-скарбовий і карно-адміністраційний).
Відбирають українські відзнаки у Львові. Повідомляють нас, що від якогось часу представники поліції конфіскують на вулицях міста Львова відзнаки наших установ, хоча вони мають затвердження адміністраційної влади. Останніми часами масово відбивають ювілейні відзнаки Т-ва "Просвіта", леґітимують та записують тих, що носять такі відзнаки. Зовсім не помагають вияснення, що ця відзнака затверджена. Може би відповідні орґани влади повчили своїх представників про це.
Католики радять із цим "скінчити". Під наголовком "Маслосоюз розвивається" польський тижневик "Пшеводнік Католіцкі" (ч. 18 з 30-го квітня ц. р.) пише про діяльність Маслосоюзу: Рахунок оборотів був близько 78 міліонів золотих, докладно 77.701.374 зол. і 58 сот. Збут масла відбувався переважно на краєвому ринку. За зиски Маслосоюз м. ін. закупив дві нерухомости, одну у Львові, другу у Станиславові. Іншими словами: українські — отже неприхильні Польщі — кооперативи заробляють грубі гроші на поляках або поляки фінансують українську роботу. Пора з цим покінчити! — Справді: архикатолицьке становище. 