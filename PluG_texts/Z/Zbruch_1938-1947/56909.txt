Концерт Дометія Йохи та Олени Лозицької

З концертової естради
Львівське Краєве Концертне Бюро — одна з наймолодших українських культурних установ Галичини — вже своїми першими кроками стає на шлях поважних концертних імпрез, виконуваних добрими мистецькими силами й таким робом зразу добуває собі добре ім'я й щиру симпатію в загалу. Оце в неділю, 28 вересня ц. р. співоча пара — барітон п. Д. Йоха й сопран п. О. Лозицька — обоє з Наддніпрянщини, виступили в великій залі львівської консерваторії з концертом, зложеним з пісень українських композиторів: Лисенка, Стеценка, Степового, Січинського та Ярославенка.
П. Дометій Йоха знаний уже бодай декому з львівської публики з совєтських часів, коли то він на різних, часто лише принагідних концертах виконував арії й пісні світових класиків — і вже тоді, тай ще якраз при таких вибагливих точках дав він пізнати свій прегарний, багатий голосовий матеріал та високу співочу культуру ще дореволюційного типу. Цим разом показав себе теж знаменитим виконавцем української новоромантичної пісні. Пісні Лисенка, чи це гармонізовані народні, як "Ой, ти, місяцю", "Ой, запив", чи з циклю "Музики до Кобзаря", як "Гетьмани", "Ой, Дніпре", "У гаю, гаю", "Реве та стогне", "Огні горять", виконав з найглибшим перейняттям, різьблячи кожну фразу й добуваючи хоч-би з найпростіших помислів композитора багатство експресійних відтінків. Мало співані в нас твори Степового: "Сонце заходить" (композиційно одна з слабших його річей, але все таки виконана з гідністю), "Степ" (симпатична композиція в стилю Чайковського), "У долині село лежить" (стиль Мусоргського), цікава своїми помислами арія кобзаря з опери Стеценка "Полонянка" (твір, про якого й саме існування в Галичині ніхто досі на знав!), дальше безсмертне Сочинського "Як почуєш вночі", ця справжня музична реліквія Галичини зперед світової війни, вкінці легенька "Серенада" Ярославенка в ритмі баркаролі, доповнили мужеську частину програми.
Жіноча частина, цебто точки п. Лозицької, творили дебют симпатичної співачки перед шановною авдиторією. І в неї дався пізнати не лише гарний, вирівняний голос, але теж і правдиво мистецька інтерпретація. Чотири народні пісні в обрібці Лисенка: "Віють вітри", "Ой, не світи, місяченьку", "Лугом іду" та "Дощик" та Степового "Розвійтеся з вітром" вистарчили вже, щоби показати при всій іноді й примітивно-простій фактурі пісень голосові та інтерпретаторські багатства співачки. Можна було вже з того вичути, як прегарно запишався би її голос у якім музично більшім завданню, най собі буде тільки в чисто ліричному, елегійному жанрі, але все ж у поважному стилю великих романтиків. Такі й може ще більші завдання напевне ждуть ще нагу співачку, коли зважимо, що Краєве Концертне Бюро, ведене найповажнішими фаховими силами, вже відразу пізналося якслід на її високих прикметах.
Фортепянний дострій спочивав у певних руках відомої вже з радієвих концертів акомпаніяторки п. Маріянни Лисенко-Липської, доньки великого композитора, й тут її особа додавала й так поважному концертові ще особливішої поваги.
Борис Кудрик. 