Мало їх, але працюють і служать прикладом для інших.

Дещо з життя і про життя українських музик у Варшаві.
Мало їх, а проте вони заслуговують на найширше зацікавлення і піддержку українського загалу. В чужому середовищі, в невідрадних студентських обставинах студіюють, працюють і гідно представляючи музичне імя нашого народу, здобувають цінне фахове знання та стають прикладом для інших. Вони — це українські студенти варшавської державної Музичної Консерваторії і власне їм хочемо присвятити декілька слів інформаційної згадки.
***
В невеликому саді варшавської консерваторії панує тепер кожного весняного сонячного дня незвичайний гамір. Це старші і молодші студенти-консерватористи використовують останні хвилини дорогого часу, щоб з якнайширшою — кажучи "музично" — ґамою знання станути до останніх річних іспитів. Входимо до консерваторії, шукаємо "наших". Їх усіх віднайти легко, вони найкращі в успіхах, "дуже добрі" з гори на долину. Всі заслужили на прилюдну презентацію перед читачами "Діла".
З невеликого гурту молодих українських варшавських музик-консерватористів на першину місці треба поставити паню Оксану Бурбелло, (із Сокальщини) співачку, що студіює оперову клясу.
Пані Оксана — відома широким кругам своєї і чужинецької публики у Варшаві, мала недавно блискучу нагоду виявити свій талант перед чисельним гуртом спеціялістів і витончених ентузіястів музики. Виступала вона в ролі Елізети в опері Чімарози "Таємне подружжя", яку виставили в консерваторії на закінчення академічного року.
Подивляло тоді кольоратурний сопран української співачки багатьох музичних рецензентів, професорів, музик і студентів. За кілька днів у пресі появилося чимало прихильних рецензій, а таки того вечора хтось з товаришів талановитої співачки приніс їй (замість сакраментальних троянд) китицю розквітлого (хто зна, чи не краденого) бозу. Наші хлопці були страшно горді успіхом своєї товаришки, а ми використали приємну нагоду скласти їй візиту з олівцем.
Пані Бурбелло вчилася співу зразу у Львові в Інституті Лисенка у Марії Сокіл, опісля приїхала до Варшави і вже 5 років вчиться у проф. Санковської (італійська школа) та вже другий рік студіює оперову клясу у дириґ. Бердяєва та реж. Фрешля.
Найбільша мрія гарної пані з лірично-драматичним сопраном, сокальською вимовою (наша співачка мусить у співі навчитися полтавської вимови) і галузкою запашного бозу в руках?..
Чиж треба це казати?... — Зрозуміло, виїзд за кордон, на студії, по багацтва мистецького досвіду, по красу артистичних зворушень і — дай Боже по... славу.
Наша співачка має також дві товаришки-українки, паню Галю Сумчуківну, дуже музикальну і культурну піяністку (на IV році), з незвичайно високою технікою, та цікаву як жінку і власничку сильного меццосопрану паню Галайко-Ляторовську, студентку другого року, міністеріяльну стипендистку.
Талантові пань не уступають — панове, безперечно більш завзяті (у змаганні і боротьбі за знання і славу), бо значно гірше матеріяльно (два рази на тиждень обід, тендітна маринарка і т.д.) ситуовані. Все це — прудкі і непересічні молоді люди, повні віри в правильний вибір і доцільність свого знання, ентузіясти найбільш питомої і найбільше занедбаної ділянки нашої велитенської національної культури.
З огляду на пошанівок треба тут на першому місці назвати о. Федорева (Ч.С.В.В.), що студіює теорію у проф. Рителя і цікавиться найбільше творами церковної вокалістики.
Загальну увагу звертає на себе замашний дириґентський талант п. Степана Кореня (студіює теорію на четвертому році, вправляючи в клясі дириґентури), що будучи членом хору "Фільгармонії", має час заробляти на утримання як інструктор міжшкільних варшавських хорів і підпора "Людової Капелі". Молодий музика почуває себе щораз краще на подіюмі дириґента, вглиблюючись у партитуру не лише зі знанням, але і з відповідним аналітичним підходом.
Його слідами йде абсольвент (з відзначенням) педаґоґічного виділу п. Олександер Самохваленко (холмщак), відірваний, на жаль, якимсь прикрим непорозумінням від пульту дириґента у далеку острізьку політ.-вязничну келію і звільнений аж по втраті цінного року. На педаґоґіці студіює також п. Сергій Білий, а цілком заслужені похвали для своїх піяністичних вальорів у відділі проф. Буцкевічової збирає д. здібний п. Северин Сапрун.
Пружиною, що порушує цим малим, а проте таким багатим і багатонадійним світиком української музичної молоді у Варшаві, є ориґінальний стрункий "хлопець" з дикою кучерявою чуприною — п. Роман Новосад, рухливий, усміхнений, талановитий — устиг уже скінчити четвертий рік хорової дириґентури у проф. Казура і студіює композицію у проф. Сікорського (модерніст) та готовиться до кляси дириґентури проф. Бєрдяєва. Поза студіями активно працює у мистецькому гуртку "Спокій" і завзято компонує. Має вже власні твори з обсягу мініятурної вокалістики і коротких начерків на дуту орхестру. Вони власне принесли молодому музиці, крім слави здібного студента, — матеріяльну підмогу у формі міністеріяльної стипендії за знамениті осяги на державному конкурсі теоретиків і композиторів.
Оце й ціла галерія нашого варшавського музичного доросту. Є ще інші, поза мурами консерваторії. Деякі вже на дошках опери, деякі просто на крикливих і перетомлюючих естрадах душних каварень (5 зол. за вечір). Але всі з амбіціями і вірою, що великий музикальний нарід розбудує і створить за їхньою допомогою велику українську музику.
Можна б багато написати про життя, зусилля і здебільша неймовірно фантастичні перипетії всіх тих наших молодих талантів у боротьбі за прожиток і за майбутнє.
Одначе може краще закінчити коротким побажанням на їх адресу: щоб ті з них, що по непереспаних передіспитових ночах стужилися за рідними сторонами і знайшли гостинну хату, яка прийняла би їх на ферії, а ті, що самі мають змогу поїхати між своїх, щоб не змарнували — вакаційного часу.
Усім їм, гадаємо, наше громадянство не відмовить привітної зустрічі та тихої, радісної заохоти та передовсім щирого серця.
КТВ. 