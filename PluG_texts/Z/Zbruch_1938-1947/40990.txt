◦ ◦ ◦ ◦ ◦ ◦ ◦

Дії англійської авіації
ЛОНДОН, 31. (ТАРС). Агентство Рейтер передає комюніке англійського міністерства авіації, в якому говориться, що в ніч на 30 серпня англійські літаки зробили наліт на ворожі аеродроми в Голландії, а також на караван суден, що йшов під конвоєм, коло голландського побережжя. Крім того, англійські літаки бомбардували заводи Круппа в Ессені, нафтоперегінні заводи в Гельзенкірхені, Боттропі, електростанції в Дуісбургу і Рейсгольці, різні воєнні об'єкти в Рурі, товарні склади в Гаммі і Сесті, а також численні аеродроми в Німеччині, Голландії, Бельгії і Франції. Під час цих операцій загинули 3 англійських літаки.
Англійська преса про дії авіації
ЛОНДОН, 31. (ТАРС). Англійські газети приділяють багато місця звітам англійських льотчиків про наліт на Берлін, а також повідомленням американських журналістів на цю тему. Деякі газети опублікували карту Берліна, в якій показується велика концентрація великих заводів і казарм в районі Берліна.
Не зважаючи на невпинні нальоти на Лондон, евакуйовані діти продовжують повертатися в місто. На минулому тижні в Лондон повернулось коло 3.000 дітей. Лондонські власті вживають ряд заходів обережності.
Прибуття англійського золота в США
НЬЮ-ЙОРК, 30. (ТАРС). Як повідомляє агентство Юнайтед Пресс, голландський пароплав "Заанланд" прибув у Бостон з Сінгапура з 4 млн. доларів англійського  золота. Золото буде перевезене в Нью-Йорк.
Повітряні бої над Англією
ЛОНДОН, 30. (ТАРС). Англійське міністерство авіації передає таке комюніке: "Великі сили ворожої авіації перелетіли південно-східне побережжя сьогодні вранці трьома послідовними хвилями з невеликими проміжками. Наші винищувачі піднялись їм назустріч. Стався бій, в результаті якого ворог був розсіяний і відігнаний. Кілька ворожих літаків наблизились до району Лондона і намагались атакувати кілька аеродромів в сусідніх з Лондоном графствах. Ворожі літаки були розсіяні нашими винищувачами. Ворожі літаки скидали бомби в деяких районах графств Кент і Саррей. Викликані бомбардуванням пошкодження незначні. Число людських жертв невелике. За відомостями, одержаними до 14 год., 19 ворожих літаків збиті нашими винищувачами, 6 наших літаків загинули".
Бомбардування Берліна
БЕРЛІН, 31. (ТАРС). Як передав німецьке інформаційне бюро, минулої ночі тривали нальоти англійської авіації на Берлін. Після полуночі була оголошена повітряна тривога, яка тривала більше двох годин. Протягом цього часу кілька англійських літаків літало над Берліном. В кількох місцях з англійських літаків була скинута велика кількість бомб. Бомби, що впали в центрі міста, викликали пожежі і заподіяли руйнування, воєнні об'єкти не зазнали нападу. Завдяки дисциплінованості населення жертв нема. Тільки 3 чоловіки серйозно поранені і 3 дістали легкі поранення.
Зведення італьянського командування
РИМ, 31. (ТАРС). Агентство Стефані передає таке зведення італьянського командування: "Наші повітряні сили бомбардували механізовані частини противника в зоні Дар Ель Хамра (Єгіпет). З'єднання італьянської авіації бомбардувало ворожий крейсер в Червоному морі. Крейсер пошкоджений. В результаті нальоту ворожої авіації на аеродром Агордата (Єрітрея) є 9 поранених і 8 убитих серед туземного населення. Аеродрому заподіяна незначна шкода".
Англійське комюніке про воєнні дії в Африці
ЛОНДОН, 30. (ТАРС). Агентство Рейтер передає комюніке, опубліковане сьогодні в Каірі, в якому говориться, що 29 серпня ворожа авіація двічі бомбардувала Мерса—Матрух. Нальотами заподіяні незначні втрати. Передають, що один ворожий літак згорів. В той же день англійські війська провели успішні операції в районі Галлабат (Судан) в той час, коли ворог споруджував оборонні укріплення. Втрати ворога — 10 убитих і 15 поранених.
Відправка іспанських біженців у Мексіку
НЬЮ-ЙОРК, 31. (ТАРС). Як передає агентство Ассошіейтед Пресс з Ле Верр'єра (франко-швейцарський кордон), за непідтвердженими відомостями, у Віші підписана угода між французським і мексіканським урядами, за якою всі іспанські біженці, що знаходяться у Франції, будуть відправлені в Мексіку. Мексіканський уряд згодився взяти на себе транспортні витрати, зв'язані з переїздом біженців. Далі агентство повідомляє, що тепер мексіканський уряд провадить переговори з США про зафрахтування для цієї мети американських пароплавів.
Заява Неру
НЬЮ-ЙОРК, 31. (ТАРС). Бомбейський кореспондент агентства Ассошіейтед Пресс передає заяву визначного лідера індійського національного конгресу Неру.
"Пропозиція віце-короля Індії Лінлітгоу від 8 серпня, — заявив Неру, — є тільки продовженням англійської політики створення і посилення тенденцій до розриву, подавлення націоналізму і передових елементів і до заохочення феодальних реакційних груп з метою зміцнення британського імперіалізму. "Ми виступаємо проти імперіалізму. Необхідно, щоб імперіалізмові був докладений край і щоб були визнані самовизначення і незалежність Індії.
Більша частина провінціальних урядів в Індії вийшла у відставку, вважаючи заяву Лінлітгоу незадовільною".
Воєнні дії в Китаї
В північному Китаї в провінції Шаньдун китайські війська розгромили великий японський загін, що намагався повести наступ на китайські позиції в районі Ліньцюй (на південний схід від Цінчжоу). Перед цим китайські війська провели засаду в горах на південь від Ліньцюй. Підпустивши противника на близьку відстань, китайські війська знищили понад 400 японських солдатів і офіцерів. 30 серпня китайські війська атакували японський загін недалеко від Дунчана (західна частина провінції Шаньдун). Під час атаки вбито понад 300 японських солдатів і офіцерів. Захоплено коло 100 гвинтівок, 3 легких і 1 станковий кулемет і велику кількість патронів.
В Центральному Китаї в провінції Аньхуей китайські війська за останні дні успішно розвивають наступальні операції. 25 серпня китайські частини вибили японців з міста Сянаньчена (в 25 км. на захід від Увея). Перед зайняттям Сянаньчена відбулись запеклі бої, під час яких японці втратили понад 600 солдатів і офіцерів убитими.
В провінції Цзянсі китайські війська, тіснячи японців, підійшли до міста Цзінцзяла, розташованого на лівому березі ріки Янцзи.
Відомостей про становище на інших ділянках фронту нема.
31 серпня (ТАРС). 