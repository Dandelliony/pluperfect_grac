В роковини бою під Крутами. —  Святочні сходини українського студентства. —  Мантій на велику мірку.

В роковини бою під Крутами відбулася у суботу, 28. І. о год. 6. веч. у Храмі св. Юра панахида за поляглих героїв, відправлена численним духовенством під проводом о. прал. Л. Куницького. Співав хор студентського товариства "Бандурист". Церков була виповнена по береги; соткам учасників довелося стояти на сходах до храму.
Святочні сходини українського студентства, присвячені роковинам Крутинських Термопілів Молодої України, відбулись 29. І. о год. 1. у студентській домівці при вул. Міцкевича. Всі кімнати домівки були переповнені. Присутні, вшанували героїв зпід Крут однохвилевою мовчанкою і у святочнім настрою вислухали промови представника студентських орґанізацій.
Мантій на велику мірку. Від довшого часу крутився по Львові загадковий тип, що під покришкою маґістратського службовця чи ноторіяльного заступника, або навіть службовика прокуратури обіцював посередництво в ріжних справах у всіляких урядах та видурював за це ріжні суми грошей. Повідомлена про ці виступи поліція впала на сліди просто фантастичних помислів згаданого типа. Він відважився м. ін. "зафантувати" цілий великий дім на основі сфальшованого доручення коморника. В інших випадках інкасував при допомозі сфальшованих платничих наказів ріжні суми, погрожуючи грошевими карами, а навіть арештом. Помисловий мантій прикидався серед дрібних купців та ремісників як добродій, обіцюючи свою допомогу у... проволіканні екзекуцій — розуміється за деякою оплатою. Пошукання поліції увінчалась успіхом. Виявилось, що арештований мантій називається Маріян Станислав Слівінський, що був караний вязницею за подібні речі. 