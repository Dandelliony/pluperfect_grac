Яровизація — засіб підвищення врожайності.

  Поруч з іншими агротехнічними заходами в боротьбі за високий і стійкий урожай сільськогосподарських культур величезне значення має яровизація.   Насіння, призначене для яровизації, необхідно очистити від бур'янів і битого зерна, перевірити на схожість в контрольно-насінневій лабораторії.   Найкращим місцем для проведення яровізації є навіси без стін, оскільки під ними можна добре провітрювати з'яровизоване насіння. Для яровизації малої кількості посівного матеріалу можна використовувати сараї та комори. Підлога приміщень може бути земляна, цементова або дерев'яна.   До змочування насіння ярої пшениці, ячменю та вівса слід приступати за 3—5 днів перед боронуванням ріллі. Води для змочування треба брати 33—35 кілограмів на 100 кілограмів насіння. Змочування робиться в три прийоми на протязі 20—24 годин. Змочене перший раз і добре перемішане насіння залишається шаром товщиною 25—30 сантиметрів. Через 2—3 години його треба перелопатити. Після того, як насіння вбере в себе всю воду, його змочують вдруге і через 2—3 години знову перелопачують, а ранком наступного дня змочують втретє.   Після цього з допомогою термометра треба слідкувати, щоб температура зерна була 10—12 градусів. При ній через 15—20 годин насіння починає проростати. Після проростання 3—5 процентів насіння протягом доби треба знижувати температуру до 5 градусів, шляхом зменшення товщини шару.   Висів яровизованого насіння ярої пшениці, ячменю і вівса проводиться рядовими сівалками водночас з посівом звичайного насіння цих же культур.   Насіння ярої пшениці, призначене для яровизації, треба обов'язково протруїти сухим способом: 2 кілограми препарату АБ на одну тонну зерна. Ячмінь і овес протруюються 40-процентним розчином формаліну під час другого змочування. Матеріал, протруєний формаліном, треба ізолювати від сонячного проміння, температура його мусить бути не вища 12 градусів.   Яровизація проса проводиться за 7 днів перед посівом. На 100 кілограмів насіння слід брати 26 кілограмів води і змочувати його двічі. (Перший раз 16 кілограмами чистої води і другий раз 10 кілограмами води з розчином формаліну). Змочене з формаліном просо накривається на 2—3 години, а потім залишається відкритим до кінця яровизації. Температура зерна повинна бути 18—20 градусів. Через 1— 2 дні воно почне проростати.   В вашій області яровизація насіння проводитиметься вперше. Цю справу повинні взяти під свій контроль агрономи райземвідділів та машинно-тракторних станцій.   Г. Кладько, старший агроном обласного земельного відділу   Вільне життя 