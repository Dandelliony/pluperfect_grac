◦ ◦ ◦ ◦ ◦ ◦ ◦

Вступ литовських військ у Вільно
ВІЛЬНО, 28 жовтня. (ТАРС). Сьогодні в порядку здійснення радянсько-литовського договору від 10 жовтня ц. р. про передачу литовській республіці міста Вільно і Віленської області і про взаємодопомогу між Радянським Союзом і Литвою, частини литовської армії вступили у Вільно.
Командування Червоної Армії в 16 годин розпочало передачу об'єктів державної важливості, що охороняються радянськими військами — телеграф, телефон, мости і т. д. Передача проходить нормально.
Радянська воєнна делегація в Каунасі
КАУНАС, 28 жовтня (ТАРС). З 22 по 27 жовтня радянська воєнна делегація в Каунасі, очолювана командармом 2-го рангу тов. Ковальовим, обговорювала разом з представниками командування литовської армії питання про реалізацію відповідних статтей радянсько-литовського договору про передачу литовській республіці міста Вільно і Віленської області та про взаємодопомогу між СРСР і Литвою.
Репресії у Франції
БРЮСЕЛЬ, 28 жовтня (ТАРС). Французький суд ухвалив секвеструвати майно 18 організацій, що належать до французької компартії, у тому числі "Товариство народного туризму", французькі секції "Міжнародного об'єднання письменників на захист культури", "Товариства народної допомоги" та інші.
БРЮСЕЛЬ, 28 жовтня (ТАРС). Газета "Матен" повідомляє, що за пропозицією міністра внутрішних справ розпущено раду муніціпалітету Дьєр (департамент Ендр і Луара).
БЕРЛІН, 28 жовтня (ТАРС). Німецьке інформаційне бюро повідомляє, що в Ліллі заарештовано 8 комуністів і віддано до суду за участь у таємних зборах.
ПАРИЖ, 28 жовтня (ТАРС). Агенство Гавас повідомляє, що в місті Сент-Етьєн заарештовано 16 керівників комуністичної партії.
Англійський журнал "Економік" про англійську армію
Англійський журнал "Економік", торкаючись перекидання частин англійської армії у Францію, пише, що за перші п'ять тижнів було перекинуто 158 тисяч чоловік. Журнал відмічає, що до початку війни Англія мала міліонну армію, що складалась з регулярних і територіальних частин, резервістів і міліції. У Францію перекинуто на 10 тисяч чоловік більше, ніж за перші шість тижнів війни 1914 року. Разом з військами було відправлено 125 тисяч танків, броневиків, автомобілів і інших механізованих засобів пересування, в той час, як у перший період війни 1914 року з військами було перекинуто всього 800 одиниць механичного транспорту. Тепер в Англії, пише журнал, перебуває під зброєю 1.250.000 чоловік. Але при першій же потребі ця армія може бути збільшена за рахунок нових призовників. 29 жовтня (ТАРС). 