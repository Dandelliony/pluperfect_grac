Духовенство Глинянщини організується

Золочів, 18 січня.   Історичні часи, які переживаємо, ставлять перед кожним збільшені вимоги. Щоб стати на висоті своїх завдань, треба зосередити всі свої сили в організованих рамах. Зрозуміло це духовенство глинянського деканату і відбуло 28 грудня 1943 року з'їзд, щоб між іншими справами, заснувати Районове Об'єднання Праці Українських Священників при Делєґатурі УОК в Глинянах. Учасників було около 30 осіб. З Золочева прибули делєґати УОК: Голова Об'єднання Праці Священиків о. дек. Лиско і організаційний референт, проф. В. Дорощак. Після врочистого Богослуження, що в наміренні з'їзду відправилося в парохіяльній церкві, присутні перейшли до залі нарад. З'їздом проводив глинянський декан. Після першої частини нарад, присвяченої становим справам, приступлено до заснування священичої організації. Першим промовляв предсідник, згадуючи історію організацій українського духовенства в минулому. "Цю корисну традицію — заявив промовець — треба продовжувати, а єдиною організаційною формою є Об'єднання Праці". Після того передано слово голові окружного Об'єднання. На вступі серед врочистої тиші він прочитав письмо від Митрополичого Ординаріяту, в якому за підписом Митрополита Андрея висловлено благословенство працям з'їзду та підкреслено вдоволення, що духовенство глинянського деканату, приступаючи до організації, дає добрий приклад до наслідування священикам інших округ, повітів і районів дієцезії. Одночасно голова подав до відома, що Ординаріят призначив 1.000 зл. на потреби Об'єднання. Третьою точкою з’їзду була доповідь о. голови на тему "Засоби й методи душпастирської праці під сучасну пору", що дала багато цінних указівок. Доповненням нарад був виступ проф. В. Дорощака, який з'ясував відношення Комітету до Об'єднання, сперте на тісному зв'язку й співпраці, тим більш, що кожний священик є одночасно й громадянином, душею своєї місцевости, провідником, ініціятором та контрольним чинником. Дискусія доповнила цінні думки промовців і довела до узгіднення поглядів на питання праці в майбутньому. Головою Районового Об'єднання призначено глинянського декана. На закінчення з'їзду відбувся спільний обід. Після заснування Окружного Об'єднання Священиків у Золочеві, з'їзд у Глинянах був дальшим етапом на шляху організації духовенства округи.   Львівські вісті 