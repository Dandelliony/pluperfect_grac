Відновлення музеїв у Львові.

В розмові з кореспондентом ОблРАТАУ, Начальник Управління Музеїв НКО УРСР тов. Д.М. Косарик сказав:   «Три музеї, підлеглі Управлінню Музеїв НКО УРСР, є у Львові: Історичний, Етнографічний і Літературно-меморіальний музей Івана Франка. Найбільшої шкоди завдали німці музеєві Ів. Франка. З першого ж дня свого приходу вони, оглянувши музей, визнали існування його непотрібним. Музей, який користувався великою популярністю серед нашого народу, вони зліквідували. А в будинку музею оселився німецький губернатор.   Після того, як цього губернатора було усунено з посади (кажуть, що він за короткий час нажив у Львові 10 міліонів злотих), приміщення музею зайняв один німецький барон, що варив у Львові мило. Музейну кімнату, в якій жив великий поет і яка в Музеї була оформлена на тему: «Друзі Івана Франка», — він перебудував собі на лазню. Тільки завдяки дбайливості львівської інтелігенції, експонати музею було зібрано і сховано, і тепер вони майже всі врятовані. Після ремонту будинку вони будуть розміщені в тому ж меморіальному музеї, де жив сам поет, будуючи його в свій час власними руками з своєю родиною.   Директором Літературно-меморіального Музею ім. Франка призначено відомого українського поета, вихованця Івана Франка, Петра Карманського. Наукові робітники музею Ів. Франка готуються до дня 28-го серпня, щоб відновити щорічне традиційне відвідування могили в день народження письменника.   З Історичного музею німці та їхні націоналістичні підлабузники-запроданці викрали незвичайної цінності експонати: бронзу, золото, срібло, килими, історичну зброю, великі археологічні колекції, зокрема — колекції з розкопок історичного міста Галич.   Зараз наукові робітники Історичного Музею приводять до ладу уцілілі фонди, проводячи переоблік експонатів та плануючи експозицію музею, який після проведеної роботи буде відкрито для відвідувачів у приміщенні Ринку 4—6.   Етнографічний музей також зазнав великої шкоди від німецьких злодюг, які викрали з музею цікаві народні вироби.   Зараз наукові працівники цього музею, на чолі з директором музею, художницею-етнографом, т. Кульчицькою, проводять облік експонатів музею та готуються до відновлення експозиції. Вони також почали збирати, як і робітники інших музеїв, експонати по м. Львову до нового розділу в своїх музеях: "Вітчизняна війна на Україні".   Вільна Україна 