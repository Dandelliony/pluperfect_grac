Проти спільного ворога

При кінці 1917 р. появилася в Києві в друкарні Центральної Ради невеличка брошурка під назвою "Самостійна Фінляндія". Автор брошури, Герман "Гуммерус" (правильно: Ґуммерус), відразу ж на окладинці через друкарську чи редакційну помилку названий "фітляндцем", написав її на бажання українських національних кол, з якими він як фінський активіст стояв уже від 1916 р. у близьких зносинах. Штокгольм став у минулій війні не випадково важним пунктом східноевропейських політиків, яких народи стогнали під московським ярмом. Також українці заложили тут у 1916 р. "Українське Інформаційне Бюро" під проводом Степанковського, Бандрівського й Залізняка, з яких останній став пізніше українським послом у Фінляндії. Коли українці відчували потребу, також на півночі Европи документувати свій гін до свободи та ввійти в ближчі зносини зі Скандинавією, то північна краї прийняли їх зі зрозумінням та пішли назустріч їхній праці на свому терені. Інформаційне Бюро в Штокгольмі могло розвивати свою інформаційну та пропаґандивну діяльність не натрапляючи на перешкоди шведських урядів. Його робітники здобули скоро низку шведських приятелів, що віддались українській справі цілим серцем. У їх проводі стояв визначний шведський слявіст Альфред Єнзен, старий приятель України, популяризатор її визвольних змагань та автор більшої, по німецьки написаної монографії про Шевченка ("Taras Schewtschenko. Ein ukrainisches Dichterleben", Відень 1916). Він хапав часто за перо й писав у різних газетних статтях про українські питання, перекладав вірші та прозові твори української літератури на шведську мову, тощо, У вислїді його співпраці з українським послом у Швеції, К. Лоським, появився в 1921 р. окремий том його, бібліотеки "Nationernas bibliotek", присвячений Україні ("Ukrainarna", Штокгольм 1921, 130 стор.).
Зовсім природньо між українцями й фінами на вязались в Штокгольмі найбільше приязні й сердечні відносини. Не тільки українці дивились на фінів, як на співтоваришів долі й боротьби. Також фінські активісти старались навязати можливо найінтимнішу співпрацю з українцями. Адже ж ходило про боротьбу проти спільного ворога, а якраз українські й фінські боєвики за визволення мали в боротьбі проти Москви найбільший досвід. Перші ближчі відносини навязались у Штокгольмі. Тут Г. Ґуммерус репрезентував у тому часі "Ліґу поневолених Росією народів". Українці підписали телеграму Ліґи, що 9 травня 1916 р. була вислана Вільсонові. Підчас конґресу національностей у Льозанні в липні 1916 р. мав Ґуммерус нагоду познайомитись з багатьма українськими провідниками та вглянути ближче в "етнографічні й історичні передумовини до українських визвольних змагань та їх вагу для Фінляндії" (гл. Н. Gummerus: "Orostider і Ukraina, Minnen fran mit verksamhet som legationsehef i Kiev" — "Бурливі часи в Україні. Спомини з моєї діяльности як керманич посольства в Києві (по шведськи і фінськи), Гельсінки 1931). Фіни поставили українцям до диспозиції своїх поштових курієрів, що курсували між Штокгольмом, Гельсінками й Петербургом, що значно полегшувало їм контакт з Києвом. Від цього часу Ґуммерус усе більше захоплювався думкою безпосередньої співпраці з українцями. Він не оминав ні однієї нагоди, щоб не склонювати фінського сенату до висилки свого довіреного мужа до Києва та підштовхував також штокгольмських українців, щоб вони призначили й від себе когось до Гельсінок. Згодом Україна 17 листопада 1917 р. відділилася від Росії, а по двох тижнях Фінляндія стала самостійною державою.
За спонукою Ґуммеруса, у висліді його розмов із фінським премієром Свінгуфвудом та керманичем сенатської експедиції Карлом Єнкелль, фінський уряд рішив вкінци грудня 1917 р. висла ти до Києва свого представника. Хоч громадянська війна у Фінлядії, що вибухла незабаром і звела цю постанову на ніщо, то проте Ґуммерус не здав позиції й обстоював далі справу з запалом правдивого активіста. Він переконався в Берліні про прихильне наставлення німців до евентуального заложення фінського представництва в Києві та знайшов у своїх стараннях також теплу підтримку українського посла в Берліні, барона Штейнгейля. В травні 1918 р. реферував він знову, цю справу керманичеві сенатської експедиції закордонних справ Стенротові, стараючись усіми силами перебороти його нерішучість.
Остаточне рішення фінського уряду запало щойно після того, коли слово взяла паперова індустрія, що мала перед війною в українських губерніях своїх найкращих відборців та хотіла тепер свої давні звязки з Україною знову відновити. Ґрунт до цього був одначе безумовно підготований Ґуммерусом. Не могло отже бути нічого більш природного, як призначити якраз його послом в Україну.
В квітні 1918 р. вибрався він з своїм дипломатичним штабом в дорогу й прибув 22-го серпня до Києва. В його почоті знаходились м. ін. сьогоднішній міністер оборони Фінляндії, генерал-майор Рудольф Вальден та сьогоднішній найбільший потентат фінської паперової індустрії Йоста Серлякгіус, перший призначений консулом до Києва, другий до Одеси. Багато фінських підприємців та промисловців їздило в тому часі й перебувало в Україні. Коли українці мусіли відступати перед большевиками до Винниці, Ґуммерус передав функції керманича фінського посольства полковникові Йоганссонові, що потім перевіз акти посольства до Гельсінок.
Керманичем української дипльоматичної місії в Штокгольмі був проф. К. Лоський, якого заступництво розтягалось також на Норвеґію. Українським послом у Гельсінках був спочатку М. Галущинський, пізніше М. Залізняк, якого потім заступив Лоський. Українським консулом у Гельсінках був Сливенко. Також і до Данії вислано як українського представника д-ра Дмитра Левицького, що разом з Володимиром Соловієм, як секретарем також на тому терені знайшов для України багато зрозуміння й приязне наставлення. В 1919-21 рр. було діяльне в Копенгазі "Українське Інформаційне Бюро".
Так документував український нарід своє зацікавлення Фінляндією та скандинавськими краями. Українці ще й сьогодні вдячно згадують симпатії й поставу, що з ними зустрінулись їх представники на европейській Півночі. До приязних відносин між Україною й північно-европейськими народами причинились у великій мірі історичні, господарчі, політичні й геополітичні передумовини. 