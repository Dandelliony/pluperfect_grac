◦ ◦ ◦ ◦ ◦ ◦ ◦

Міжобласний ярмарок. В першій декаді січня наступного 1941 року Наркомторг УРСР відкриває у Львові міжобласний ярмарок. На ярмарку братимуть участь торги, промислова та інвалідна кооперація всіх західних і Чернівецької областей України. Передбачено завезти на ярмарок промислових і продовольчих товарів на суму до 25 млн. карбованців. Зокрема, будуть представлені металеві вироби, готовий одяг, взуття, хутра, фарби, килими, музикальні інструменти, різні культтовари, продукти харчування.
Львівська міська паливна контора повідомляє, що наряди і ордери на всі види палива, видані установам, організаціям і населенню дійсні до 31 грудня 1940 р. З 1 січня 1941 р. зазначені документи вважаються анульованими. Організаціям, установам і населенню, що не одержали палива по виданих ордерах у 1940 р. на підставі довідок від складів міськпалива буде проведена заміна на ордери, на видачу палива в 1941 р. Обмін ордерів буде провадитися від 1 до 10 січня 1941 р.
Лижна база у Львові. Фізкультурники — бойовий резерв Червоної Армії. Кожен лижник-фізкультурник повинен бути готовий стати розвідником, бійцем Червоної Армії. Отже кожен фізкультурник, уся молодь повинна майстерно оволодіти лижами. В радянському Львові є всі можливості, щоб цей вид спорту широко культивувався серед трудящої молоді. Мальовничі околиці міста, гористі місцевості неначе спеціально створені для лижних змагань, все це до послуг широких мас фізкультурників. У Львові є 20 лижних баз і коло 2000 пар лиж. Майже всі крупні спортивні товариства, учбові заклади і організації мають свої лижні бази і необхідний інвентар. До наступних кросів ім. XXIII роковин Червоної Армії, зараз в спортивних організаціях ведеться велика підготовка.
Підготовка до кросу. У Львівському університеті ім. Івана Франка створюється 36 лижних чоловічих і жіночих команд. Заняття будуть провадитися два рази на тиждень. Всі лижники пройшли медогляд. Вже відбулися перші практичні заняття.
Перехід на лижах по маршруту Яворів — Рогізно зробили комсомольці Яворівської середньої школи. В переході брало участь 21 чоловік. Багато учнів придбали собі лижі і спортивні костюми.
Студенти Львівського технікуму радянської торгівлі жваво готуються до наступного кросу. Тут утворено кілька лижних груп. До кожної з них прикріплені інструктори — кращі лижники. Студенти часто проводять вільні години на лижах. Для більшого охоплення лижним спортом додатково придбано 60 пар лиж. 