Посмертна згадка. Михайло Яцків. — Німецька вистава у Кракові

Посмертна згадка. Михайло Яцків
Дня 24. серпня 1940 в Інституті Форлянінія помер на сухоти Михайло Яцків у 30-ому році життя. Походив з Олеська в Золочівщині. Вже змалечку припав усім серцем до скульптури. Учився у Львові в Промисловій Школі. І бідував. Діставшись до Малої Семинарії у Львові, виявив там свій небуденний талант і дальше вчився під рукою скульптора А. Коверка. При помочі наших львівських духовних кругів молодий мистець їде 1938 р. восени до Риму до Академії Мистецтва. І тут студіює під рукою одного з кращих професорів Дзанеллія. Яцків був одним із кращих молодих учеників Академії. Приходять часи близької війни — 1939 р. Грошей не вільно висилати. Він, скромний, мовчаливий, нічого нікому не каже, що голодує. Всетаки — земляки довідались. І так наші римські о. о. Василіяни-колєґіянти в першу чергу, а також й усі майже земляки стали йому помагати. За посередництвом земляків, заопікувався ним у 1939 р. восени проф. Уго Бані й виробив йому місце спершу в лікувальні Санто Спіріто, а потім у санаторії Форляніні — в Римі. Мимо всіх зусиль недуга нищила молодий, збідований орґанізм, поки юнак не заснув на віки. Серед усіх земляків і чужинців, що його знали, лишив по собі — цей люблений, чесний, характерний і реліґійний молодий мистець — щирий і правдивий жаль і смуток. Вічна йому память! Німецька вистава у Кракові
Як ми вже писали в ч. 87., у Кракові на Щепанській площі, у виставому будинку, відкрита вистава "Німецька діяльність в басейні Висли". Експонати цієї повчаючої вистави, яку зорґанізував з доручення Ґенерального Ґубернатора д-р Г. Курц, провідник культурного відділу в уряді народньої освіти й пропаґанди, розложені в шістьох великих салях. У першій салі є три великі карти нордійського й ґерманського розселення від 3.000 літ перед Христом до 300 літ після Христа. У вітринах є нахідки зі староґерманських гробів. Виставлено модель костела св. Андрея у Кракові з половини XI. ст. і біля нього памятки німецького будівництва.
В другій салі зліва є велика карта повставання міст на німецькому праві. Майже всі міста в басейні Висли основані на маґдебурському, нірнберському або любецькому праві. На другій стіні бачимо 20 світлин найважніших міст Ґенерального Ґубернаторства з їхніми характеристичними німецькими будівлями. По боках твори німецьких мистців, як нагробна плита краківського патриція, німця Бонера, першого міністра короля Жигмонта з коло 1500 р., картини й різьби.
У вітринах привілеї краківських цехів в німецькій мові.
Діяльність німецького лицарства і вояцтва представлена в третій салі. Численні німецькі замки боронили край перед татарською й турецькою навалою. Гарний модель замку в Пескенштайні (Пяскова Скала), 30 км. на полудне від Кракова, з початку 14 ст. Дальше представлено на світлинах німецьке cереднєвічне корчування лісів в Карпатах з 13. і 15. ст., модель німецького господарства знад Висли біля Варшави. Від 17. ст. появилася нова хвиля німецьких поселенців з долішньої Німеччини, т. зв. голєндрів, що поселилися над долішньою Вислою. Світлини потверджують німецький характер будівництва.
В четвертій салі зазначено три німецькі хвилі переселенців. Перша з 17—18 ст. поселилися між Вартою й Вислою, друга з 18—19. ст. поселилася в околицях Люблина й Холму, третя з 19. і 20 ст. на Волині.
Великий модель показує німецьке селянське господарство з Холмщини. У вітринах цікаві документи з 18. і 19. ст.
Йосифинським оселям в Галичині присвячена пята саля. При кінці 18 ст. австрійський цісар Йосиф II. поселив коло 300 німецьких малих сіл в цілій Галичині, які мали бути зразком для місцевого українського й польського селянства. Модель з Новосандеччини доповнює картину йосифинського переселення.
В останній шестій великій салі представлено діяльність німецьких архітектів, будівничих, інжинірів, техніків, промисловців і ремісників, що працювали в останніх двох століттях в басейні Висли. У вітринах бачимо німецькі часописи, що виходили у Варшаві, афіші німецького театру, що постійно грав у Варшаві в 1790 роках і ін.
У другій частині салі бачимо світлини німецьких військ в басейні Висли в роках 1914-18, фраґменти з німецького походу в 1939 р., вкінці картини німецької діяльности в басейні Висли, що триває вже цілий рік.
Вистава добре продумана й вміло зорґанізована, дає добрий перегляд німецької діяльности в басейні Висли. Вона потриває до 20. вересня. 