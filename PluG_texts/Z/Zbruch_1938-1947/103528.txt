Виступ Берута на сесії Крайової Ради Народової.

ВАРШАВА, 1 січня. (ТАРС). Варшавське радіо передає, що на сесії Крайової Ради Народової виступив президент Б. Берут, який, звертаючись до депутатів, нагадав, що "вперше Крайова Рада Народова зібралася два роки тому новорічної ночі. Тепер, після шести років війни та окупації, ми можемо знову радісно зустрічати новий рік в умовах миру, свободи і незалежності".   Спинившись на допомозі, одержаній польським народом від Радянського Союзу, президент Берут сказав про почуття вдячності Польщі до Радянського Союзу і продовжував:   Польський народ хоче ще більше зміцнити дружбу і тісне співробітництво з нашим великим сусідом — СРСР та встановити найбільш дружні відносини з великими західними державами — з Англією, США, Францією та іншими демократичними країнами, бо в співробітництві і єдності ми бачимо найкращий шлях відновлення культури і добробуту народу.   Ми повинні, сказав далі президент Берут, добре замислитися над усім тим, що відбувається в нашій країні, над усіма соціально-економічними змінами. Ми вступили в період корінних соціальних і політичних реформ. Німецькі загарбники повністю зруйнували довоєнний державний апарат і встановили свій окупаційний, мілітаристський і терористичний режим. На руїнах цих режимів нам довелося встановити новий лад демократичної польської держави. Польський народ в силу війни і територіальних змін дістав можливість і перетворити свою країну з багатонаціональної на однонаціональну. Земельна реформа в нашій країні почала проводитися відразу ж після здобуття незалежності: Крайова Рада Народова прийняла рішення про націоналізацію великої і середньої промисловості, транспорту, банків та електростанцій. Таким чином, народне господарство справді переходить у руки всього суспільства.   Відомо, що деякі групи, прихильники емігрантського уряду, зауважив Берут, намагалися переконати нас у тому, що в Польщі необхідно відродити довоєнні соціально економічні відносини. Це привело б неминуче до громадянської війни.   Зміни, які сталися в нашій країні, відбулися в результаті банкротства старого реакційного режиму, який привів наш народ до вересневої катастрофи. Польща, відроджена після війни та німецької окупації, не могла попасти під керівництво старих партій і старих вождів, які нічого не розуміють у суті всіх величезних соціально-економічних змін. Вони неспроможні належним чином осмислити ті величезні зруйнування та шкоду, що їх заподіяли нашій країні гітлерівські загарбники. Польська реакція повністю відірвалася від нашої дійсності. Створення Крайової Ради Народової та прихід до керівництва державою нових людей, стали історичною необхідністю нашого внутрішнього життя і міжнародного становища. Підсумовуючи дворічний досвід, ми можемо сміливо заявити, що Крайова Рада Народова склала іспит і виявилася на висоті своїх завдань.   Сьогодні, в другі роковини існування Крайової Ради Народової, заявив далі Берут, ми можемо констатувати, що наша програма здобула цілковиту перемогу. Ця перемога здобута не тому, що ми зробили якісь чудеса або ж застосували насильство. Крайова Рада Народова перемогла тому, що з самого початку свого існування вона боронила ті інтереси не однієї верстви населення, а інтереси всього народу. Крайова Рада Народова закликала народ до боротьби за своє визволення від неволі німецьких окупантів і здобула цілковиту перемогу. Тепер нам лишилося виконати другу частину нашої програми — дати можливість польському народові швидко відбудувати країну, зміцнити незалежний і демократичний лад, забезпечити народові добробут та можливість культурного розвитку. Ми можемо досягти цього тільки при тій умові, якщо дамо рішучу відсіч усім вилазкам реакції і якщо зуміємо згуртувати народ.   Крайова Рада Народова, сказав наприкінці Берут, вказала волоському народові правильний шлях до визволення і до згуртування творчих сил, до мирного будівництва відродженої Польської республіки. Ми повинні дати обіцянку, що в новому році ми ще дружніше і солідарніше підемо шляхом до досягнення щастя, до зміцнення загального миру і добробуту нашої вітчизни.   Вільна Україна 