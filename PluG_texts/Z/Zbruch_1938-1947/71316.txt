◦ ◦ ◦ ◦

Українські радіопередачі. Сьогодні, в середу, 30 вересня, в часі від год. 10.30 до 11-ої ранку Львівська Радіовисильня передає концерт п. н. "Жнива в українській народній пісні". Виконавці: вітальний октет Євгена Козака та Олександр Грицик (баритон). — Завтра, в четвер, 1 жовтня, в тому самому часі — концерт творів Лисенка, Степового та Стеценка у виконанні проф. Одарки Бандрівської (сопран), Марії Роговської (фортепіян) і Юрія Лаврівького (баритон).
Спеціяльний курс. Об'єднання Праці Українських Ремісників при Українськім Комітеті на Львів—місто, вул. Вірменська ч. 25, повідомляє, що для ремісників, які вже ведуть власні верстати або стараються про дозвіл на ведення, а які хотіли б поглибити своє знання у ділянці ремесла, відчиняється спеціяльний курс.
Конкурс п'єс І. Н. Т. На конкурс п'єс аматорських театрів до інституту Народної Творчости Відділу Культурної Праці УЦК вплинула більша кількість творів. Праці над оцінкою цих творів й над приділенням премій ведуться. Вислід конкурсу буде своєчасно оголошений в пресі.
Проба "Сурми". Проби зразкового чоловічого хору ІНТ "Сурма" зачинаються в четвер, 1 жовтня. Всі співаки являться точно в год. 18.45 в залі проб ІНТ (Францішканська ч. 7).
Концерт творів Н. Нижанківського. Спілка Праці Українських Музик улаштовує в неділю, 4 жовтня ц. р. в 17.30 год. (точно) в залі Українського Літературно-мистецького Клюбу, при вул. 29-го Червня (раніш 3-го Травня) ч. 10, концерт, присвячений творчості композитора Д-ра Нестора Нижанківського. У програму концерту входять пісні, фортепіанні й камерні твори композитора у виконанні п. Марії Сабат-Свірської, Романа Савицького, Романа Криштальського, Петра Пшенички та Євгенії Курилович-Чапельської. Вступне слово прочитає д-р Василь Барвінський. Після третього дзвінка вхід на залю буде безумовно заборонений.
Доповідь. Старанням Світлиці співробітників Відділу Культурної Праці в УЦК (Літературно-мистецький Клюб), відбудеться в суботу, 3-го жовтня ц. р. у власній залі при вул. 29-го Червня ч. 10 (раніш 3-го Травня) доповідь о. д-ра Г. Костельника на тему: "Парапсихологічні явища. Їх дійсність і система". Початок точно в 6-ій год. веч. 