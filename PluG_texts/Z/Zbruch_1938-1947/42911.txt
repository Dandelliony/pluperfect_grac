◦ ◦ ◦ ◦ ◦ ◦ ◦

Американські повідомлення
НЬЮ-ЙОРК, 20. (ТАРС). Агентство Ассошіейтед Пресс передає, що в ніч на 20 жовтня перші чотири нальоти на Лондон були такими ж запеклими, як і нальоти 15 жовтня, які вважаються найсильнішими. Німецькі бомбардувальники появлялись над центральною і південно-східною частиною Англії, скидаючи силу фугасних і запальних бомб.
Артилерійська канонада в районі Па-Де-Кале
ЛОНДОН, 20. (ТАРС). Як повідомляє агентство Рейтер, англійські далекобійні батареї в Дуврі відкрили сьогодні коло полудня запеклий вогонь по французькому березі. Незабаром німецькі гармати, що знаходяться на французькому побережжі відкрили у відповідь вогонь, а німецька авіація намагалась вияснити місце розташування англійських батарей. Німецькі літаки були обстріляні вогнем зенітних батарей.
Агентство Юнайтед Пресс повідомляє, що наліт на Лондон в ніч на 20 жовтня був одним з найсильніших, але після полуночі настало деяке затишшя. Над Лондоном стали появлятися поодинокі літаки замість великих з'єднань. Бомбардуванням пошкоджені сховища від бомб і жилі будинки. По числу жертв цей наліт є одним з найжорстокіших. Дві бомби впали на ресторани в Лондоні, де є багато вбитих. Виникло багато пожеж.
Англійці розкидають листівки над Парижем
НЬЮ-ЙОРК, 20. (ТАРС). Як передає кореспондент агентства Юнайтед Пресс у Віші, з Парижа одержані відомості про те, що англійські літаки скинули там листівки, в яких міститься попередження про майбутні повітряні бомбардування Парижа в найближчі два тижні. Листівки пропонують парижанам запастись продовольством в сховищах на три дні.
Втрати німецької і англійської авіації за останній тиждень
ЛОНДОН, 20. (ТАРС). Як повідомляє агентство Рейтер, за останній тиждень, що закінчився 19 жовтня, загальні втрати німецької авіації в повітряних боях над Англією становлять 32 літаки. В це число не входять не підтверджені втрати німецької авіації, а також ті німецькі літаки, які дістали пошкодження. За цей тиждень англійська авіація втратила 20 винищувачів. 9 англійських льотчиків загинули.
Розстріл Компаніса
НЬЮ-ЙОРК, 20. (ТАРС). За повідомленням мадрідського кореспондента агентства Юнайтед Пресс, іспанське телеграфне агентство підтверджує повідомлення про те, що колишній президент Каталонії Компаніс розстріляний в Іспанії.
Бомбардування американських нафтопромислів італьянськими літаками
НЬЮ-ЙОРК, 21. (ТАРС). Агентство Юнайтед Пресс передає, що 19 жовтня італьянські літаки бомбардували належні США нафтові промисли і нафтоперегінні заводи на острові Бахрейн і в Саудовській Аравії. Шкода незначна. Ніхто з американців не потерпів.
Президент Фінляндії ратифікував радянсько-фінляндський договір про демілітаризацію Аландських островів
ХЕЛЬСІНКІ, 20. (ТАРС) Фінляндське телеграфне агентство повідомляє, що "прем'єр-міністр Фінляндії Рюті, який виконує тимчасово обов'язки президента, ратифікував учора договір між Фінляндією і Радянським Союзом про демілітаризацію Аландських островів".
Забастовка робітників-електриків у Мексіці
НЬЮ-ЙОРК, 20. (ТАРС). За повідомленням агентства Ассошіейтед Пресс з Монтерей (промисловий район на півночі Мексіки), там третій день відбувається забастовка робітників на електростанції, яка належить канадському підприємцеві. В зв'язку з забастовкою багато підприємств змушені були припинити роботу. Не працюють 20 тис. робітників цих підприємств. Бастуючі робітники вимагають збільшення зарплати. 