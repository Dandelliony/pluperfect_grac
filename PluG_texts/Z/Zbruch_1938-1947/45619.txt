Колірові лялечки

(Від власного кореспондента)
Відень, в грудні 1940.
Коли я з товаришем вийшов сьогодні вранці на вулицю Відня, перше, що почуло вухо (живемо в тихому кварталі й гомону авт та червоних, до львівських подібних, трамваїв, сюди не чути) — це був звук пушки, в якій калатали мідяки.
— Ого, — каже мій приятель. — Витягай, брат, калитку.
На найближчому розі ми вже знали точніше, два 10—12-літні юнаки підійшли до нас з червоною пушкою й картоном, що аж рябіє колірами.
— Маленький дар на "Вінтергільфе" прошу!..
Ми стояли хвилину над картоном, на якому рябіло. Вирішитись було важко, бо це була яка сотка прегарних, точених у дереві лялечок, величини 3—4 цм., з ворушкими маціцькими рученятами на шовковій нитці. Малий збірач помагав нам вийти з нерішучости.
— Може ця тиролечка? Може лицар? Король? Муринчик?
Мій товариш вчіпив собі зеленого паяца, я жовтого арлєкіна. Було справді весело, коли ця лялечка теліпалась на кляпі і ще веселіше було дивитись на інших прохожих, що їм на плащах коливалися білі лещетарі, вояки, дідусі, янголики, дівчатка в народніх одягах. Деякі мали на ґузикові цілі вязки цих лялечок; на одному з чергових рогів вулиць бачив я, як старшина вибирав і складав на долоню цілу їх серію; на візку, що його пхала якась молода мати, гойдалося над дитинкою пять найрябіших "постатей". А карнявки дзвонили, стукали. Збирали хлопці в чорних одностроях і дівчатка в бронзових блюзочках, "Гітлєр-Юґенд" і "Бунд дер Дойчен Медель". Але під клюбом журналістів стояв старий, з довгою сивою бородою, дідусь. Може заступав сина? Дівчатка ж, славні віденські дівчатка, мали такий усміх, що я силоміць здержував у руці худощаву калитку, а товариш дозволив ще тричі спокусити себе на щораз іншу лялечку.
14. і 15. грудня були призначені на збірку цьогорічної Зимової Допомоги. Велитенське діло цього ВГВ, що мав за собою світлу історію й узяло свій почин з національної солідарности, не припинилося й цього року. Навпаки, воєнні недостачі ставлять до нього ще вищі вимоги й недаром Фірер сказав, що ця збірка — доказ національної спільноти. Дотеперішні збірки (наскільки їх собі пригадую, їх було ц. р. уже чотири) давали імпозантні висліди, кожна чергова перевищувала попередню. Бо німці знають, німці розуміють, що таке "ґемайншафт": хто німець — не сміє бути голоден, не сміє мерзнути й бути без опіки. І я був свідком, як кілька годин пізніше на вулиці трудно було вже знайти прохожого, що йшов би без колірової лялечки на кляпі — справжньої відзнаки його національної солідарности.
На цей раз не хочу робити порівнянь з подібною в нас акцією. Просто — нема настрою робити невеселі підсумки й висновки. Хочемо лиш звернути увагу на одну дрібницю. Безперечно: й давати гроші й вимагати грошей постійно — що найменш ніяково. Але німці знайшли спосіб і цей "ніяковий" тон злагіднити, розяснити. Кожний раз збірка відбувається під іншим знаком і кожний раз той, хто дає, дістає щось цікавій за свою лепту. До сповненого обовязку доходить приємність. Цього року, наприклад, ВГВ причіпав у першій збірці пяти різних маціньких, ілюстрованих книжечок "Боротьба Фірера на Сході", що разом складаються на цілість істерії походу в Польщу. Потім, у другій збірці, прийшли ліліпутні моделі боєвих машин: літака, панцирника, танка, стежного човна і т. д. Потім — колекцію творило 8 зразків староґерманських боєвих сокир. У передостанній збірці причіпали мініятурні зразки різного боєвого стрілива (бомби, торпеди, міни, кулі, ручний гранат і ін.), а в оцій, про яку пишу, колірові, точені з дерева, лялечки.
Признаюся: і я і мої товариші — ми завжди хотіли мати колєкцію з кожної збірки. Це було гарне і цікаве. В кожній людині є щось зі збірача цікавих річей. Те саме бачив я й у німців. Дехто таки дослівно дерся, щоб мати усі відзначки, що входили в програму збірки. Це збільшує датки, бо хто дає менше 20 фен., відзначки не дістав. З другого боку виріб оцих соток і тисячів маленьких лялечок — чи він не дав праці соткам людей, не дав їм заробітку?
Конкретна пропозиція: і в нас можна б теж зацікавити так публику збіркою. Хоч би — видрукувавши колекцію рідних ґербів чи зробивши мініятурні зразки історичних відзнак і шапок. А мацінька вишивка? І взагалі поле для винахідливости велике. Напевне був би успіх.
Анатоль Курдидик. 