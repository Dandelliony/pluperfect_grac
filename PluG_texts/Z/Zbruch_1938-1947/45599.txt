◦ ◦ ◦ ◦ ◦ ◦ ◦

Промова президента Фінляндії Рюті
ХЕЛЬСІНКІ, 22. (ТАРС). Вчора Рюті виголосив промову перед сеймом, в якій запевнив, що, перебуваючи на посту президента, щиро і віддано додержуватиме законів державної конституції.
Вказавши, що найважливішим завданням є збереження незалежності країни і що в цілях гарантування безпеки Фінляндії необхідно зміцнювати її оборону, Рюті заявив: ми хочемо і маємо потребу в збереженні спокою нашого життя, щоб мати можливість якомога швидше і успішніше відбудувати руїни, заподіяні війною. Почата відбудівна робота повинна бути закінчена. Виробництво, особливо виробництво харчових продуктів, слід розширити, щоб існування нашого народу було забезпечене і необхідні життєві умови були б цілком достатніми.
Фінський народ прагне підтримувати і розвивати добрі і щирі відносини з усіма близькими і віддаленими народами. Особливо йому хочеться встановити дружні і добросусідські відносини з СРСР і розвинути їх на грунті договореності і взаємного довір'я. Таким же чином він хоче і далі зміцнювати і поглиблювати дружні відносини з Німеччиною, з якою у нього є історичні, економічні і культурні точки стикання. Його дружне ставлення до Швеції грунтується на вікових взаємних традиціях, на однаковому розумінні справедливості і на бажанні зберегти нейтралітет.
Французська газета про життя в Парижі
В газеті "Тан", яка видається зараз у Ліоні, опублікована стаття під заголовком "Життя в Парижі". В статті насамперед підкреслюється серйозність проблеми безробіття в Парижі. Мер одинадцятої округи Парижа (всього в Парижі 20 округ) заявив, що в самій тільки цій окрузі зареєстровано 22.000 безробітних і що ця кількість швидко збільшується і незабаром становитиме 30.000. Мер підкреслює цілковиту безвихідність становища безробітних через відсутність роботи.
Далі в статті говориться про труднощі постачання. Газета вимагає встановлення єдиних цін не тільки в Парижі, а й у всій країні.
При існуючому становищі торгівці худобою, наприклад, вважають за краще відправляти худобу для продажу не в Париж, а в інші міста, де їм платять за неї набагато дорожче. В Парижі майже немає м'яса і м'ясних виробів. Біля дверей магазинів вистроюються нескінченні черги домашніх господарок, що чекають видачі скромних пайків.
Газета зазначає, що в Парижі існує так званий "чорний ринок", де крадькома продають продукти.
Труднощі постачання збільшуються ще браком палива. "Чи не є глумом, — запитує газета, — видача 50 кілограмів вугілля за місяць на сім'ю?".
Наліт німецької авіації на Манчестер
ЛОНДОН, 23. (ТАРС). Агентство Рейтер передає, що в ніч на 23 грудня Манчестер був підданий надзвичайно запеклому і дуже тривалому повітряному бомбардуванню. Хмари диму стелилися над містом ще сьогодні вранці. Деякі з пожеж, що спалахнули, було видно за кілька миль від міста. Значно пошкоджені будинки і торгові підприємства. Багато вбитих і поранених.
Евакуація полонених італьянців
ЛОНДОН. 23. (ТАРС). Офіціально повідомляється, що 35.949 полонених італьянців, включаючи 1.704 офіцери, евакуйовані з району Сіді-Баррані. В прифронтових таборах ще кілька тисяч полонених чекають евакуації.
До зайняття греками Хімари
НЬЮ-ЙОРК, 23. (ТАРС). За повідомленням агентства Ассотіейтед Пресс, греки при захопленні Хімари взяли в полон 30 італьянських офіцерів, 800 солдатів і багато озброєння. Грецька моторизована колона переслідує італьянців, які відступають до Валони.
Кампанія громадянської непокори в Індії
КАБУЛ, 23. (ТАРС). За повідомленням газети "Бомбей Кронікл", у Нагпурі складений список 1.900 сатьяграхістів (учасників кампанії громадянської непокори), з яких 250 затверджені Ганді. В Патні складений другий список сатьяграхістів у складі 500 чоловік. За повідомленням цієї ж газети, в найближчі дні починається проведення кампанії громадянської непокори в північно-західній прикордонній провінції. Місцева організація конгресу склала список 20 сатьяграхістів, серед яких значиться колишній прем'єр-міністр цієї провінції Хан Сахіб.
За повідомленням "Бомбей Кронікл", голова індійського національного конгресу Калам Азад, торкаючись плану дальшого проведення кампанії громадянської непокори, заявив на мітингу в Аллахабаді, що зараз у кампанії беруть участь тільки видні діячі конгресу. Наступний етап кампанії полягає в тому, щоб залучити до участі в ній рядових членів конгресу. 