На грані чотирьох світів

(Репортаж)
Хотілося б мати з собою короткометражеву фільму та цілий час тієї цікавої подорожі робити світлини оцих чудових гір, лісів та не менше цікавих стрічних людей, що їх подибую в дорозі.
Маленький паровозик гірської вузькоторівки пчихає, кашляє, і час від часу, якби хотів показати свою велику місію у тій гірській країні, чванькувато та переразливо свище, аж луна йде по дебрах.
За нами кілька хат Лупкова, у боці Смільник, а далі й кінця не видно гнучкій гадюці залізниці. Сонце і сліпуча скатерка снігу так якось гармонізують з тими стінами чорних лісів і криштальними потоками. Це ні зима, ні провесна. Де-не-де вже вилазять купіни, тут і там засіріла земля. Бракувало б жайворонка та якогось бузька.
На дворі якось тихо, лиш у нас, у ваґоні розкрутила губку якась молода ґаздиня та щебече до сусіда, що має канадійські, кремові міцні штани та грубезний светер, як з розмови виходить, ще з Америки.
"То ка-ете, що хижю ставете, а?, та то поїхати б до Тарнова по черепя та замовити зо дві тисячі..."
Ті кінцеві слова виходять у неї так чистісінько, з таким мяким ес. На рукаві у неї вузенька і дрібна вишивка. Питаю, чому так вузько вишивають рукави. "Ба, сміялися б у церковці, якби побачили інакше вишиття", відповідає. Цікаве і питоме це тут. Інакше затратилася б ноша їх. В цей спосіб зберігають.
Ідуть із нами німці з Цольґреншуцу, але вони мовчазні. Може думають про свою рідню, або про високі Альпи?... Решта, це самі лемки. Які там лемки?.. Я б радше зачислив їх до бойків. Вони і гуньку таку ж мають, і діялєктом не відбігли від них, і поведінка така ж сама. Бог його знає врешті, яку б то маркантну різницю повести тут між ними. Усе своє, рідне. От, хочби отой типічний сваток, що сидить проти мене. У нього такий стрепіхатий, довгий вус, насуплені брови, і пооране, як свята землиця лице, зовсім як у мого небіжчика діда. От он-та широкобедра синьоока, з пацьорками й мальованкою "Навзикая", от оцей зі жвавими очима і затиснений устами парень. Чи одного такого стрінеш на Гуцулії, Поділі, чи широких наших степах...
Доїздимо до Волі Мігової. Те гірське, колись затуркане село, живе сьогодні іншим, змістовішим духовим життям. Тут молодий пан отець, старий бурсак вкупі з "глибоким фільософом"-учителем орють давно забутий переліг. Той-же вдумливий, проте енерґійний, ідейний учитель їде сьогодні з рефератом до далекої граничної Солинки на Шевченківське свято. Вказуючи рукою на південь, пояснює мені: "Тут сходяться три світи". За віконцем пробігають розкішні ліси та маленькі гранчасті камінні стовпці з перекресленим "Ч. С.". "Недавно тому — оповідав вусатий ґазда — женився мадярський граничник. Запросив німців та словаків, погуляли на весіллі, випили за щастя молодого подружжя та й пішли в свояси. Один у свій бік, другий у свій, от тудою "вірьхом дурьх". Не знаю, чи цей ґазда так бував колись на "таліянцькім фронті".
Ось затермосився наш "комбайн" і пристанув. Питаю, чи то стація, чи може машиніст мусить вийти з потребою? "Ей, ні. То таки стація, — інформують мене, — глядіть направо та читайте!"
Еге, справді є. На велитенській купі дров таблиця, з латинськими буквами "Солінка". Люди висідають. Пішов і мій друг, Грицько-фільософ з рефератом під пахою і паличкою, щоб пси не покусали. Не дала йому доля багато грошей, ні золота. Зате в його душа золота й сильна віра. Скільки таких безіменних пчілок, чи плугаторів, верстав шлях прийдешнього і скільки ще трутнів усяких...
Пішов із "сонцем у кишені..."
Круто попри скелі та старезні ліси вїздимо до кінцевої стації Тісна. Тут уже знаходжу і свойого залізничого службовика на керувальнім пості. Щасти Боже, думаю, коби таких якнайбільше, а то й машину не було б ким відправити... От іще додаймо до того шоферів, інженерів, летунів і т. д.
Понад дебру, а далі наче б цісарскою дорогою ми вже у Тісній.
Цікаве село. Є сходини. На сходинах старі й молоді, але більше старих. Вони частіше приходять на всілякі імпрези. Небувале давніше по ваших селах. Цікаво говорить місцевий лікар д-р Кліш. Приходить баба з якоїсь Клюткариці, чи з іншого присілка, та й каже, що мусить "скаржити свою сусідку, бо та вмивається милом..." Друга має рахітичну дитину, що ніколи й не коштує вітамін, ні городовини і каже, що її "підвіяло, чи хтось наврочив..."
У відповідь їм цінні завваги й поради лікаря-прелєґента, а опісля читання Тарасової "Наймички". Авдитодія захоплена, чути гучні короткі оплески.
Тамтої неділі була тут вистава, що в ній пописувались місцеві. Були успіхи і всі вийшли з неї задоволені. Є тут і дві школи: господарська і звичайна одноклясівка. Але є тут і польська школа, хоча шляхти загродової вже давно немає. Це бувший керовнік Т. С. Л. орґанізував її приватно. Жидів нема. У бувшому жидівському дворі є станиця нашої жандармерії. А село гарне. Наділила її красою природа. Та не дала долі. Не знати, чи долі, чи розуму...
У ресторані нашого таки землячка відносно дешеві і смачні обіди. Навіть риж заблукався. От уліті урядити б тут якийсь пансіон, зробити рекляму, а направду всякі мистці та розхитані нервово мали б справжнє "дольче фарнієнте".
На чорному небі, понад старезними мовчазними лісами, блідніють зорі. Заповідається соняшний день, — вертаючись думаю під ритмічний стукіт коліс. Небаром стають сніги, зазеленіє і весна прийде. Весна красна, весна радісних сподівань.
Тісна у березні.
А. Юрко. 