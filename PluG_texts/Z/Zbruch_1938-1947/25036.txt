"Червона Калина" не може припинити своєї діяльности.

Гарний приклад Яворівщини.
Можна було побоюватися, що заклик підтримати Видавництво "Червона Калина" у його скрутному положенні, який появився недавно в українській пресі, прогомонить безслідно, бо він випав на вакаційні місяці, коли люди здебільше повиїздили та не цікавляться справами загального характеру. Це могло статися тимбільше, що загальна політична атмосфера дуже відтягає увагу від місцевих культурних справ. Та все-ж лист, що його "Червона Калина" дістала з Яворова, свідчить про те, як дуже вразила серце нашого громадянства вістка про клопітливе положення "Червоної Калини".
"В залученні пересилаємо — пишуть з Яворова — 100 зол. на закупно книжок, які замовимо по одержанні катальоґу. Одночасно пересилаємо зол. 235 на рахунок вписового й уділів таких кооператив: Союз Кооператив у Яворові зол. 45 (зол. 5 вписового і зол. 40 уділ.), Українбанк "Народній Дім" у Яворові зол. 45. Задаткове Товариство у Яворові зол. 45, Районова Молочарня у Молошковичах зол. 45, Районова Молочарня в Яворові доплата уділу зол. 15 і другий уділ зол. 40".
Чи може бути кращий приклад для того, як треба вести акцію для підтримки "Червоної Калини"? Цей приклад напевно пригадає всім членам "Червоної Калини", які своїми дотеперішніми уділами дали змогу розбудувати Видавництво (уділи майже 2.000 членів були основою Видавничого фонду) та видати таку масу цікавих і вартісних книжок, що тепер треба ті уділи доповнити, щоб дати "Червоній Калині" змогу перетривати скрутний час. Управа "Червоної Калини" розсилає саме всім своїм Членам пригадки про доповнення уділу. Треба сподіватися, що ці пригадки не залишаться без відгомону.
Гарний приклад Яворівщини нагадає теж усім нашим громадянам, що ще досі не є членами "Червоної Калини", що треба конче стати членом того потрібного Видавництва і дати йому змогу вести далі видавничу діяльність.
Наприкінці згаданого письма яворівці пишуть: "Одночасно прохаємо переслати нам виказ членів Хв. Кооперативи у яворівському повіті із зазначенням висоти сплаченого уділу і виказ довжників із зазначенням висоти їх довгу. Будемо старатися стягнути дещо на доплату уділів та на сплату довгу і Вам переслати".
Це доказ, як справді щиро Яворівщина поставилася до справи рятування одного з наших найкращих видавництв. Це й запорука успіху акції. Але й там, де ніхто не знайдеться такий, що взяв би на себе обозязок стягнути доповнення уділів чи довги, самі члени й довжники — віримо в це — вже в найближчому часі повирівнюють свої зобовязання, йдучи за гаслом, що "Червона Калина" не може і не сміє припинити своєї видавничої діяльности. 