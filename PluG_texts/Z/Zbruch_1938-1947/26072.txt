◦ ◦ ◦ ◦ ◦ ◦ ◦ ◦ ◦ ◦

Рібентроп у Москві.
МОСКВА, 23. 8. ПАТ. Мін. Рібентроп прилетів сьогодні в год. 13. на центральне летовище в Москві. Разом із міністром Рібентропом прибули 32 особи, серед них находяться: держ. підсекретар Ґавс, шеф кабінету Шміт, шеф протоколу та аґенти Ґестапо з особистої охорони Рібентропа.
На летовищі привитали мін. Рібентропа зі совітського боку: шеф протоколу Барков, віце-міністр закордонних справ Патьомкін, шеф европейського відділу в комісаріяті закордонних справ Александров і т. д. та цілий персонал німецької амбасади в Москві з амбасадором Шулєнбурґом на чолі. Двірець летовища був прикрашений із зовнішнього боку, від вулиці двома совітськими прапорами та по боках чотирома німецькими прапорами зі свастикою. Почесної сотні совітська влада не вислала. Не було теж орхестри, яка відограла би державні гимни.
Мін. Рібентроп відїхав із летовища панцирним паккардом премієра Молотова під опікою особистої охорони Молотова. Авто було прикрашене німецьким прапором зі свастикою. Це перший випадок, що свастика появилася на вулицях Москви. Рібентроп задержався в будинку б. австрійського посольства. Ніяких візит він не буде складати. Як довго німецький міністр залишиться в Москві, невідомо.
Конференція мін. Рібентропа з премієром Молотовом тривала поверх три години. Амбасадор Шуленбурґ видав на честь мін. Рібентропа обід, в якому взяли участь члени амбасади, німецькі журналісти та члени німецької делєґації на сільсько-господарську виставу в Москві. З посторонніх осіб був на обіді італійський амбасадор Россо. З японської амбасади нікого не прошено.
Сьогоднішня преса не помістила ніяких коментарів у справі пакту неаґресії, що його має заключити Німеччина й Совіти. 