Струснулись підвалини Европи

Краків, 30 серпня 1940.
20 літ Европа була сповита мрякою непевности, невдоволення, неспокою та вижидання змін. 20 літ змагались в Европі дві течії, з яких одна — та, що конвульсійно намагалася зберегти ненарушний післяверсайський стан — щораз більше заломлювалася і вкінці програла і друга — та, що хотіла створити новий лад — щораз більше наступала і перемагала. 20 літ вживали публіцисти літературної метафори на характеристику політичної ситуації: "Европа сидить на бочці пороху". 20 літ молотили дипльомати забріхані фрази про мир та одночасно заповнювали арсенали новою зброєю. Аж 1-го вересня 1939 року загуділи над Европою громи, що розрідили наелєктризовану атмосферу. Вилетіла у воздух бочка пороху та перехитнула коміть головою версайський лад. Замовкли дипльомати і забрали голос полководці та вояки. Замість говорених слів і писаних нот почав світ слухати гуку розривних бомб та тріскоту скорострілів. Струснулись підвалини Европи та першим ділом похоронили під своїм румовищем — Польщу.
Від 1796 року по 1918 рік леліяли польські патріоти мрію про відродження своєї політичної самостійности. Коли ж усміхнулася їм доля — забажали вже не тільки власної волі, але й чужої неволі. І вганяючись за міражем великодержавницької потуги, злегковажили собі все те, що творить справжню міць і силу держави: виховання нації у здоровій політичній думці, свідомість власних можливостей та чужих сил, пошану не тільки до себе самого, але й інших народів, без яких не можна жити у великій спільноті міжнаціональних інтересів. Розбудувавши всі назверхні познаки великої держави — забули політики та духові провідники польського народу, що вивіски й однострої, бюрократичний апарат, військо і поліція, власна валюта і власний дипльоматичний корпус, ба навіть ціла низка міжнародніх договорів — що все це ще не становить сили держави та не свідчить про її тривкість. Збудована на насильстві версайського договору та на кривді підбитих народів — з насильства і кривди старалася Польща черпати свою силу, всі хиби і провини свого правління та вбогість своєї політичної думки покриваючи поверховним блеском парад, облудною фразою та побризкуванням зброї. 20 літ тривала та небезпечна іграшка з вогнем, яку всі бачили та якої небезпеку всі розуміли — крім самих Поляків. І коли саме за ту їхню самозакоханість, безкритицизм, за те їхнє засліплення інші народи предсказували їм їхню загибіль — вони, польські патріоти, обурювались до краю, пятнуючи всі перестороги, як ворожий і злобний наклеп. Обурювалися поляки на німців і в своїй самопевності нічого не робили, щоб із безупинних імпровізацій вийти на шлях плянової політики устроєвої, внутрішньої, закордонної, меншиневої, пресової, виховної. І так довго побрязкували зброєю, так довго тривали у свому націоналістичному та державницькому максималізмі, у своїй безкомпромісовості, непримирності, у свому завзятті втримувати все те, що дістали завдяки версайській системі та чого втримати не мали ні сили ні змоги, аж поки 1-го вересня 1939 року згинули самогубною смертю.
Від 1340-го року перебувала Східня Галичина під польським пануванням. Спершу у самостійній Польщі, потім в австро-угорській монархії, в якої імені правили в Галичині поляки, як самовладні володарі. Великий український зрив до волі у 1918 році вдарили поляки у морі крови, вживши для цього всіх можливих засобів: і збройної сили сформованої у Франції з виразним застереженням, що вона може бути вжита тільки для боротьби з іншим противником, і підступних переговорів і фальшивих обіцянок і брехливих звітів. Потім зломили і всі свої приречення і повели режім "на зніщенє Русі" — стосуючи старі, анахронічні рецепти з минулих століть. Український нарід боровся лєґальними і нелєґальними засобами. Зазнавши програної на всіх фронтах — кидався як риба об лід, шукаючи спасення у різних політичних концепціях. Але політичне теоретизування не перешкодило українцям творити що-раз нові культурно-господарські цінности, піднімаючи нарід на щораз вищий щабель свідомости своєї вартости та своїх політичних цілей. 20 літ тривала ця вперта боротьба за екзистенцію, за рідну землю, за мову, за душу, аж поки у вересні 1939 року — не стало Польщі...
Рік тому були ми свідками історичного видовища, величного у своїй похмурій траґедії: як валилась одна держава та як її упадок тягнув за собою і чергові події, що разом належали до проявів великого европейського землетрусу. Ще не скінчили труситись підвалини Европи. Ще не скінчився великий змаг за нове обличчя Европи. Ще тільки в загальних обрисах видніє те нове його будуче обличчя. Було вже досі за той перший рік війни чимало несподіванок і напевне буде їх ще немало, поки війна скінчиться.Теперішня війна є невмолимим вальцем, який втолочує в землю все те, що було, щоб дати місце чомусь зовсім іншому. З отих несподіванок та зпід отого вальця повстане нова ера і для нас. Для величезної більшости українських земель прийшла соборність. Для західніх окраїн — приязна нам німецька влада. І ми пережили різні несподіванки, хоч упадку Польщі сподівалися та його передсказували. Будуччини передсказувати не можемо, але знаємо одно: воріття до старого вже нема! 