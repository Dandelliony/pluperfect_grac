◦ ◦ ◦ ◦ ◦

Припинення переговорів між Японією і Голландською Індією
ТОКІО, 18. (ТАРС). Як передає агентство Домей Пусін, учора відбулася зустріч голови японської делегації в Батавії Іосідзава з властями Голландської Індії. Іосідзава роз'яснив характер інструкцій, одержаних ним від японського уряду, і пред'явив властям Голландської Індії остаточні вимоги Японії. Він зазначив, що, зважаючи на відмовлення Голландської Індії задовольнити японські вимоги, продовження переговорів є безглуздим.
Учора ввечері Іосідзава повідомив губернатора Голландської Індії, що японська торгова делегація виїде з Батавії 29 червня.
Після зустрічі Іосідзава з генерал-губернатором Голландської Індії Стахувер 17 червня, від імені обох делегацій було опубліковане спільне комюніке, в якому вказується, що переговори припинені.
Заява міністра постачання Ейре
ЛОНДОН, 18. (ТАРС). Як передає агентство Рейтер, міністр постачання Ейре Лемасс заявив учора в парламенті, що Ейре відчуває гостру недостачу продуктів харчування і кормів для худоби. Проте, сказав він, постачання борошном і хлібом провадитиметься нормально до нового врожаю. Лемасс додав, що після збирання нового врожаю, можливо, доведеться використати, крім пшениці, і деякі інші види зернових. Лемасс зазначив також, що в разі розширення театру воєнних дій труднощі судноплавства зростуть ще більше.
Недостача хліба в Угорщині
БУДАПЕШТ, 18. (ТАРС). Починаючи з минулої суботи, в Будапешті спостерігається гостра недостача хліба. Зважаючи на недостачу борошна, пекарні дуже скоротили випікання, і багато магазинів хліба не одержують. Хліб, що надходить, швидко розкуповують ще вранці, і значна частина населення лишається без хліба. Таке ж становище в містах і громадах, розташованих поблизу Будапешта.
Недостача хліба відчувається також у Кішпешті, Уйпешті, Ракошпалота та в інших районах.
Сьогодні будапештська преса звертається з закликом до населення не робити великих закупок хліба.
Будапештські власті в своєму зверненні зазначають, що "низький урожай минулого року, мобілізація і постачання армії, приєднання нових територій — все це відбилося на постачанні населення хлібом".
Нова текстильна сировина
Німецький бюлетень "Нахріхтен фюр Аушіхандель" повідомляє, що в Болгарії останніми роками посилюється культивування рослини з родини калачикових, яка звичайно росте в дикому стані. Волокна цієї рослини дістали застосування як сировина для виробництва текстилю. Як зазначає бюлетень, виявилося, що ця рослина є невимогливою щодо вологи і при культивуванні досягає висоти до 4 метрів. Для посіву потрібно приблизно 20 кг насіння на 1 га посівної площі.
Продовольчі труднощі в Румунії
БУДАПЕШТ, 18. (ТАРС). Угорська преса повідомляє про великі продовольчі труднощі в Румунії. Так, наприклад, газета "Пестер Ллойд" вказує, що в Бухаресті нема в продажу кофе, рису, чаю, жирів, борошна, олії, яловичини і свинини, а також туалетного і господарського мила, глицерину, сукна, шкіри і інших товарів.
За словами газети, в Темінюарі на липень встановлена така видача нормованих продуктів: 150 грамів білого борошна, 50 грамів манної крупи, 1 кг житнього і 1 кг кукурудзяного борошна.
Розпорядження німецького уряду
БЕРЛІН, 17. (ТАРС). Німецьке інформаційне бюро передало таке повідомлення: "Як відомо, згідно з розпорядженням Рузвельта від 14 червня уряд США наклав секвестр на майно німецьких громадян в США. За розпорядженням німецького уряду в наслідок цього вживаються щодо майна громадян США, які перебувають в Німеччині, необхідні заходи, які повинні бути негайно здійснені".
Заборона від'їзду німців з США
НЬЮ-ЙОРК, 18. (ТАРС). Як передає агентство Ассошіейтед Пресс, американські власті "надалі до особливих інструкцій" заборонили німецьким громадянам виїжджати з США. Агентство зазначає, що це розпорядження має своєю метою забезпечити виконання німцями правил, встановлених щодо іноземних фондів у США, на які накладено секвестр.
Виступ морського міністра Англії Александера
ЛОНДОН, 18. (ТАРС). Як передає міністерство інформації, морський міністр Александер заявив, що після поразки Франції і операцій, проведених англійським військово-морським флотом у зв'язку з евакуацією союзних військ з Норвегії, Голландії, Бельгії і Франції, на судно-будівних верфях знаходилось понад 70 есмінців, які ремонтувалися після пошкоджень, заподіяних їм противником. 10 або 11 есмінців було потоплено, при чому, екіпажі їх зазнали тяжких втрат, як і слід було чекати. В результаті всього цього негайно зросли втрати англійського торгового флоту. В той час основне завдання англійського морського міністерства полягало в тому, щоб знову ввести в дію пошкоджені есмінці. Це завдання було виконане. В наступні місяці, крім нових есмінців і крейсерів, переданих флоту, до ладу вступили надзвичайно цінні судна, відомі під назвою корветів. Зараз, сказав далі Александер, ми маємо велике число таких суден, і я сподіваюсь, що їх кількість зросте ще більше.
Після поразки Франції, Англії довелось перекинути кораблі, яка охороняли каравани суден в Атлантичному океані, в Середземне море для заміщення втрат, яких вона там зазнала. Це перекидання ще більше ускладнило завдання воєнних кораблів, що лишилися в Атлантиці.
Говорячи про бій за Атлантичний океан, Александер указав, що в результаті поліпшення патрульної служби на північно-західних підступах до Англії, за останні 4 місяці інтенсивність підводної війни, яка провадиться противником, ослабла. Щодо загрози повітряних нападів, сказав далі Александер, то за всю минулу війну 1914—1918 рр. з загальної кількості потоплених суден тоннажем в 12 млн. регістрових брутто-тонн тільки 8 тис. регістрових брутто-тонн загинуло в результаті повітряних нападів. Зараз же авіація противника робить напади на англійські судна не тільки в англійських територіальних водах, але і в Середземному морі. Відзначивши велику допомогу, яка подається військово-морському флоту англійською авіацією, Александер підкреслив, що за останні кілька тижнів англійські літаки почали завдавати відчутних втрат судноплавству противника.
Від початку війни англійський військово-морський флот і авіація потопили і захопили судна противника загальним тоннажем в 3.200.000 регістрових брутто-тонн. 