Українські радіоавдиції.

Різдвяні радіоавдиції. Львівська радіостанція передаватиме в перший день Різдвяних свят 7. ц. м. архиєрейську Службу Божу і проповідь Високопреосв. Митрополита з Успенської церкви. Початок в год. 9.40. Цьогож дня в год. 14.30— 14.45 відспіває тенор Мирослав Старицький пісні та оперові арії (Минули літа молодії, Маєва ніч, Князь Ігор, Черемоше, брате мій). Третього дня Свят, 9. ц. м. в год. 14.5—15.00 радіо передаватиме гутірку А. Курдидика "Гуцульське Різдво", в год. 17.30 Студіо-Хор під управою М. Колесси співатиме на всю Польщу колядки та щедрівки, з яких деякі будуть виконані вперше. Різдвяні авдиції закінчить слуховище для українських дітей 10. ц. м. в год. 14.30 п. н. "3 піснею в казку", що його виконають вуйко Ромко та хор ревелєрсів Евгена.
Програма карпатоукраїнських радієвих авдицій. Карпатоукраїнська Пресова Служба повідомляє, що тепер словацькі радіовисильні надають українські авдиції в таких год.: І. Інф. комунікати в будні дні: огляд преси в год. 7.20, комунікати пресової служби в год. 12.55, 16.05, 19.00, 22.15. В неділі й католицькі свята: огляд преси в год. 12.20, комунікати пресової служби в год. 19.00 та 22.15. ІІ. Програмові авдиції: в неділю 14.30—15.15, у вівторок 18—18.20, в четвер 15.45—16.10, в суботу 18—18.25.
Святочна авдиція з Відня. На наш Свят-Вечір з віденської радіовисильні почуємо низку українських колядок у виконанні хору "Бандура" під управою п. Гнатишина. Початок авдиції в пятницю 6. ц. м. в год. 19.30 (7.30) вечором. Крім того віденська радіовисильня надає щодня в год. 19.50 (7.50) вечором вістки в українській мові. 