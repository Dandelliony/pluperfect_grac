Щоб память і слава не пропала

Українці ніколи не були прихильниками большевиків. Героїчні змагання за волю, що довгі літа не вгавали на українських землях, були цього найкращим доказом.
І тоді як у корінній Московщині все проходило тихомирно, то на українських землях лилася кров, горіли села, кипіла боротьба спершу української армії, опісля повстанчих загонів — поки пекольна видумка комуни, голод не поклав жахливих покосів від голодової смерти саме на цій найплодовитшій землі. Та й ці мільйонові жертви не згасили надій на волю, не зломили цього спротиву до решти. Нарід залишився цілий і залишилася віра.
Те саме було і за 22-місячної окупації в Галичині. Населення не горнулось до большевиків, таксамо ненавиділо їх, їхні порядки та їхню владу. Слухали большевиків чи служили їм лише ті, які мусіли боячись залишитися з родиною без хліба, або таки страха ради — щоб не попасти на Сибір чи Соловки або під т. зв. "стєнку".
Та були й виїмки, бо де їх немає. Були такі, що ласі на карієру й доходи — не жахались деморалізувати рідну дитину, цуратися святих переконань, ломити хребет і нагинати його в інших. Вони раді були вислугуватись і прислужуватись, величати большевицьких божків, оспівувати "рідного Сталіна", калічити мову, захлистуватися большевицькими "лозунгами" і т. д.
На щастя цих "татарських людей" було обмаль, їх кожний знає, бо їх можна почислити й нині на пальцях.
Загал народу держався гідно, чесно, а навіть — героїчно, зокрема героями було духовенство гр. кат. Церкви. Ця верства галицької суспільности не оглядаючись на всі ці наслідки, зайняла супроти большевиків таке становище, яке веліло їй зайняти сумління, свідомість обовязку супроти Церкви і Народу. І тому треба це не лише підкреслити, але й з гордістю ствердити, що галицьке духовенство, ідучи за геройським прикладом своїх Владик, з повною посвятою в найтяжчі хвилини з честю видержало на становищі, тоді як навкруги шаліла буря, як кожний священик був виставлений не лиш на глум і наругу, але й на дошкульні щикани і пониження від большевицької влади та її опричників, а подекуди і на цю справді нікчемну атаку "большевиків" власного хову, які на сором і ганьбу — на приказ большевицької влади, — виганяли священика з приходства, перемінюючи його домівку на "клуб", інакше місце гидких оргій. Бували нп. випадки, що в деяких селах замикано церкви, щоб їх відтак, буцімто згідно з волею загалу перемінити на кіна, чи місця плюгавих забав і видовищ. Що правда такі села рідко траплялись і рідко траплялись такі одиниці, охочі виповнити в 100% або і більше прикази большевиків. За те по всіх селах і містах священики терпіли нужду, тому, що большевики, щоб переломити хочаби пасивний опір духовенства, нищили його екзистенцію і лише завдяки парохіянам воно ледве животіло.
А проте, всі ці злидні, це безнадійне та безвихідне положення — виселення, тюрма, моральні тортури не вгнули греко-кат. духовенства перед азійськими "переможцями" і не було ні одного випадку заломання чи навіть скривлення душею. Навпаки, з повною вірою і посвятою, невгнутою волею воно твердо стояло на стійці, непохитно служило Церкві і народній справі, приймаючи на себе всі удари й несло на собі цей страдальний хрест. Чимало священиків свідомо переплатило цю свою поставу здоровям, а навіть і життям, та з дороги, з цього тернистого шляху ніхто на мент не зійшов. За це належиться гр.-кат. духовенству повсякчасна шана і подяка. Його це заслуга, що в тому найгрізнішому менті воно держало так високо цей прапор правди, чести й віри, що лікував зболілі душі, що не дав защепити в народі тієї жахливої отрути. Окрема пошана і вдяка для Владик і Митрополита, справжніх князів Церкви, які наражувались найбільше. Відомо, що Екс. Митрополит навіть протестував проти большевицького виховання в школах і то офіційно виступив із цим протестом перед владою.
Без сумніву, час загоїть рани, які большевики завдали. Та память тих усіх мучеників не сміє пропасти.
Хай же ці спільні терпіння, що то їх Церква наша і ввесь нарід перетерпіли, тим сильніше скріплять цю єдність Церкви й народу у спільних зусиллях, у спільній праці та вірі в краще завтра. А на повсякчасну память визволення з неволі треба признати день 22 червня, церковно-народнім святом для вшанування памяті тих, що з большевицьких рук смерть мученицьку понесли, при тому подбати, щоб в кожній громаді на цю памятку поставлено хрест дубовий із відповідним списом жертв. Також у середині церкви повинна бути вмурована така таблиця. Крім цього повинна вийти й велика памяткова книга, про ці часи большевицької навали, щоб память і слава не пропала.
Роман Гамчикевич. 