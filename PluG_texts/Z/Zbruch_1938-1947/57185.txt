◦ ◦ ◦ ◦ ◦

Концесії для перекупнів. Господарчий відділ Управи м. Львова почав видавати концесії для перекупнів. Перекупням можна продавати городовину та овочі на площах Теодора, Антонія, Софії та Берестейської Унії. Обовязуючий час продажі від 7-ої до 14-ої години.
Будова театру. У Львові закінчують будову Українського Театру ім. Лесі Українки. Вже закінчено головні будівельні роботи і тепер відновляють зовнішню частину. Імпонуючо виглядає сцена, яка буде чи не найбільша у Львові. Сидження построєні амфітеатрально на підвищеннях. Театр має два поверхи. Перед театральною залею побудовано обширні коридори з приміщенням на гардероби. В вечірних годинах львівські вантажні трамваї вивозять із-під нового театру груз. Незабаром Львів матиме ще одно приміщення для плекання мистецтва.
Не буде черг. З місяцем жовтнем одержали мешканці Львова нові картки на споживчі товари. Товари видаватимуться за спеціяльними відтинками щотижня. В цей спосіб не буде черги під крамницями.
Хліб можна важити. Тому, що під час видачі хліба в окремих крамницях були випадки недоважування хліба, від тепер у кожній крамниці мають обов'язок перед продажею хліб переважити. Покупець, якому вага хліба може видатись неправильною, має право вимагати, щоб хліб у його приявності переважити.
Заслонюйте вікна! Згідно з новим зарядженням, на всіх тих, що не заслонятимуть ввечері вікон, накладатимуть кари. Найвища кара виноситиме 20 зл. Українська Порядкова Поліція має право перевіряти це зарядження навіть в домах німецького населення і військових.
Поштова сполука. Поштовий рух між Німеччиною та Галичиною вже існує, але покищо він обмежений. Урядовий денник міністерства пошт у Німеччині подає точно ті місцевості в Галичині, з якими існує поштова сполука. З тієї сполуки можуть користати тільки військові уряди, цивільні німецькі уряди, партійні установи і німецькі урядовці. Обмежено також рід поштових посилок. Для широкого загалу користування поштовою сполукою між Галичиною та Німеччиною поки що недоступне.
Філятелістам до відома. Міністерство народного господарства Німеччини видало зарядження, яке обмежує дотеперішню свободу філятелістів. На основі цього зарядження філятелістам не вільно торгувати поштовими марками ворожих держав. Не вільно купувати, ані продавати, чи реклямувати поштових значків Англії (разом з її колоніями і всіма землями, над якими вона має владу), Австралії, Індії, Канади, Нової Зеляндії, Південної Африки, Судану, Єгіпту, Іраку і Совєтського Союзу.
Нові вистави. У будинку Львівського Оперного Театру відбудуться силами українських артистів (мистецький керівник В. Блавацький) в найближчих днях такі вистави: субота, 11 жовтня (6-а вечером) "Скупар", комедія на 5 дій Ж. Б. Молієра (режисер Б. Паздрій); неділя, 12 жовтня (3-тя пополудні): "Мужчина з минулим", комедія на 3 дії Арнольда Баха (постанова: Б. Паздрій); неділя 12 жовтня (6-та вечером) також "Мужчина з минулим". Театр виставить незабаром оперету на 3 дії Й. Штравса "Циганський барон". Збірка У. Ч. X. 