Творче піднесення

Першу роботу над постановкою п'єси радянського драматурга О. Корнійчука "Платон кречет" колектив українського театру ім. Шевченка пам'ятатиме все життя.
Враження від прочитаної п'єси було сильне і хвилююче. З неї власне і почався поворот у творчому житті театру. Колектив зрозумів, що перед ним лежить нове, складне і відповідальне завдання — показати глядачеві у всій його силі і красі надбання радянської культури, її творців — простих радянських людей, цих скромних героїв, що не шкодуючи сил працюють в ім'я своєї батьківщини.
— Показати буденне життя країни, в якій замість вовчого закону капіталістичного світу, де людина людині ворог, — існує закон — людина людині друг! Завдання не легке. Одна справа поставити п'єсу про життя, що нас оточувало, — говорить художній керівник тов. Блавацький. Перед нами  кривда, злидні і поневіряння селян. Біль за долю цього бідняка кликав нас і ми не маючи засобів для існування працювали і несли в маси українське мистецтво. А друга — зуміти повнокровно донести до глядача всю правду про могутній народ, яку так старанно ховали від нас пани і їх прихвостні — різна націоналістична наволоч.
На допомогу театрові прийшла радянська дійсність і її люди. Колектив пригадав незабутні картини перших днів, коли на вулиці посивілого Львова вступили перші червоноармійці, що на своїх знаменах принесли щастя і правду. Це були герої — сини народу. Пригадали ми свої зустрічі з видатними майстрами сцени Радянської України — з Бучмою, Наталією Ужвій, Гнатом Юрою, що так захоплююче розповідали про радянську людину. В уяві вирізбились перші образи героїв п'єси "Платон Кречет" — Кречета, Ліди, Береста, бувшого земського лікаря Бублика, що за своє життя вислухав 90.000 сердець.
І коли колектив проглянув кінокартину "Великий громадянин" стало зрозумілим — комуніст Шахов має всі ті риси, які треба втілити в героїв п'єси "Платон Кречет".
У великому театрі 24 грудня буде перша вистава п'єси "Платон Кречет". Це буде дебют колективу. Треба сподіватись, що творча і напружена робота над п'єсою і образами героїв увінчається успіхом і буде заслужено прийнята новим глядачем, який не може залишитись байдужим до гри свого українського театру, що крізь негоду панського свавілля проходив з піднятою головою.
І справді, треба віддано любити свій народ, щоб в ім'я його зазнати стільки принижень і тяжких днів, скільки зазнали артисти українських театрів. Без грошей, приміщення, а головне без права на існування вони творили. Якщо сьогодні його виганяли зі Львова, то завтра він з’являвся в Дрогобичі. А якщо гнали з Дрогобича, бо там через два тижні мали розпочатись гастролі польського театру, влада боялась конкуренції, але вони їхали далі і далі в гущу народних мас.
Підтримувала і віра в майбутнє. З надією вдивлялися за Збруч, де вирує і квітне нове життя. І знали — прийде час! І він прийшов довгожданий, що приніс з собою радість нового життя і праці.
Перед колективом театру ім. Шевченка, що об'єднався з двох мандрівних українських театрів, розкрились нові можливості і перспективи — працювати так, щоб піднестись до рівня кращих театрів Радянської України. Цього правда не можна досягти відразу, але всі можливості до цього є. Перш за все творчий колектив, його основні майстри сцени це — люди повні творчого запалу. В складі колективу артистів є прекрасні сили — артистки Олеся Критська, Віра Левицька, Степова, Стефа Стадниківна, артисти Іван Рубчак, Яковлів, Боровик, Рудакевич і Паздрій, які свої знання і уміння передадуть молоді.
Найближчим часом колектив починає працювати над новими пєсами: "Загибель ескадри" О. Корнійчука, "Любовь Яровая" Треньова, "Безприданиця" — Островського, "Украдене щастя" — І. Франка, "Мещане" — М. Горького.
Л. Дубовенко. 