Про спритність рук

Григорій Никифорович прославив себе незрівняним промовцем. На нарадах працівників змішторгу він поважно вставав з крісла, збирався думками і починав промову. Очевидці кажуть, що такого промовця тяжко пошукати навіть в цілому Бродському районі. Незрівняний майстер. Слухаєш його, слухаєш і голову схилиш. Приємно. Дуже вже приємно. Ніби сон після купання.
Завжди свою промову Григорій Никифорович Кутузов розпочинав так:
— Дорогі товариші! Доки я буду заступником директора Бродського змішторгу, злодіям, спекулянтам і різним комівояжерам пощади не буде. Такий вже в мене характер. Що сказав — так і буде. Вся сім'я наша була принципіальною. Це факт, товариші.
— Відмінний активіст, — говорили про нього в райпарткомі. Краса і гордість нашого району,— захоплювались в райвиконкомі. А директор змішторгу Кузнєцов збирався лаврами уквітчати свого бойового заступника.
Проте, одного разу слава Григорія Никифоровича поблідла. Трапилася сумна історія.
Воно, звичайно, було б зовсім тихо, коли б до цієї історії не вмішався прокурор. Самі подумайте, кому яке діло, що робить Григорій Никифорович в себе. Він господар і тому втручання інших тільки перешкоджає трудитись на такому відповідальному фронті, як змішторг.
Та прокурор все ж зацікавився справами Бродського змішторгу. Найперше він запитав у Кутузова, на якій підставі той прийняв на роботу явного спекулянта — комівояжера Абрама Райбера. По друге, попросив подати йому документи, скільки і яких товарів одержали магазини за останній час.
Хіба сподівався Григорій Никифорович почути подібні питання? Прямо скажемо — не сподівався. Однак відповідати довелось і до того за всіма правилами закону.
Можливо, пам'ять підвела, а то й з іншої причини Кутузов не пам’ятає зараз, як 11 червня написав приватну записку Райберу на одержання 300 кілограмів цукру і 46 кілограмів мила з бази. Не може пригадати він ще й того, коли спекулянт Хараб купив у них цей товар, заплативши 1440 крб.
Як виявилось пізніше, цей комбінатор, злигавшись з спекулянтами Райбером і Xарабом, на десятки тисяч карбованців розікрали державних товарів. Накладні виписували на магазини, хоч товарів в магазинах не одержували.
Отака, як бачите, сумна історія трапилася з Кутузовим — заступником директора Бродського райзмішторгу. Піймався чоловік на гарячому. Дехто передбачав, що Григорій Никифорович скоро стане перед радянським судом і промову тепер проголосить не Григорій Никифорович, а прокурор.
Ів. Доценко. 