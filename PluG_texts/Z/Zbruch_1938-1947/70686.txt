◦ ◦ ◦ ◦

Повернення церкви. У селі Чортівці, Заміського повіту 6 липня ц. р. з наказу Окр. Старости міста Замістя передано православному українському населенню села Чортівець, Тишовецького Деканату, місцеву церкву, що була хвилево в руках поляків римо-католиків. Ключі від церкви приняв о. Настоятель Чортовецької Православної Парафії, свящ. Петро Огриско.
Дозвіл на перемол. Тому що в час жнив селяни найінтензивніше працюють, видав Окр. господарський керівник дозвіл на перемол в млинах ячменю. Перемол відбудеться на основі карти перемолу. Признана рація є 10 кг зерна на особу.
Криниця короля Данила. Холм. На Святій Даниловій Горі в Холмі, за соборним домом, є глибока криниця, яку переказ називає Даниловою. Цю назву криниця одержала від імени князя Данила, який її побудував. Криниця викопана тоді, коли вибудовувався Холм, між роками 1223—1243, князем Данилом. Як колись, так і тепер криниця має 35 сажнів глибини, а в поперечнику 2 метри. Побудована вона з дикого місцевого каміння на цементі. Форма криниці кругла. Вода в ній дуже здорова й чиста. Можна завважити, що вода в криниці не стоїть спокійно, а є в русі. Народний переказ каже, що вода в криниці має зв’язок з водою річки Угерки. Будуючи криницю, король Данило мав на меті забезпечити місто водою на випадок обложення його ворогами. До світової війни криниця зверху була забезпечена дерев’яним дашком, під яким був коловорот, яким витягалася вода. За часів Польщі, все це було зруйноване, криниця забруджена й закрита.
10 липня ц. р., за благословенням Владики Іларіона, приступлено до очищення й ремонту криниці. Криницю очищено на 6 метрів в глибину й витягнено з неї десятки метрів різного каміння, сміття й грузів. Виявляється, що за часів б. Польщі збирали роками сміття й груз з цілої Гори й сипали в криницю. Вони мали намір зовсім її засипати, але цього їм не вдалося. Криниця — пам'ятник з княжої доби, ремонтується і в скорому часі буде закінчена. 