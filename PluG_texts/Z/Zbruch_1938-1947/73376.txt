На шляхах духової обнови

Можна різно дивитись на сучасну дійсність, а проте не можна не помітити і деяких позитивних зявищ між інш. того, що серед цієї бурхливої й неспокійної атмосфери — зачала в українському суспільстві зароджуватись здорова самокритика. Здорова тому, що вільна від перечуленої гістерійности та декоративного биття себе в груди, від зайвого самопониження і безчещення недавніх святощів. Усяка критика, а в тім і самокритика цінна лише тоді, коли має конструктивну мету. І хоч такої мети нам ніколи не бракувало, проте методи простування до неї та технічні засоби її осягнення все виявляли в нас хронічні хиби. Та ось, в огні теперішньої сучасности зачинає народжуватись ця обєктивно-спокійна й аналітично-твереза громадська думка, що кладе підвалини так потрібній для нашого національно-духового відродження здоровій самокритиці. Варто переглянути нашу пресу за останні півтора-два роки, щоб переконатися оскільки поважно й річево поставилася вона до невідкличних завдань сучасної доби та як отверто і спокійно, без афекту розтяла гострим лезом критичної думки не один з дошкульних боляків нашого суспільного організму. А проте все, що зроблене дотепер, слід уважати лише за первісну фазу розсяглого організаційного процесу, як також за зачаток підготовки до майбутньої іспитової сесії, що розтягнеться на десятиліття, впродовж яких ми маємо вийти чи не вийти на широкий історичний шлях розвитку та гідного співжиття і співпраці з іншими народами відродженої по пережитім катаклізмі Европи.
До вершка тих осягнень прийдуть наші нащадки. Але початок, основний фундамент тієї будівлі маємо покласти ми. І ця хуртовина історичних подій, чи особисті невигоди з наших пліч того обовязку не здіймають. Навпаки, вони його збільшують, і поглиблюють. А що світлу майбутність може створити й організувати лише конкретна в своїх програмових цілях та реальна в своїм життєвім чині консолідована національна маса, то з цього випливає зовсім простий висновок про конечну потребу нашого духового обєднання та взаємного психологічного зрозуміння. Бо ж, заглянувши до "книги життєвих розказів" могутньої володарки людської долі — історії, ми побачимо, що перед нами стоять такі невідкличні імперативи:
Завершити процес духової консолідації українського племени — шляхом психологічного, морально-етичного та інтелектуально-культурного обєднання; увільнити сферу української національної духовости від усіх розкладових ферментів, занесених ворожими силами, вишукувати для неї такі зовнішні форми її вияву, які б були у згоді з прадавніми, овіяними авторитетом довгих століть, традиціями нашого народу, — з позитивними, морально-здоровими й конструктивно-творчими елементами новочасної культури світового людства; використати всі можливості, що їх дає для реалізації національних завдань сучасна доба, та, в свідомості величі й почесности цих завдань, розпочати — з морально-духовим піднесенням і творчим запалом, в атмосфері єдности та братерньої згоди — офірну працю у покладенні основ будівлі нової прийдешности. При тому в цій вирішальній добі нашої історії, "аматорам легкого зарібку й безтурботного життя" та репрезентантам "комерційного патріотизму" в здорових лавах українського відродженого суспільства не повинно бути місця. Воно має вилучити з себе ті шкідливі складники, що сіють у нім безідейність і безпринципність, та звільнитись з-під геґемонії цього динамічно-рухливого й небезпечно-активного соціяльного елементу, який все встигає зявлятись на передових лініях життєвого фронту та захоплювати його командні позиції, який, живучи "від конюнктури до конюнктури", вносить лише спокусу й деморалізацію. Підсказане здоровим інстинктом і стихійно повстале моральне одужання українського суспільства має дійти до свого логічного завершення та викристалізувати зі себе здорові форми духовости — нову нашу народню етику й нову національну мораль. Процесові очищення засміченого большевицькою "культурою" й іншими шкідливими впливами останньої доби українського національного життя має товаришити — як необхідна передумова його здійснення — також і процес очищення та повного переродження нашої збірної психіки. Бо ж нова доба вимагає і "нового духа" — нового пристосованого до її потреб психологічного настановлення.
У свідомості важливих завдань, з вірою у свої сили й здібності, треба розгортати працю і творчі змагання, а велика мета дасть і велику міць духа, потрібну для її гідного здійснення.
Борис Лисянський. 