◦ ◦ ◦ ◦ ◦ ◦ ◦

Колгосп ім. XVIII партконференції ВКП(б). За ініціативою передових бідняків і середняків села Домашів, Угнівського району, створено ще один колгосп. На своїх організаційних зборах колгоспники одноголосно вирішили назвати свою артіль ім. XVIII партконференції ВКП(б). До колгоспу вступило 73 бідняцько-середняцькі господарства, що усуспільнили 110 га землі, 24 коней і сільськогосподарський інвентар. Першими подали заяви про вступ до колгоспу активісти Даровський, Ярейчук, Левочко, Ролько. Головою колгоспу обрано тов. Михайла Мазника, в минулому батрака.
Наркомівські премії за безаварійну роботу. За зразкову і безаварійну роботу в 1940 році кращі машиністи львівської залізниці одержують наркомівські премії — середній місячний заробіток. Серед премійованих — 28 машиністів депо "Захід", 12 машиністів депо "Схід" і 3 машиністи депо Рава-Руська. Машиніст депо "Захід" тов. Деньщиков одержує премію в розмірі 1.541 карбованця, машиністи тт. Горелік — 1.347 крб. і Глибченко — 1.260 крб. Більше як по 700 крб. одержують премії машиністи депо Рава-Руська тт. Гречнер, Кучер і Кукіз.
"Прикордонники Карпат". Художньо-документальний фільм до 20-річчя радянських прикордонників. Знімальна група Київської кіностудії на чолі з режисером-орденоносцем тов. Авдеєнком та директором групи орденоносцем тов. Тищенком розгорнули робот над художньо-документальним фільмом "Прикордонники Карпат", присвяченим славному 20-річчю мужніх захисників радянських рубежів.
Фільм розповість про життя бійців і командирів прикордонних застав, про бійців-альпіністів, які показують чудеса винахідливості, витримки, мужності у повсякденному, повному несподіванок житті. У фільмі буде показано палких патріотів соціалістичної батьківщини — гуцулів-колгоспників, трудящих прикордонних сіл і містечок, які активно допомагають радянським воїнам, виявляють виключну пильність. Командування, бійці і командири прикордонних військ, розташованих у місцевостях Карпат, подають широку допомогу знімальній групі в її почесній роботі. 