Збори, присвячені 5-ій річниці кривавих подій у Львові

Ще задовго до початку зборів в Будинок партійної пропаганди Львівського міськкому КП(б)У почали сходитися робітники і робітниці, наукові працівники, письменники, службовці.
У стендів виставки, організованої в зв'язку з 5-річчям кривавих подій у Львові, десятки людей. Вони уважно розглядають документи, фотографії, експонати. Ось розпорядження поліції про арешт робітників, які розвішували комуністичні плакати, фотографії забитих, замордованих шляхтою, робітників-учасників пролетарського виступу, ось кайдани, в які заковували трудящих.
Кожен пам'ятає ці дні справжньої бурі народного гніву, кожен відчуває і розуміє, що кров пролита нашими товаришами не пропала даром, вона дала свої плоди.
І сьогодні сюди зібрались сотні трудящих, щоб не тільки відзначити цю велику подію в житті робітничого Львова, віддати шану своїм бійцям, які віддали своє життя за справу народу, але і заявити на весь голос, що принесену рідною Червоною Армією волю оберігатимемо, відстоюватимемо силами, всією душею і кров'ю.
Розпочались збори. В президії — учасники героїчних боїв трудящих Львова 16 квітня 1936 р., керівники партійних і радянських організацій. На трибуні письменник, активний учасник цих подій товариш Гаврилюк. Його пристрасна натхнена доповідь вислуховується з величезною увагою.
Зал стоячи вшановує пам'ять загиблих бійців від рук шляхетської наволочі.
Доповідач палко говорить про героїчні традиції робітничого Львова, про його боротьбу зі всіма зрадниками і прислужниками буржуазії.
Бурхливими оплесками вкривають учасники зборів слова доповідача, що вільні трудящі ще з більшім завзяттям і енергією боротимуться за справу своєї рідної соціалістичної батьківщини, своєї рідної партії Леніна—Сталіна. Слово надається Ванді Васілевській. Присутні тепло зустрічають свою письменницю-бійця. Вона говорить про славні традиції львівських трудящих, про наші бойові справи в службі своїй соціалістичній вітчизні.
Бере слово робітник т. Масній, який ділиться своїми спогадами про незабутній день — 16 квітня. Цікаві епізоди революційної боротьби і згуртованості трудящих наводять в своїх промовах учасники подій — Марія Кіх і Вацлава Марек.
— В жахливих умовах панського свавілля — говорить Марія Кіх, — наші робітники не гнулись. Вони підіймались на боротьбу наводячи жах на своїх ворогів.
— Живемо ми тепер в країні щастя, де все поставлено на службу трудящих, і свою батьківщину оберігатимемо від зазіхань ворога, не шкодуючи життя.
Весь зал бурхливими оплесками зустрічає ці слова. Вони відображають думи і прагнення трудящих радянського Львова, всіх наших земель, над якими майорить червоний прапор — прапор волі і щастя. 