Молодь до літніх таборів!

Табор!... Хто з української молоді не знає цього чарівного слова? В кого на згук цей не забється живіше серце? Кому не пригадається таємний шепіт ліса й журчання річки, що горить сріблом у соняшному блеску?
Стають перед очима образи спільнот праці спільних радощів і ті вечірні ватри, що в теміні ночей горять, щоб залишитися вже навік у душах...
Таборове життя має свій незаступний нічим посмак; воно немов вливає в молодечі жили нової, живої крови й тому, хто був хоч раз у таборі, тужно буде за цими таборовими днями, за спільним гуртом друзів, за тією працею. І коли прийдуть літні дні, що в них відбуваються табори, — юнака чи юначку тягнутиме непереможна сила туди... Бо табор — це молодече живло, його життя — найкращий вияв духової й фізичної сили молодняка.
Табори — це школа життя для молодої людини, яка може щойно вперше тут зустрінеться віч-y-віч із цим твердим життям. Тут вона навчиться боротися з тим життям і то боротися не одинцем, а гуртом, цілою збірнотою. І саме ці виховні моменти таборового життя є най важнішим чинником, який рішає про його велитенські моральні користі. Спільне чотиро- чи шість-тижневе перебування молоді в таборі, спільні мандрівки, праця, забави й гутірки дають нагоду зжитися сильніше й краще, ніж нераз довгими роками співжиття поза ним. Безпосереднє перебування молоді з природою, пізнавання її; боротьба з природою та культ природи дають молоді змогу набирати гарту й твердости, щирости й безпосередности. І це є незаступні нічим цінності в вихованні молоді, яких не можна ні проминути, ні залишити на боці. Молодь мусить виживатися і то виживатися в правильному, виховному напрямі. Молодечу енерґію і силу треба вміти розділити й примусити виявлятися в твердій праці. Не можна дозволити розлитися їй бурхливою течією на манівцях, бо це злочинне розтрачування сил.
Хто ж із батьків не хоче бачити своєї дитини здоровою й сильною, розумною й підприємчивою? Кому з батьків журба за їхніх дітей хоч на хвилину дає забути про правдиве їх виховання?
І всі ми не сміємо забути, що спільний національним добром і цінністю є саме молодь і журба за її моральну й фізичну силу — це журба народу, журба тих, які кермують народом. Здорова тілом і духом зорґанізована молодь стає запорукою майбутніх днів нації. І тому журба за силу, здоровя й виховання молодечих кадрів є найглибшою і найважнішою з усіх інших справ.
Та замало тільки журитися; молоддю треба опікуватися, треба її виховувати. Крім родини й батьків велику частину цього відповідального завдання перебирає на себе нарід чи пак установи, окремо для цього завдання покликані.
Одним із найбільш успішних виховних шляхів молодняка є випочинкові табори, де молодь, побіч відпочинку після умової праці (науки), займається фізичною працею та разом виховується в одній послідовній системі.
Може виринути в декого думка, що їхні діти, замість відпочати, мусять ще й працювати... Та таких батьків треба відіслати з цим до їхніх власних дітей. Напевно ніодна дитина, вернувшись із 4- чи 6-тижневого табору, не буде нарікати на свій побут у таборі; навпаки, хвалитиме собі кожний день і кожну хвилину. Помітною буде в неї зміна й то зміна на краще в усіх напрямках: молодь зискує на здоровлі, а в парі з цим є її підхід до життя стає активнішим і радіснішим.
Дуже багато говорять у нас про радість життя, культ праці ітд., ітд., як про конечні чинники здорової психіки, — та справжньою кузнею такого світовідчування є таборова система виховання.
І тому справа випочинкових таборів для молоді в літніх місяцях (червень, липень, серпень) мусить стати одною з перших і преважних справ для батьків, які хотять бачити своїх дітей здоровими й сильними, радісними й активними.
В цьому році в літніх місяцях Відділ Опіки над Молоддю і Родиною при УЦК орґанізує, як і попереднього року, декілька випочинкових таборів у різних місцевостях Ґен. Ґубернаторства. Табори призначені для доросту й юнацтва в віці рід 9—18 років життя.
Тому батьки повинні вже тепер подбати про відповідне матеріяльне вимінювання своїх дітей, яких вишлють до таборів.
Зібрання відповідних грошевих фондів, придбання спортового одягу й таборового виряду мусить стати вже сьогодні для батьків конкретним ділом.
Хай сьогоднішні літні місяці проведе вся наша доростаюча молодь у таборах, підготовляючись до цього під гаслом: Уся молодь у табори!
Свем. 