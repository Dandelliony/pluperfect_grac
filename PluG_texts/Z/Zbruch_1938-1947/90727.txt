◦ ◦ ◦ ◦

  Українські радіопередачі. Львівська радіовисильня передає в цьому тижні від год. 17.10 — 17. 45 такі радіопередачі: в середу, 12-го липня ліричні й жартівливі пісні у виконанню Ольги Зацерковної (сопран) та Василя Чайківського (баритон); у п’ятницю, 14-го липня українські популярні пісні у виконанні Марії Рифяк (сопран) і Олександра Грицика (баритон). Фортепіяновий супровід в обох передачах у руках Анатоля Коса.   Концертне Бюро. Сьогодні, у вівторок, 11-го липня, старанням Концертного Бюра, в залі ІНТ-у при вул. Францішканській 7, відбудеться вистава п. н. "Наталка Полтавка".   Збори студентів. Збори членів Об'єднання Праці Українських Студентів ім. А. Коцка у Львові з рефератом відбудуться завтра, в середу, 12-го липня, в год. 16.45 в студентській домівці при вул. Анни ч. 1/І.   Воєнні шкоди. Український Комітет на Львів—місто, вул. Семінарська ч. 18, подає до відома українському населенню м. Львова, що Український Комітет уділює порад і вказівок у справі встановлення і виплати відшкодування за пошкодження, заподіяні воєнними діями. Всі заінтересовані можуть зголошуватися в Комітеті, де одержать вичерпні інформації у цій справі.   Відпочинкові табори. Відділ Опіки на Молоддю і Родиною УЦК подає до відома, що в часі від 15-го липня до 7-го серпня і від 7—31-го серпня відбудуться у Криниччині і Самбірщині відпочинкові табори для хлопців і дівчат у віці від 8—14 років. Оплату за побут у таборі у висоті 100 зр. треба зложити при від'їзді. Зголошення приймає: Відділ Молоді УЦК, Львів, вул. Семінарії 18, І. п. і Відділ Молоді, Криниця "Білий Дім". Збірка львівських учасників 14. липня, в год. 6-ій рано у вестібулю головного двірця. Обов'язує повний таборовий виряд.   Спортова сенсація у Львові ВАТРА — УКРАЇНА 2:1 (0:0). Львів, 10 липня. Останньої неділі спортовий Львів був свідком небуденної сензації. Перед багатьма тисячами публіки молоденька дружина Дрогобича перемогла ветерана копаного м’яча — львівську Україну. Ватра, що з перших хвилин здобула собі серця львівської публіки завдяки своїй надзвичайно культурній і знаменитій грі, запрезентувала себе з найкращого боку. Повний спокій при незвичайно високій техніці та найважніше зосереджена, зорганізована, амбітна гра імпонували й повинні бути зразком для інших наших дружин. Знаменитий змагун Грабар зумів не лише задержати свій високий технічний рівень, але й дуже підвищив рівень цілої дружини. Старт до м'яча, опанування м'яча (змагун опановує м'яч, а не м'яч — змагуна), безпосередна комбінаційна техніка — це прикмети, притаманні майже кожному змагунові "Ватри". Грабар може бути прикладом як добрий змагун — не повинен бути лише зіркою, але разом з цілою дружиною переживати перебіг гри. Саме в порівняння з "Україною", що в нас є одною з найкращих дружин копаного м'яча, вибивалась гарна зосереджена, обдумана гра Ватри. Кожний змагун дрогобичан був на своєму місці, кожний уперто, амбітно та з посвятою, хоч і з незвичайним спокоєм і внутрішнім опануванням, був живим учасником гри. Україна знову ж грала дещо хаотично; варта теж, щоб поважні й заслужені змагуни, яким є львівський правокриловий, панував над своїми нервами, навіть, якщо дружині доведеться програти, до речі, з кращою дружиною та заслужено. В першій полугрі гра назагал однорядна з невеличкою перевагою гостей. Обі дружини, здавалось, пізнавали себе. В другій полугрі "Україна" організує випад, який і закінчується одним голом, здобутим у підворотньому замішанні зі стрілу Магоцького, але скоро Ватра опановує вповні грище та раз-у-раз атакує ворожі ворота. Воротар Зуб, найкращий з львівської одинадцятки, пропускає лише два гарні голі Грабара та Яреми та рятує дружину від вищої програної (оборонна карний коп). Гарно, з посвятою грали в Україні Шмид, Богурат і Зубач. У гостей найкращий напад. Дуже добрий правий помічник. До цих імпозантних, найкращих від кількох років у Львові змагань виступили дружини в таких складах: "Ватра": Куц, Семанюк — Новицький, Гриник — Мітринга — Снятинський, Лицавка — Мороз — Ярема — Грабар — Гарасим. Україна: Зуб, Воробець — Русин, Мікльош ІІ. — Шмид — Павличка, Магоцький — Мікльош І. — Зубач — Богурат — Дасевич. Молодій дрогобицькій дружині, яка першим виступом у галицькій столиці заімпонувала, треба побажати, щоб не занехували дальше ні на хвилину праці та щоб виросли на перлину українського футбольного спорту. Суддював дуже добре п. Білик. Ці змагання прикрасив виступ трубної оркестри СС Стрілецької Дивізії Галичина, яка виконала під загальні оплески публіки низку українських маршів. Виступ дивізійної оркестри перемінив цю спортову імпрезу у громадянську маніфестацію.   Львівські вісті   