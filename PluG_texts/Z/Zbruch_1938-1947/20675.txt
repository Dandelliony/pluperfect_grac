З наших театральних справ.

Загальні збори кооперативи "Український Театр" у Львові.
Рівно пятьдесять років тому під тою самою датою 30. березня радили галицькі земляки над тим, що треба будувати у Львові театр і що треба на нього складати гроші. Вчорашні звичайні загальні збори Кооперативи "Український Театр" у Львові могли б стати ювилейні, якби згадана установа мала якесь відношення до справи будови українського театру. Колись вона була у змозі перевести цю справу, тепер будова театру, чи пак скромніше театральної салі у Львові, перейшла під опіку зовсім окремої установи кооперативи "Український Дім", що продовжує відомий ще "передвоєнний "Комітет будови українського театру".
Кооператива "Український Театр" під проводом голови Надзірної Ради, радн. Йосифа Дрималика (секретарював О. Боднарович) почала свої загальні збори святочною згадкою про своїх покійних членів, що відійшли від нас минулого року: о. Евгена Качмарського, Дениса Бурачинського, Йосифа Чайковського, о. Омеляна Крвавича та д-ра Романа Секелу.
Окрему теплу згадку присвятив голова Надз. Ради Миколі Бенцалеві як одному з найкращих наших сучасних артистів і зразковому громадянинові.
Звіт управи за минулий рік, надзірної ради і контрольної комісії приявні приймають до відома без дискусії, даючи абсолюторію управі та надзірній раді. У дискусії над ріжними актуальними справами забирають голос: дир. В. Блавацький, П. Гладкий, Р. Пашківський і Л. Лісевич.
Збори прийняли внесок, щоб із чистого білянсового зиску призначити одну третину на допомогу театрові ім. І. Котляревського, як теж побажання, щоб театр ім. І. Котляревського дав одну виставу у Львові з чистим доходом на будову нагробника М. Бенцалеві.
Варт зазначити, що на зборах була мінімальна кількість членів. Це найкращий доказ, що театральною справою у Львові громадянство вже перестало цікавитися. Згадана кооператива, не маючи субвенцій ні допомог, не може навіть вряди-годи підтримати наші мандрівні театральні трупи у скрутному становищі. 