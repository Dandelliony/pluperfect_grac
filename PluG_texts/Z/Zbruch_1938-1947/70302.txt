Три роки війни

Краків, 2. IX. 1942.
Коли три роки тому 1. вересня 1939 р. почалася німецько-польська війна, мало було людей у світі, що якслід зясовували б собі її пізнішу велич та її засяг. За порівняння могла служити попередня, світова війна. Без сумніву такими попередньовоєнними катеґоріями думали і в них плянували війну перші противники Німеччини, головно Франція. Сюди входить теж Великобританія зі своїми численними сателітами на континенті, як Польща, Бельґія, Голяндія, Норвеґія, Югославія і Греція. Всі вони назагал непохитно вірили в повторення ситуації зі світової війни, отже — в безпереривні атаки і контратаки воюючих армій на фронтах, у повільне виснажування Німеччини в цих змаганнях серед позиційної війни, а разом з тим на її матеріяльне заломання під впливом повної морської бльокади, що мала відтяти Німеччину від всякої сполуки зі світом, а тим самим — на її виголодження. В резерві мала Франція і Англія як певних союзників, що повинні були, вступити у війну в пізнішому її ході, ще такі дві потуги, як совітську Росію і Америку. Ці всі сили, так виходило з поданого рахунку, мусіли були і повинні були просто з математичною певністю довести противників Німеччини до невідкличної перемоги і то швидкої та рішальної.
Дійсність трьох літ теперішньої війни ці рахунки знівечила.
Насамперед помилилися противники Німеччини у своїх засадничих воєнно-стратеґічних плянах. В 1914-му році вони всі виступили проти Німеччини зразу і фактично тоді Німеччина і Австрія були приневолені вести війну від початку до кінця не на двох, а на трьох і більше фронтах (Італія, Румунія і т. д.). Сьогодня сталося, саме навпаки. Німеччина ввесь час веде війну фактично все тільки на одному фронті і громила та громить своїх противників по черзі. Істеричний крик англо-американської преси про т. зв. другий фронт і остання спроба відкриття такого фронту на Заході невдалим десантом під Дієп, про це доводять більш ніж проречисто.
Але короною у цій засадничій справі була політика і тактика большевицької Росії в перших роках війни. Сталін теж "математично" рахував на повільне кривавлення Німеччини та її противників серед безпереривних змагань та резервував собі смертельний, як він гадав, удар в слушний мент, зокрема тоді, коли Европа буде достаточно виснажена, а він свої непроглядні полчища, озброєні до зубів невільницькою працею міліонів совітських рабів впродовж повної четвертини століття — підтягне у ідеально-догідні випадові бази на задніх кордонах Совітського Союзу.
Майбутні історики, навіть з другого табору, колись певно ствердять, яким неймовірним щастям для Европи і людства був факт викінчення Німеччиною усіх її головних противників ще заки большевики зорієнтувалися в чому діло і мали змогу вступити у бій. Бо перемога большевиків принесла б Европі та її культурі таку катастрофу, якої людська уява невсилі змалювати. Це був би другий потоп, або якийсь геологічний землетрус, після якого як не цілий світ, то певно Европа перемінилася б в одно великанське, криваве поле смерти.
Супроти цих перспектив не мають засадничого значіння всі, хоч як важкі переходи, тягарі і обовязки, що їх сувора воєнна дійсність накладає на тих усіх, що або не зазнали "щастя" жити у большевицькій катівні, або дожили свого висвободження від большевизму. Правильний тільки такий підхід до цих питань нашої дійсности і тільки з тієї точки погляду ми мусимо і повинні її оцінювати. Тільки так можемо її якслід зрозуміти.
По трьох літах війни — армії Німеччині та її союзників опановують Европу від Нордкапу по Біскайський залив, і по гарячі піски Сагари, і по південний кінець Пельопонезу, а на сході — по Ленінград, по район Москви, по Сталінград на Волзі, якого дні почислені і по Кавказ. В Азії — японці опановують великанські простори на континенті і на морях — по кордони Індії і до берегів Австралії. Німецькі підводні човни сіють постійно смерть і спустошення серед торговельної і морської фльоти Англії і Америки на всіх морях і океанах, а головно на цих морських шляхах, що є життєвими артеріями цих досі, здавалося, непереможних світових потуг.
На зайнятих Німеччиною просторах в Европі, в першу чергу на Сході, кипить гарячкова праця в напрямку її господарської відбудови, щоби таким чином обернути в нівець пляни виголодження нашого континенту Англією й Америкою.
Таким чином кінець третього і початок четвертого року війни застає нас у самий розгар цих велетенських змагань, які направду за великі, щоби у свому остаточному висліді не принесли нового ладу, щастя і добробуту Европі, а тим самим й нашому народові, який у цій війні приніс уже багато і певно — не останню жертву!
Д-р Павло Лисяк. 