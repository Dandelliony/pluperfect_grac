◦ ◦ ◦ ◦ ◦

Панахида за Тараса Шевченка. Панахида за Тараса Шевченка буде відправлена в неділю, 15-го березня, в 13-й год. в православній церкві св. Юрія у Львові вул. Францішканська. Український Центральний Комітет запрошує до участи в панахиді все Громадянство.
Завтра початок навчання. Завтра, в понеділок, 16-го березня, в 9-ій год. ранку починається нормальна шкільна наука в Мистецько-промисловій Школі у Львові, вул. Снопківська 47 (вхід від вул. Жижинської).
Косметичні курси. Завтра, в понеділок. 16-го березня починаються нормальні научні заняття Державних Косметичних Курсів у Львові, вул. Замойського ч. 3. Початок навчання в год. 5-ій після полудня. Додаткові вписи на курси ще тривають.
Потрібно вчителів. Шкільний Відділ УЦК потребує кваліфікованих учителів (мужчин і жінок) для 1-річних професійних сільськогосподарських шкіл. Умови праці дуже добрі. Зголошуватися в УЦК, Львів, Паркова 10, ІІ-ий поверх, кімната 5.
Цікава вистава в Сокалі. Недавно відбулась у театрі ім. Т. Шевченка в Сокалі вистава п'єси В. Винниченка п. н. "Між двох сил". П'єса, побудована на революційному побуті 17—18 років, мала великий успіх.
Шкільні прогульки. Українська Торговельна Школа в Сокалі зорганізувала недавно прогульку учнів до фабрики сукна "Лещків". Прогулька, що мала на меті запізнати учнів практично з товарознавством та продукцію, увінчалась бажаним успіхом.
Преса. У зв'язку з тим, що населення може одержувати львівські часописи через поштові уряди, перестали виходити такі газети: "Золочівське Слово", чортківський "Тризуб" і "Стрийські Вісті".
Стипендії для студентів. Комісія Допомоги Українському Студентству при УЦК проголосила конкурс на стипендії в літньому семестрі 1942 р. — Умовини конкурсу: Про стипендії можуть старатись дотеперішні стипендисти та нові кандидати. Всі дотеперішні стипендисти, що рахують на продовження їм стипендій на літній семестр, мусять долучити до формального прохання про продовження їм стипендій такі залучники: стипендисти, що студіюють від початку зимового семестру 1941/2 р. пришлють свідоцтва зложених іспитів або кольоквій у зимовому семестрі. Коли б у даній школі не здавалось ніяких іспитів ні кольоквій у цьому семестрі (в практиці це рідко буває), мусить кожний стипендист предложити до прохання опінію двох своїх професорів про нього. У згаданій опінії професори мають потвердити, що даний стипендист пильно ходив на виклади і вправи підчас семестру та на їхню думку заслугує на продовження йому стипендії КоДУС-у. Щодо тих стипендистів зимового семестру, які щойно в останньому часі вписались на високі школи тому, що початково їх не прийнято на студії, отже не мали змоги складати іспитів чи кольоквій, ба навіть ходити правильно на виклади та вправи, вони мусять долучити до прохань опінію про себе голови місцевої української студентської організації. Нові кандидати на літні стипендії, якщо вже студіюють у цьому семестрі, мають долучити до прохань про літню стипендію ті самі залучники, що й давні стипендисти, та крім цього: 1) докладний життєпис у двох примірниках; 2) залегалізоваиий підпис натурального свідоцтва; 3) свідоцтво матеріальної незаможности; 4) опінію української громадянської установи та української студентської організації; 5) посвідку прийняття у високу школу (для починаючих студії); 6) дві світлини. Прохання зі згаданими залучниками подавати найдальше до 25-го березня ц. р. на адресу КоДУС-у, Львів, Паркова 10. Признання літніх стипендій залежить від фінансової спроможности і передбаченого КоДУС-ом регуляційного плану студій української студентської молоді. 