Допомога українському студентству

І.
І ось стоїть акція допомоги студентству на порозі нового шкільного року 1942/43 перед новими завданнями. Допомогову акцію українському студентству, яку вів УЦК в минулих шкільних роках, вестиме і в цьому році з тією тільки зміною, що її потреби зогляду на нові обставини, яким являється відкриття нових Вищих Інститутів у Львові, дуже зросли. У Львові відкрито вже в цьому шкільному році агрономію і лісовий відділ. Є надія, що буде ще відкрита Вища торговельна школа. Всі ці моменти ясно вказують, що число наших студентів у Львові вже значно побільшилося; є надія, що продовж найближчих місяців ще дальше побільшиться. Зросте число тих наших студентів, яким треба буде прийти безумовно з матеріяльною допомогою в студіях.
Коли візьмемо під увагу скількість признаних стипендій і одноразових допомог в літньому семестрі 1942, мусимо поділити наших стипендистів на дві категорії: заграничних і львівських. І так признано 171 стипендій для студентів зза кордону на загальну місячну суму 40.390 зл. й одноразових допомог на суму 3.330 зл. Отже видатки КоДУС-у на потреби заграничних стипендистів були в літньому семестрі ц. р., який тривав чотири місяці 40.390 зл.х4+3.330 зл., що дало в сумі 164.890 зл. Заграничні стипендисти студіювали такі фахи: політехніку — 45, медицину — 34, заграничну торгівлю — 19, право й економію — 17, філософію — 17, музику, спів — 15, дентистику — 8, агрономію — 17, текстильні студії — 2, ветеринарію — 1, фармацію — 1, господарську школу — 1, журналістику — 1, бібліотекарство — 1, готелярство — 1, фотографіку — 1. Щодо місцевостей, в яких студіювали наші стипендисти, на першому місці стоїть Відень — 88, Берлін — 25, Прага — 23, Ґрац — 12, Бресляв — 7, Данціґ — 4, М. Глядбах — 2, Мюнхен — 2, Кеніґсберґ — 1, Єна — 1, Фрайбурґ — 1, Брно — 1, Інсбрук — 4. На 171 стипендистів було 28 жінок.
Студентам львівських Інститутів признано в літньому семестрі 1942 — 160 стипендій на місячну суму 22.500 зл. й одноразових допомог 3.670 зл.
Тому, що виклади на львівських Інститутах розпочалися відносно пізно, признано львівським студентам стипендії тільки на два місяці, а то червень і липень ц. р. Отже разом були видатки на стипендії і одноразові допомоги 48.670 зл.
Львівські стипендисти студіювали такі фахи: богословію — 4, ветеринарію — 24, політехніку — 59, медицину — 59, фармацію — 14. Разом зі стипендіями й одноразовими допомогами для студентів, львівських і заграничних, виплачено 213.560 зл.
Які ж були вплини на допомогу студентам у часі літнього семестру? В поодиноких місяцях вплинули на допомогу студентству такі квоти:
квітень ц. р. 18 952 41 зл.
травень ц. р. 23 628 67 зл.
червень ц. р. 34 748 84 зл.
липень ц. р. 119 324 61 зл.
Разом 196 654 53 зл.
Впливи отже в згаданих місяцях не вистачили на заплату признаних стипендій так, що Комісія була приневолена затягнути позичку в сумі 20 000 зл.
ІІ.
Якіж завдання й потреби в новому семестрі 1942/43?
В минулому семестрі було 331 стипендистів, з того 171 за кордоном і 160 у Львові. Чи стан стипендистів залишиться і в цьому шкільному році такий сам? Як вже було згадано, в зв'язку з відкриттям у Львові нових Інститутів, збільшилося і ще збільшиться число наших студентів, яким треба буде прийти з допомогою у студіях. Хоч грошеві впливи в минулому семестрі були замалі, що б можна було виплатити вповні 331 стипендій, поставив собі У. Ц. К. завдання підвищити число стипендій з 331 до 410, себто приділити львівським студентам 250 стипендій, а заграничним 160 стипендій, не враховуючи до цього надзвичайних видатків, як наглі одноразові допомоги, субвенціонування студентської харчівні, гуртожитку, тощо.
410 стипендій! Коли взяти під увагу, що висота одної стипендії буде пересічно 200 зл. місячно, то, щоб отримати пляноване число стипендистів (410), треба мати до диспозиції місячно 82 000 зл. У. Ц. К. є свідомий цього, що до тих видатків прийдуть ще інші, про які вище була мова так, що місячно треба буде мати около 100 тисяч зл. на найнеобхідніші потреби, зв'язані з допомоговою акцією нашому студентству. Тому й кинено в пресі гасло: "Один міліон для студентів". Це не фраза, це не перебільшення, але клич, який мусить бути в 100% зреалізований. "Один міліон для студентів" — це конечний фонд, який мусить зложити наше громадянство на допомогу українським студентам в цьому році.
На день 1. IX. 1942 замкнено конто сальдом 105 459 29 зл. Чи наступні місяці принесіть потрібних 100 000 зл. місячно?
Потреби у зв'язку з допомоговою акцією нашому студентству є такі великі, що прийшлося повести в місяці вересні ц. р. посильну збіркову акцію, призначуючи цей місяць — місяцем українського Студента, надіючись, що наше жертволюбне громадянство зложить в тому часі стільки грошей, щоб можна було вирівнати евентуальний недобір наступних місяців.
Чи наше громадянство сповнить наші надії і зложить кожного місяця потрібних 100 000 зл., залежить від нього самого.
ІІІ.
З новим шкільним роком почала вже референтура допомоги студіюючій молоді свою працю. Дня 15, 16, 17 і 18 вересня ц. р. відбула вона 5 чергових засідань, на яких признала стипендії тим студентам львівських Інститутів, які почали свою науку вже 1-го вересня ц. р. Розглянено прохання за стипендії студентів агрономії, політехніки і ветеринарії. Усіх подань за стипендію студентів згаданих фахів вплинуло 298, з того студентів політехніки 183, ветеринарії 51, агрономії 64. Признано стипендії студентам політехніки 125 і 3 допомоги на місячну квоту 19 000 зл., студентам ветеринарії 30 і 1 допомогу на місячну квоту 5 100 зл., студентам агрономії 47 на місячну квоту 7 040 зл. Разом признано на всі вище згадані фахи 202 стипендії і 4 допомоги на загральну місячну квоту 31 140 злотих.
Подання львівських студентів медицини, фармації і богословії будуть розглянені в найближчих днях; дещо пізніше подання заграничних студентів. Список львівських стипендистів появиться в пресі по розгляді прохань за стипендії студентів медицини, фармації і богословія.
Хай цей звіт дасть нагоду нашому громадянству переконатись, що зложений ним гріш не пішов намарне і нехай заохотить його до дальшої, ще більше інтензивної жертвенности на допомогу нашій студіюючій молоді. 