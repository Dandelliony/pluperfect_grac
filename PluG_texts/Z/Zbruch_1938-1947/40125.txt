Пошуканка винуватців

Краків, 7. серпня 1940.
Француський уряд покликав до життя надзвичайну слідчу комісію для розгляду вини, чому Франція програла війну. Вже мабуть у найближчому часі розпічнеться судовий процес проти ряду найчільніших француських політиків та військовиків за двох останніх кабінетів III. Републики: Далядіє та Рейно. Ці обидва премієри знайдуться теж на лаві підсудних, таксамо, як і начальний вожд француської армії, ґен. Ґамелен. Ціле обвинувачення буде обертатись довкола двох головних питань: 1) чому Франція виповіла війну, чи пак перла до війни, не будучи ще якслід до війни приготована? і 2) чому прогаяла пізніших 9 місяців, вичікуючи німецького наступу, замість переймати ініціятиву у свої руки? Зате нема іншого питання, яке — навіть, коли б допустити наведені два — повинно би стояти на першому місці: чи післяверсайська Франція не мала іншого розвоєвого шляху та інших можливостей вияву своїх творчих амбіцій, як тільки у війні з Німеччиною? Чи Франція мусіла воювати?
Із німецької преси довідуємося, що це останнє питання, якого нема серед питань, на які будуть відповідати обвинувачені міністри й ґенерали, не викликує у французів сумнівів. Вони упрощують собі проблєматику своєї теперішньої траґедії стверджуванням факту, що — мовляв — Франція мала свої союзи, що їх мусіла дотримати, — та й годі! Так, немов Франція не могла розумною порадою вплинути на Польщу, щоб вона не перетягала струни побрязкуванням шабелькою та немов Франція мусіла йти на шнурку анґлійської політики окруження! Адже Франція погоджувалася на мирову пропозицію Мусолінія, зголошену другого дня війни, яка передбачувала негайну конференцію Німеччини, Франції, Анґлії та Польщі з припиненням мирових операцій там, де вони у тому часі знаходились, — себто з фактичним переходом Поморя вже в німецькі руки. Чи не можна було разом із німецькою та італійською дипльоматією співпрацювати над мирною розвязкою проблєми Данціґу, Поморя та німецької меншини у Польщі — перед вибухом війни?! Чи Франція не знала, що у понятті союзу може скриватися теж найріжнородніший зміст, та що між іншим — саме льояльність супроти союзника наказує пригадувати йому, щоб він рахувався з реальним відношенням сил та не спирав всієї своєї екзистенції виключно лише на союзах з далекими сусідами, розпутуючи з найближчими сусідами найгостріші конфлікти?
Викидаючи з оцього сензаційного процесу за державну зраду кардинальне питання про те, хто спричинив війну, обмежиться процес до розгляду, хто програв війну. Вся вина і вся кара мають впасти на голови винуватців замалої військової підготови Франції, зате без вини і кари залишаються всі ті, що перед історією відповідають за фальшиві шляхи француської політичної думки. Словом: маємо у нинішній Франції точнісько той сам підхід до справи француської програної, що його ми бачили і бачимо у всіх поляків щодо польської програної. Кілька днів тому читали ми у "Берлінер Берзен Цайтунґ" ("Крах еміґрантів", "До психольоґії польщини", А. Райс, "Б. Б. Ц" з 24. 7.) потвердження поголосок про те, що вся журба польської еміґрації від першого дня виїзду поза кордони розваленої польської держави була звернена на те, щоб на носіїв останнього польського режіму скинути всю вину за траґедію свою і своєї батьківщини. Польська слідча комісія займалася, мовляв, такими преважними справами, як те, щоб вияснити, хто з достойників польського режіму побив когось із опозиції, а ґен. Сікорський мстився на своїх противниках тим, що не допускав їх до лєґіону у Франції. Німецький журналіст, пишучи про це, обурюється, вбачаючи в цьому польську декаденцію, яка йде понад звалища Варшави і руїни польської державности та не дозволяє хворим на ту декаденцію полякам зрозуміти свою власну теперішню ситуацію.
В обох випадках маємо дуже цікаві спільні риски. Бачимо, що не тільки "програний не має рації", але що всю відповідальність за невдачу несе перед земляками той, хто останній мав у своїх руках владу. Ми бачимо, як страшенне важко народам, які програли, безпосередньо після своєї програної вглиблюватись у суть своєї траґедії та доходити до глибини правди: хто завинив?! І ми бачимо однаково на прикладі Польщі, як і Франції, як страшенне мститься плоский та поверховний підхід до своїх національно-державних проблєм, що їх не видно поза серпанком максималістичних фраз, наймиліших — вулиці.
Добре сталося, що десь вже у північній Африці арештували Манделя, француського жида, колишнього секретаря Клемансо та міністра внутрішніх справ в останньому уряді Рейно. Але недобре буде, коли будуть його судити за його правління у днях, коли Франція вже горіла та коли вже ніщо не могло врятувати її, тільки капітуляція і сепаратний мир. Бо його головна вина — це співавторство у версайському договорі, який був нещастям не тільки Німеччини, але й усієї Европи, всіх її народів, нещастям також самої Франції і самих французів. Добре діється, коли потягають до суду тих, які знущаються над земляками і батьківщиною у її траґічних хвилинах. Але зле діється, коли у тогу суддів зодягаються ті, які виплекали хвору атмосферу, в якій могли доходити до влади малі, невідповідні, хворі люди. 