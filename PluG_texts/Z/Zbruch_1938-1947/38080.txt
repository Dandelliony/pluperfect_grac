Комунікат плястичної секції українського мистецького т-ва "Зарево".

В останніх часах, з розбудовою українського культурного життя, позначився теж уже деякий попит і на мистецькі твори. Різні установи звертаються до мистців з дорученнями виконати всякі мистецькі роботи, нераз громадського характеру. У звязку з цим Плястична Секція Українського Мистецького Т-ва "Зарево", що істнує при Культ.-Освітньому відділі Українського Центрального Комітету, вважає потрібним подати до загального відома таке:
1. Товариство "Зарево" обєднує всіх українських мистців у Ґенерал-Ґубернаторстві і до нього, в умовинах орґанізаційного українського життя, повинні належати всі кваліфіковані сили.
2. Установи, орґанізації і приватні особи повинні вимагати від мистців виказки їх станового товариства, евентуально звертатись просто до Центрального Комітету, Культурно-Освітня Секція, що доручить "Зареву" поручити кваліфікованого мистця, чи групу мистців.
3. Тоді не буде таких ненормальностей, як нпр. в останніх часах, де оголошується великий загально-громадського значіння конкурс на розмалювання церков, іконостасів і ін. — без ніякої забезпеки, що наділені проєкти будуть оцінені за їх мистецькою вартістю і не пропадуть, або що їх не використають поза плечима автора. Перед участю в таких конкурсах, улаштованих без контролі мистецької орґанізації, перестерігаємо усіх мистців, членів "Зарева", та інших, що з будь-яких причин ними ще не є.
Краків, 18. VI. 1940. 
Плястична Секція Українського Мистецького Товариства "Зарево". 