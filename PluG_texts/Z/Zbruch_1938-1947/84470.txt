Що треба знати про державні ліси

Головна дирекція лісів для Галицької Області є у Львові, при вул. Хорущини ч. 17. і називається: "Der Generalgouvernement des Distrikts Galizien, Abteilung Forsten — in Lemberg".   Нища організаційна одиниця, це інспекторати, яких територія покривається звичайно з територією "Крайсгавптманату" і називається: "Forstaufsichtamt".   Коли мова про бувший повіт Перемишляни, то Лісовий інспекторат для Золочівського Крайсгавптманату має свій осідок у Бродах, у приміщенні бувшої фірми деревної "Фореста" і зветься "Forstaufsichtsamt Brody". Начальником є п. Форстмайстер Гассенштайн, заступником — п. Форстфервальтер Бауер, інспектором — п. інспектор інж. Погль Жигмонт.   Інспекторати поділяються на Надлісництва, а ті на Лісництва. Для прикладу наведемо:   На терені б. перемишлянського повіту є 2 Надлісництва: 1) Виписки, з лісництвами Пнятин, Чемеринці, Дунаїв, Болотня, Осталовичі, Ушковичі; 2) Якторів з лісництвами: Якторів, Словіта-Новосілка, Богданівка (бувше куткірське лісництво) і Ганачівка.   Справа передачі лісів приватним власникам є дальше неактуальна, хоч би це був найдрібніший ліс. Словом, під лісоохороною залишаються всі ліси державні і приватні.   Право власності лісових маєтків великих чи малих, наразі спочиває т. зн. буде впорядковане пізніше.   СПРАВА ПРОДАЖІ ДЕРЕВА З ДЕРЖАВНИХ ЛІСІВ ГАЛИЧИНИ   Лісництва продають тільки купи гілля і хворосту, якщо очевидно такі в лісі є. Відомо, що під час боїв і зараз по закінченні війни в Галичині наші селяни самовільно забрали з лісів великі припаси опалу і матеріялу. Нових зрубів ще немає, то ж до продажі майже нічого не залишилося. Тому годі дивуватися, коли чується нарікання, що не можна дістати ніде опалу.   Надлісництво може продавати матеріяли і стосовий опал.   Матеріялу для місцевих потреб надлісництво не може продати більше, як 10% з припасу, а дров стосових не більше як 20% з припасу. Матеріял і опал у наших лісах на тих 10% і 20% вже майже випродано.   До всіх надлісництв напливають цілі маси замовлень на дрова і матеріял, яких поладнати не можна з причини обмежень у продажі.   Є на це рада. Всі державні і недержавні установи, школи, уряди, промислові підприємства і т. д., а навіть цілі попалені села у війні, можуть внести заяву в німецькій мові до "Forstaufsichtsamt" у Бродах, о наряд на опал, чи матеріял, з зазначенням в котрому Надлісництві хочуть купити. В багатьох випадках, такі прохання в Бродах полагоджують прихильно і тоді Надлісництво не мусить держатись обмеження на 10% і 20%.   Прохання можна посилати поштою. Найкраще, коли кілька інституцій напише просьби, їх збере, скажім, посадник містечка, чи начальник громади і хтось завезе до Бродів. Це одинока добра рада.   СПРАВА ПОЛЯ І СІНОЖАТЕЙ ЩО КОЛИСЬ НАЛЕЖАЛИ ДО ЛІСНИЦТВ   Подається до відома, що поля, пасовиська, сіножаті, що дня 30.8.1939 року належали до котрогось із лісництв, чи надлісництв, належать до них і сьогодні.   То не були землі, з яких поміщики тягнули користь. Це були наділи лісовим службовцям, як частина платні в натурі. Тому, коли селяни ці землі розділили між себе, то це неправильно.   Тепер кожний надлісничий має від влади на руках документ, що ті землі має право перебрати і влучити до лісництв, чи надлісництва. З цього поля і сіножатей належиться в цьому році спілка. Коли надлісництво, чи лісництво ще спілки не взяло, то це не означає, що не має права, чи може вже і зреклося.   При відбиранні цих грунтів стрічається часто спротив селян. Цей спротив зовсім безцільний і може наразити на прикрі наслідки.   Коли дотепер не перебрали лісових грунтів з допомогою поліції, то тільки тому, що надлісництва стараються це переводити в лагідній формі.   СПРАВА ПОЛЮВАННЯ В ЛІСАХ   Полювання в лісах суворо заборонене. Полювати можуть тільки ті, що мають дозвіл від влади і приділ терену до полювання.   Право полювати є під охороною Лісової Служби і Поліції. Лісова Служба в Галичині буде озброєна в кріси і носить на лівому рамені опаску жовтої краски з чорним написом: "Deutsche Forstschutz".   СПРАВА СЕРВІТУТІВ   Священики, які мали сервітутові права на опалові дрова в лісах, можуть собі на зиму купити 3 до 4 складометри опалових дров в найближчому надлісництві.   Сервітутові права наразі спочивають (не відновлені), як і права лісової власності.   СПРАВА ПОСАДИ В ЛІСАХ   1) Посаду надлісничого й адюнкта може одержати тільки інженер лісництва.   2) Посаду лісничого може одержати той, хто має скінчену середню лісову школу, або державний іспит на самостійного лісового господаря.   3) Посаду побережника (гаєвого) може одержати в першій мірі той, хто має іспит на побережника (лісника, гаєвого), потім той, хто має довголітню практику, а вкінці інші здібніші лісовики, які вміють вести лісові праці. Про це вже рішатиме інспекторат лісів у Бродах.   Взагалі в справах обсади лісових посад рішає тільки фаховість і кваліфікація (знання справи).   Рідна земля 