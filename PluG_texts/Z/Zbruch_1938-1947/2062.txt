В вирі карнавалу. — Подвійне життя служниці.  — Плач із радости. —  Зі суду під вінець. — Чотири „сухі” стейти.

В вирі карнавалу. Просили мене пані з Комітету „Барвінкових Вечерниць", щоб я написав щось про цю забаву. Нажаль знайшов час щоно нині, в суботу, коли мій фейлетон буде вже муштардою по обіді, бо „Барвінкові Вечерниці“ гудітимуть у моменті появи „Діла“ всіма силами грудей і рук забавової оркестри. „Діло” доходить до рук львівських читачів у восьмій годині вечором. Прошу дуже тих, яких мій фейлетон спонукав піти на „Барвінкові Вечерниці”, щоби покликалися на мою рекляму. Це буде бодай деяким оправданням для мене. „Барвінкові Вечерниці“ — маю надію в Бозі — пройдуть без бльокади входів і без патріотичних наук „в імени...", а... без мандату. Вірю, що після чудового морального успіху на „Равті Преси” панове бльокадники хоч трохи присядуть на здобутих лаврах і дадуть спокій товариству Ганни Барвінок. Вірю, але не присягну. Бо в девятій, чи десятій годині вечором може все таки стрілити комусь ідея зорганізувати кого попало і піти розбивати вечерниці. Тим разом раджу Паням не переконувати, не промовляти до розуму, ні не панькатися довго, а зробити те, що треба робити а патріотичною махнівщиною: вважати це за звичайний, самочинний напад. Галактіон Чіпка
Подвійне життя служниці. У Львові засудили на півтора року вязниці Казимиру Лозінську, яка вкрала у полковника Л., у якого служила, 180 золотих і біжутерію. У слідстві виявилося, що Лозінська часто пересиджувала в елегантних цухорнях і поробила там знайомства з визначними артистами і літератами, представляючися їм як артистка і вчителька музики. Коли полковник виїздив, Лозінська приймала своїх знайомих у його домі.
Плач із радости. У середу пополудні летун Черевичний долетів до табору проф. Папаніна. Незадовго прилетів летун Власов, який привіз свіжих харчів. Учені полярної експедиції плакали з радости, що їх вирятували з небезпечного положення.
Зі суду під вінець. Італієць Марю Квіндо вернувся недавно з Америки, куди виїхав, щоби зробити славу співака. Одначе доля закепкувала собі з молодого співака Марія і він замість чарувати співаків своїм милозвучним тенором опинився в кухні одного з найбільших готелів у Ню Йорку. Там теж зробив карієру, маючи ґастрономічнийталант і в короткому часі став міліонером. Здобувши маєток, вернувся до Італії, купив віллю в Римі, де хотів жити спокійним життям. Тимчасом виявилось, що його сусідка була учителькою музики та співу і Маріо мусів вислухувати щодня фальшивих трелів учеників учительки. Маріо протестував постійно, але безуспішно. Вкінці подав сусідку до суду за нарушення публичного спокою. Коли в дні розправи обоє прийшли до суду і глянули на себе — кинулися в обійми. Виявилося, що учителька вчила давніше співу Марія Квінда. Здивований урядовець мусів відложити акти справи до архіву, бо дотеперішні вороги рішили закінчити свою ворожнечу подружжям.
Чотири „сухі” стейти. Губернатор стейту Ґеоргія підписав рішення сойму цього стейту про скасування прогібіції. Таким чином на 48 стейтів залишилось ледви чотири „сухі“ стейти, а саме: Канзас, Оклягома, Місісіпі і Тенесі. 