◦ ◦ ◦ ◦ ◦

Атаки авіяції на Кримський півострів
Берлін, 25 вересня. Вчора вдень німецька авіація з визначним успіхом атакувала залізничні сполучення, військові споруди та позиції ворожої артилерії на Кримському півострові. В багатьох місцях спричинено великі руйнування і пожежі будників. Внаслідок цих дій знищено 10 совєтських літаків, що знаходились на землі.
Англійський натиск на індійських незалежників
Токіо, 25 вересня. Домеї повідомляє: Англійці збільшили натиск на незалежницький індійський рух. Щоб перешкодити протибританській акції, в Індії заборонено всякі збори. Все ж протибританський рух не втратив на силі.
Комуністи Америки
Ню-Йорк, 25 вересня. Комуністична партія в Ню-Йорку прийняла новий партійний символ. Замість серпа і молота, що згідно з законом, означають емблеми чужої держави і не можуть бути вживані як партійні знаки, вибрали молот і вила.
Перебудова уряду в Греції
Атени, 25 вересня. Грецький прем'єр-міністр, генерал Цолякоглу, повідомив про перебудову свого уряду. Проведено також багато заходів для управнення державної адміністрації та збільшення власної продукції Греції. Далі заявив прем'єр-міністр, що уряд займається посиленим поборюванням комунізму і боротьбою з спекулянтами. Завдяки збільшеним доставам збіжжя від держав осі, прохарчування цивільного населення Греції запевнене.
Положення большевиків критичне
Берлін, 25 вересня. Як подає лондонська інформаційна служба, до Москви приїхала англійська і американська місія, щоб вести переговори з большевиками в справі негайної допомоги, якої вони домагаються. "Якщо Совєти були б зовсім здані на допомогу демократій то їхня ситуація була б розпучлива. Ані англійська, ані американська продукція не осягне в деякому часі висоти, яка могла б покрити все запотребування Совєтів. Навіть матеріяли, що їх продукується в достаточній кількості, не можуть бути перетранспортовані в достаточних розмірах до Совєтів". Так говорив спікер англійської інформаційної служби, майже в тому самому часі, коли місія приїздила до Москви.
Гельсінки, 25 вересня. Совєтське радіо подало склад совєтської делегації на московську конференцію трьох держав. Головою делегації є Молотов, далі маршал Ворошилов, комісар закордонної торгівлі Мікоян, адмірал Кузнєцов, комісар летунського промислу Тархунов, шеф артилерійського командування в народному комісаріяті оборони генерал-полковник Яковлів і народний комісар озброєння.
Будьонний у відставці
Рим, 25 вересня "Попольо д'Італія" подає зі східнього фронту, що полонені на відтинку фронту в Україні потвердили, що маршала Будьонного звільнено. Головне командування над військами Будьонного мав перейняти маршал Тимошенко.
Мадярське воєнне звідомлення з східного фронту
Будапешт, 25 вересня. МТІ подає зі східнього фронту. Розтрощування окружених в Україні большевицьких військових частин поступає швидко вперед. За ворожими силами, які залишились поза залізним перстенем після кількох безуспішних протиатак з їхнього боку, іде безупинна погоня в східному напрямку. З ослабаючого спротиву большевицьких задніх сторожей та з несподівано швидкого темпа відступу в поодиноких місцях можна поробити висновки, що большевицьке командування втратило надію на спротив у просторі Дніпро—Дон і робить зусилля впорядкувати по змозі решту військ за Донцем. На мадярському відтинку фронту ворог веде ще оборону протилежного берега ріки і переводить деякі безсильні спроби протиатак. Роботи над укріпленнями він в багатьох місцях вже залишив та взагалі його діяльність стала дуже непевна. То можна, зрештою, також виразно помітити з безплановости ворожих гарматніх і летунських дій. Ескадри гонведів перевели розвідувальні полети. Захоплено 61 полонених. 