...Імені князя Льва Сапєги

Вже більш як пів року у Львові радянська влада. Скинувши з себе довголітню ганьбу шляхетського ярма, старовинне українське місто оновилось і з кожним днем набирає щораз кращого, радіснішого і культурнішого вигляду. Щезли з будинків хижі орли та різні хрести "оборони польського Львова", зникли назавжди з вулиць нуждарі і безробітні, змінили свій вигляд квітчасті бульвари, сади і парки.
Не змінились, на жаль, тільки назви вулиць.
Приїжджає, скажімо, громадянин з східних областей нашого великого Союзу. На вокзалі запитує в довідковому бюро: як йому пройти до міського театру?
— До міського театру? Підіть ви, громадянине, — ввічливо вкаже йому службовець, — за трамваєм вулицею маршала Фоша. Нею вийдете на перехрестя, де будуть вулиці: князя Льва Сапєги, Лєщинського та генерала Токажевського. Можете йти до театру вулицею Сапєги аж до вулиці графа Потоцького, звідси завернете вліво, перейдете вулицю графа Бадені і Єзуїтський сад, потім підете вулицею Ягеллонською до площі графів Голуховських, а там і театр. А можете також іти вулицею генерала Токажевського вниз до вулиці короля Казимира Великого...
— Вибачте, — переб'є здивований назвами громадянин. — Здається мені, що я заблудив... Скажіть, будь ласка! це Львів, чи я помилився?
— Так, Львів.
— А чого ж вулиці самих королів, графів і генералів?
— Та це вже так здавна залишилося. В нас є ще вулиці і президента Мосціцького і графа Пінінського і польських гетьманів Чарнецького, Тарновського — огого! То ж польська шляхта полонізувала місто і кожній вулиці пришпилила прізвище якогось свого короля, графа або генерала.
— А чого ж їх не змінять? У Львові ж радянська влада з осені 1939 року.
— Чого, зміняють. Міська Рада вже дві вулиці перейменувала.
— Тільки дві всього на Львів? А скільки ж у Львові вулиць?
— Багато, громадянине. Декілька тисяч.
— Боюсь, що цього сторіччя ваша міська Рада не впорається з перейменуванням вулиць. Якщо взяти по дві вулиці на кожний рік, то...
— Та чого обов'язково тільки по дві! Міська Рада може ще дві перейменувати цього року.
П. Степаненко 