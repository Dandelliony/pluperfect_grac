◦ ◦ ◦ ◦ ◦ ◦ ◦

Просування німецьких військ у Данії і Норвегії
ЛОНДОН, 9. (ТАРС). Парижський кореспондент агентства Рейтер, покликаючись на радіоповідомления з Осло, передає, що німецькі війська зайняли Берген, Тронгейм і Егерсунд (південне побережжя Норвегії).
ПАРИЖ, 9. (ТАРС). За повідомленням агентства Гавас з Стокгольма, Ставангер (норвежський порт) зайнятий німцями.
ЛОНДОН, 9. (ТАРС). Агентство Рейтер, покликаючись на радіоповідомлення, одержане в Парижі з Осло, передає, що німецькі війська зайняли норвежський північний порт Нарвік.
ПАРИЖ, 9. (ТАРС). Агентство Гавас передає таке повідомлення з Осло: "Німецькі воєнні кораблі, що проникли цієї ночі в Осло-Фіорд, натрапили на опір форту, що захищає вхід у фіорд.
Перш ніж продовжувати своє просування всередину фіорда, німці висадили коло 20 чоловік у Валлоє поблизу Тенсберга. З боку норвежців був зроблений один гарматний постріл, але німці на нього не відповіли. Населення Валлоє покинуло містечко і вирушило до Тенсберга".
Прибуття німецьких крейсерів у Тронгейм
НЬЮ-ЙОРК, 10. (ТАРС). Агентство Ассошіейтед Пресс передає з Лондона, що в Тронгейм прибули 4 німецькі крейсери. Тронгейм був зайнятий німецькими військами протягом 2 годин без опору.
Новий норвежський уряд
БЕРЛІН, 9. (ТАРС). Німецьке інформаційне бюро передає з Осло, що там створений новий норвежський уряд. Прем'єр-міністром призначений Відкун Квіслінг.
На західному фронті
ПАРИЖ, 9. (ТАРС). Агентство Гавас повідомляє, що на захід від Вогезів відбита атака німецького загону, що підійшов близько до французького передового поста. На Рейні — артилерійська перестрілка.
Над лінією фронту відмічений тільки один повітряний бій.
ПАРИЖ, 10. (ТАРС). Офіціально повідомляється, що вчора "день пройшов спокійно на всьому фронті від Мозеля до Рейна. Де-не-де над Рейном і у верхньому Ельзасі відбувалась перестрілка піхоти. Ніч на фронті в Лотарінгії і в Ельзасі пройшла спокійно".
БЕРЛІН, 10. (ТАРС). Верховне командування німецької армії. повідомляє: "На західному фронті — ніяких особливих подій".
ЛОНДОН, 10. (ТАРС). Як повідомляє агентство Рейтер, поблизу західного побережжя Швеції торпедований німецький пароплав "Амазіс" тоннажністю в 7 тисяч тонн.
Війна в повітрі
НЬЮ-ЙОРК, 10 (ТАРС). Агентство Юнайтед Пресс повідомляє, що два німецькі винищувачі збили поблизу аеропорту м. Осло англійський бомбардувальник.
Німецьке спростування
БЕРЛІН, 10. (ТАРС). Німецьке інформаційне бюро передає, що агентство Рейтер поширювало сьогодні ранком повідомлення англійського міністерства авіації про мнимі успіхи англійських льотчиків під час нальотів на німецькі озброєні сили в районі Берген-Фіорда. "Атаки — сказано в повідомленні німецького бюро, — справді провадились англійською авіацією, але бомби падали в воду і на землю, не завдаючи шкоди об'єктам воєнного значення або бойовим одиницям. Докладні відомості, які надійшли з відповідних німецьких джерел, ясно доводять, що успіхи англійської авіації є плодом фантазії англійських льотчиків". 