Кари на священників. — "Народній дім" в Урмані згорів. — Арештування д-ра L Лемішки. — Цвинтарні вандали.

Кари на священників. Стрийський та журавенський суд майже кожного тижня засуджують греко-католицьких священників. На днях покарали в Журавні о. декана Музичку з Чертежа за проповідь про Карпатську Україну в церкві карою 10-місячного безоглядного арешту та гривною 260 золотих. За подібну справу судили рівнож о. Таруняка зі Сулятич та цю справу передали до Стрия. Стрийський окружний суд засудив о. Василя Лаврися з Монастирця і Миколу Зіняка з Новошин по 5 зол. кари за образи "Думи мої", о. Любомира Половецького з Журавна засудили на 6 місяців за "заміну польських назвищ на українські".
"Народній дім" в Урмані згорів. В Урмані пов. Бережани згорів 28. м. м. будинок "Народнього Дому". Пожежа вибухла внаслідок підпалу невідомого справника.
Арештування д-ра L Лемішки. 27. м. м. поліція перевела ревізію в мешканні д-ра І. Лемішки в Камінці Струміловій та після тієї ревізії яка тривала цілу ніч, арештувала д-ра Лемішку. Підчас ревізії поліція нічого не знайшла. Ревізію переведено теж і в домівці Повітового Союзу Кружків Р. Ш. у Камінці та в мешканні урядовця цього Союзу Т. Корчинського. Д-ра Лемішку вивезли спершу до Радехова, відтак до Топорова. Причина арештування невідома.
Цвинтарні вандали. Управитель личаківського цвинтаря у Львові Рудольф Шрам повідомив поліцію, що в ночі з вівтірка на середу невідомі вандали розбили 13 ліхтарень, розміщених на ріжних гробівцях, вартости коло 200 золотих. Поліція розвела слідство. 