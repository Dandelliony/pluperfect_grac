Здійснилась наша плекана мрія

Зрозуміти всю велич 121-ої статті Сталінської Конституції, яка всім громадянам Радянського Союзу забезпечує право на освіту, можна тільки тоді, коли прирівняти те, що було за шляхетської Польщі з тим, що на наших очах за нашою активною участю перетворюється в нові форми вільного життя.
Спитайте професорів і студентів львівських вищих учбових закладів про закони, що панували раніш. Найбільший із цих законів ганебний "нумерус клявзус", що замикав двері вищих учбових закладів перед синами селян і робітників, українцями та євреями. На 3500 студентів в них не було більше 150 українців. В університеті вчились пани та підпанки. Щорічна платня за навчання що-найменше 200 золотих, крім високої такси за іспити, позбавляла бідняків і батраків можливості осягати вершини науки. Шляхетсько-панський уряд не визнавав рівного права за всіма національностями, він сам організовував єврейські погроми, що їх підготовляли націоналістичні бандити.
За 22 роки уряд польської республіки не допустив у львівський університет жодного українського професора. А ті професори, що там сиділи з ласки свого уряду, свідомо і систематично винищували весь молодняк, що рвався до освіти. На нашій землі ставало щораз менше шкіл, учителів і працівників науки, зате по містах і селах зростала неписьменність, темрява і злидні.
Як тільки прийшла наша визволителька — Червона Армія, в невимовною силою пролунали скрізь величні слова Сталінської Конституції. Як тільки ми стали радянськими громадянами, а вже наші західно-українські землі, на яких ще не висохла кров від знущань шляхетської вояччини, вкрились густою мережею шкіл.
Радянський уряд не шкодує коштів на розвиток і науки. Львівський університет збільшиться на кількадесять професур, природничий факультет та медичний інститут збагатиться новими дослідчими лабораторіями, при кожній катедрі працюватиме ціла низка доцентур та аспірантур, які готуватимуть кадри нових учених, гідних великої доби соціалізму.
За шляхетської Польщі тільки нечисленні одиниці виторговували собі "панською протекцією" дрібні підмоги наче милостиню, за Сталінською Конституцією всі студенти одержують стипендії, не вважаючи на національну та расову належність.
Жодна держава світу не піклується за освіту трудящих з такою дбайливістю, як Радянський Союз. Від хвилини, як здійснилась наша плекана мрія і ми стали радянськими громадянами, наша молодь зможе користуватись всіма благами найдемократичнішої у світі конституції. Не тільки молодь, але і всі трудящі мають право на освіту; це забезпечується мережею вечірніх шкіл та курсами. Радянський Союз не знав неписьменних, як і не знає перешкод для тих, що хотять здобувати освіту, щоб ще більше зміцнювати соціалістичну батьківщину для кращої долі всіх народів Радянського Союзу та всього людства.
К. О. Студинський професор львівського університету. 