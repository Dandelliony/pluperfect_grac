Про нові форми роботи Спілки письменників

14 жовтня, засідання президії Спілки радянських письменників України було присвячене питанням перебудови форм роботи Спілки письменників.
З доповіддю на цю тему виступив член правління президії Спілки радянських письменників СРСР тов. Павленко. Він спинився на нових завданнях, які стоять перед письменницькими організаціями. Основною роботою президії Спілки письменників повинна бути творча робота, читання і обговорення літературних творів, художнє і політичне виховання літераторів, особливо молоді, зв'язок і керівництво творчим життям письменників периферії.
У дебатах, що розгорнулись по доповіді, виступаючі товариші викривали хиби в роботі президії СРПУ.
— Президія в своїй роботі не ставила творчих питань, не провадила дискусій, — говорить І. Фефер. В літературному середовищі багато прикладів байдужості до творчості письменника. Немає справжнього інтересу у "стариків" до ростучої молоді.
— Обговорення нових творів, висловлення своєї думки про творчість товариша по перу було не в пошані, — говорить Іван Ле. В світлі нових завдань клуб письменників повинен стати центром творчого життя радянських літераторів.
Велике місце в своєму виступі Максим Рильський приділив питанням виховання молоді. Кожний з письменників, — говорить Рильський, — одержує багато лисів з творами починаючих літераторів. Читати їх треба всі, бо серед сотні слабих віршів можна натрапити на один рядок, що говорить про безперечну обдарованість молодого поета. Знайшовши росток, старший товариш зобов'язаний плекати його, сподіваючись виховати хорошого поета. Якщо ж у вірші немає і натяку на поезію, треба не боятись сказати авторові правду у вічі.
Про роль позитивного героя в драматургії, творчу майстерність поетів і критиків, максимальне використання часу для творчої роботи, виховання в літераторах почуття громадського обов'язку говорили в своїх виступах тт. Кочерга, Фомін, Косарик і Старінкевич.
Тов. Корнійчук, який виступив, вказує на те, що помилки і хиби, допущені в роботі правління президії Спілки радянських письменників СРСР характерні і для президії СРПУ. Несерйозне ставлення до творчих питань з боку президії, — говорить т. Корнійчук, — впливало і на всю творчу роботу Спілки письменників. В результаті несерйозного ставлення до прийому в члени Спілки письменників, в письменницькому середовищі є товариші, які не мають підстав носити звання письменника. Аналіз творчого багажу письменників, їх окремих творів допоможе нам очистити Спілку письменників від випадкових людей у літературі.
Завдання нашої президії, — закінчує тов. Корнійчук, — правління клубу, всієї письменницької громадськості — поставити в центрі уваги літературного життя рукопис письменника, обговорення його нових робіт, конкретна допомога в його складній і благородній праці.
***
На президії був розв'язаний ряд поточних питань.
Для підготовки до 85-річчя з дня смерті великого польського поета Адама Міцкевича президія створила ювілейний комітет в складі 13 чол. під головуванням Максима Рильського.
27 листопада минає 55 років творчої діяльності видатної української письменниці Ольги Кобилянської. Для проведення підготовної роботи до ювілею президія створила комітет в складі 10 чол. під головуванням Івана Ле.
(РАТАУ). 