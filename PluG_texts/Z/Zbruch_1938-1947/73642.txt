◦ ◦ ◦ ◦

Правила про торги на міських базарах. Львів, 24 листопада. Згідно із розпорядком міського старости відносно управильнення ціло-тижневих торгів і вуличної торгівлі, такі торги у Львові можуть відбуватися: на майдані Антона; Бема, Бернардинському, Берестейської Унії, Краківському, Знесінському, Софії, Теодора і Замарстинівському. Для торгівлі сіном і соломою призначений майдан на Гаврилівці. На цих базарах продовж тижня вільно торгувати тими товарами, які вільно збувати без посвідки про запотребування. Покликані власті можуть окремі товари вилучити з торгівлі. Торгувати на базарах можуть: селяни (хліборобські продуценти) і городники; торгівці яринними продуктами мусять мати дозвіл від Відділу Прохарчування і Хліборобства при Уряді Ґубернатора. Від професійних продуцентів і торгівців вимагається призначеного урядом торгів місця торгування. Чергові постанови про торги видає уряд торгів. Вони є на видному місці на кожному базарі. Поза базарами і встановленими годинами торгу всяка торгівля на вулицях і в парках, поза окремими винятками, не є дозволена.
Закордонні листи. З уваги на те, що листи і посилки, призначені за кордон, люди дуже часто кидають до поштових скриньок, поштова влада інформує, що всі того роду посилки треба надавати при віконцях поштового уряду, пред'являючи одночасно особисту виказку. Вкидати закордонні листи до поштових скриньок заборонено.
Пресова конференція кореспондентів "Телеекспресу" у Львові. З почину Шефа Преси Ґенерального Ґубернатора, п. Ґаснера, відбудеться 27-го ц. м. у Львові Пресова Конференція усіх краєвих кореспондентів Пресової Аґенції "Телепрес". Ціль конференції — пожвавити роботу українських провінційних кореспондентів та причинитись до покращання стану інформацій з Галицької области.
Студентам під увагу. Об'єднання Праці Українських Студентів (ОПУС) УПК звертається з покликом до всіх колишніх студентів гуманістичних (філософічних), правничих та економічно-торговельних наук, які мають намір продовжувати свої високошкільні студії, щоб вони реєструвались в ОПУС. Також абсольвенти ґімназій, які ще не студіюють з якихнебудь причин, але бажають студіювати у Високій Школі, повинні зареєструватись в ОПУС-і. Голоситись можна особисто (від год. 12—14 кожного дня, а в суботу від 11—13) або письменно в секретаріяті ОПУС у Львові, вул. Анни 1/І п. Подати треба: прізвище та ім'я, точну адресу та факультет, що його даний петент студіював або бажає студіювати та долучити опінію-поручення Комітету свого місця замешкання. 