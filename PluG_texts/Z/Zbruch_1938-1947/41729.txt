Він прожив чесне і велике життя

Правління спілки радянських письменників України складає слова глибокого суму, схиляючи низько голови перед світлою пам’яттю геніального актора українського народу, відданого патріота соціалістичної батьківщини, одного з фундаторів українського народного театру Панаса Карповича Саксаганського.
Він, народний артист СРСР, відзначений урядом орденом Трудового Червоного Прапора, прожив чесне і велике життя, гідне глибокої пошани і любови радянського народу.
Пам’ять про Панаса Карповича Саксаганського назавжди залишиться в наших серцях.
Правління Спілки радянських письменників України. Великий художник
З глибоким сумом схиляємо голову перед світлою пам’яттю геніального актора українського театру Панаса Карповича Саксаганського. Творець народного театру разом з корифеями української сцени Заньковецькою, Садовським поклав початок великому реалістичному мистецтву нашої сцени. В нашій пам’яті на все життя залишаться щасливі хвилини зустрічей з Панасом Карповичем, хвилюючі розмови про нашу театральну культуру. Нас завжди вражало, що не зважаючи на похилий вік і хворобу, він постійно цікавився пекучими питаннями нашого театру і завжди допомагав своїми слушними і глибокодумними порадами.
Від нас пішов великий художник, що десятиліттями ніс в народ схвильоване слово, гаряче почуття, чесне серце. Будемо ж пам’ятати, що він завжди кликав нас вперед, до вершин народного мистецтва.
Олександр Корнійчук, Микола Бажан, Петро Панч, Максим Рильський. 