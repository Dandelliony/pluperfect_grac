Елєктричний струм убив троє людей.

Львівський цивільний суд має твердий горіх розгристи. Минулого року трапилася в Бібрці така подія: 12-літяій син бляхаря Ґедале Брандвайна вибіг рано в сторону городу біля віллі ЗУСу в Бібрці. По хвилині сусіди повідомили батьків хлопця, що їх син лежить без памяти на подвірі віллі. Батьки вибігли, щоб рятувати хлопця, який уже не жив і самі впали трупом. Виявилося, що вони всі згинули від елєктричного струму. Урваний антеновий дріт лежав на незабезпечених іззовні елєктричних проводах на даху й на залізній сітці огорожі так, що все було навантажене смертельним струмом. Ґедалє Брандвайн згинув, тримаючи антеновий дріт у руці, його мати доторкнулася ринви, батько зачіпив за сітку огорожі. Вілля була вже в той час незамешкана. Останній льокатор зізнав, що коли він випровадився, то покликав монтера тамошньої елєктрівні, щоб він вилучив струм. Одначе монтер забрав тільки чисельник, а струму не вилучив. По Брандвайнах залишилося двоє малолітніх дітей (6 і 10-літні дівчата) тому визначений судом опікун зголосив скаргу проти власника елєктрівні у Бібрці Льва Урбанського, домагаючися 5.000 зол. відшкодування за моральну кривду і ренту для сиріт по 30 зол. місячно. Цю справу розглядає тепер цивільний суд, бо карний суд уморив справу, тому, що не міг рішитися, чи траґічна подія трапилася внаслідок необережности каригідного занедбання елєктрівні чи може фатального збігу обставин. 