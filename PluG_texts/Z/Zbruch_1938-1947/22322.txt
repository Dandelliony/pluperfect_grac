Чи ми хочемо війни?

Наше становище супроти нинішньої міжнародньої ситуації, яке напевне є також становищем відповідальної політичної верхівки та величезної більшости українського громадянства — таки викликує у деяких українських колах поважне застереження. Це ті кола, головно низові, які у свому підході до всіх узагалі проблєм кермуються виключно тільки своєю актуальною дійсністю, болячками свого нинішнього дня. У даному випадку річ іде головно про околиці, які в останньому часі були тереном відомих подій. Ті земляки закидують нам "пацифізм" та протиставлять йому свою тугу за війною. Ця туга не сперта на ніякому політично-позитивному пляні: вона не випливає з ніякої реальної всеукраїнської концепції. Єдиним її засновком та провідною думкою є теза: "нехай гірше, аби інше". Через те й наше становище вони оцінюють мало не як бажання — петрифікувати нинішню українську дійсність у Польщі.
Яка надзвичайно трудна і складна позиція відповідальної української публіцистики, яка не може йти ані по лінії найлегчого спротиву супроти власних земляків, себто не може потурати їхнім настроям і почуванням, якщо вони колідують з вимогами політичного розуму, ані не може йти виключно по лінії конюнктуральної тактики та зректися ролі співтворця та оборонця засадничих напрямних української політичної думки, — не доказ звернемо увагу й на невдоволення польської сторони нашим становищем. Бо деякі польські кола бачать у тому ніби-"пацифістичному" нашому становищі — явне чи масковане ґерманофільство, себто найбільший гріх, що його сьогодні можна робити у Польщі.
Одно і друге полягає на грубому непорозумінні. Фальшива оцінка нашого становища у деяких українських та польських колах є виквітом нинішньої нервової атмосфери, яка скріплює людську нетерпимість: коли в таких часах чиєсь становище не покривається з іншим становищем на повних 100% — то воно відразу викликує нехіть та насторожує ворожо. Тимчасом мабуть не треба ближче доказувати правди, що становище тієї української преси, яка віддавна пропагує у політиці вищість розумового чинника над чинником емоціональним. — не може вповні покриватися зі становищем, що його диктує нервова українська реакція. Нічого казати, що вона — хоч з інших причин — не може покриватися зі становищем польським.
Закид пацифізму взагалі нісенітний, коли йде про нас, які завжди казали, що 1) Совіти та взагалі ніяка Росія не погодиться з самостійницьким українським рухом і тому його перемога може прийти тільки підчас та у висліді війни і 2) війна взагалі актуалізує українську проблєму. Тому ми були проти концепції т. зв. східнього пакту, який затверджував територіяльно політичний стан на Сході Европи. Але бути за війною — не значить, щоб бути за кожною війною. Кажемо: така війна, яка нині висить у повітрі, війна, яка велась би поміж демократичними і націоналістичними державами та залишала у найбільш упривілейному становищі Совіти — не лежить у нашому інтересі. Не є в українському інтересі така війна, яка вже на самому початку не має таких гасел, що найближче заторкують українську проблєму та яка ведеться за терени етнічно неукраїнські або яка є вислідом імперіялістичного суперництва германського та анґльосаського світа. При чім тут ми?! Інша річ, що не ми кермуємо закордонною політикою будьякої держави і не в наших силах вплинути на хід міжнародніх подій. Українська ставка у такій війні — це ставка на невідоме. Тому кажемо, що виглядами такої війни нема чого захоплюватися.
Колиж річ іде про польську сторону — то її — очевидно — таке наше становище теж не вдоволяє. Вона невдоволена, що тон української преси в нинішніх часах інший, ніж тон преси польської та жидівської. Але виводити з цього факту — ґерманофільство — це дедукція надто смілива, оперта на незнанні української політичної думки. Була вже про це мова безліч разів: у чому наш підхід до німців подібний до польського та в чому ріжний, — і чому не може бути спільний з тої простої причини, що ми ніколи безпосередньо з німцями не межували та не маємо з ними того відвічного історичного досвіду і спору, що його мають поляки. Здається, що нема тут причини до ніяких претенсій ані ремствування. Коли йде про практичне становище українців у Польщі на випадок тої війни, яка нині нависла над Европою, то у цій справі висловились уже найбільш компетентні українські провідні політичні кола і ніхто зпоміж українців проти такого становища не виступив.
Коли річ іде про польсько-українські відносини — то ключ до них у польських руках. У польських руках ключ до настроїв, які є наслідком подій дня. На причини напруження, яке істнує у польсько-українських відносинах, ми вказуємо вже майже 20 років. Сьогодні більш, ніж колинебудь, матеріялу казати про це, але менше, ніж колинебудь — можливостей ці речі порушувати. Чи це наша вина?!
Відповідальні українські чинники мусять боротися на два фронти: проти настроїв власних низів, щоб оті настрої не опанували політики, та проти причин, які ті настрої викликують. Страшенне важка, страшенне незавидна боротьба. Але треба її вести так довго, як довго істнує свідомість, що треба витримати на своїй відповідальній стійці та виконувати свій — найважчий, найбільш невдячний обовязок.
ік. 