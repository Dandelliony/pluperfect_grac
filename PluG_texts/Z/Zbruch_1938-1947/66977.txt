◦ ◦ ◦ ◦

Продаж масла. "Маслосоюз" повідомляє, що з 8-им червня починається продаж масла і яєць на червневі харчові картки в його крамницях. Видача товару слідує за порядковим реєстраційним числом, видним кожного дня за крамничними вітринами. В понеділок, 8-го червня видається товар на числа від 1 до 500.
Українські радіопередачі. Завтра, в понеділок, 8-го червня від год. 10.30 до 11-ої ранку Львівська Радіовисильня передає концерт українських народних жартівливих пісень у виконанні хору під керування Евгена Козака та солістів: Одарки Бандрівської та Дометія Йохи. При фортепіяні: Ріоман Сімович. — У середу, 10-го червня, передача концерту української музики. В програмі концерту твори Барвінського, Людкевича і Косенка. Виконавці: Галя Левицька (фортепіян), Софія Гаврищук (меццосопран) і Юрій Крих (скрипка). Фортепіянний супровід: Марія Роговська. В четвер, 11-го червня виступ струнного квартету у складі: Вол. Цісик (перша скрипка), Ром. Согор (друга скрипка), Богд. Задорожний (віоля) та Ор. Березовський (віольончеля). У програмі твори Барвінського для струнного квартету. — У п'ятницю, 12-го червня передача фрагментів із опери "Тарас Бульби" М. Лисенка в виконанні хору Козака та солістів: Олени Лозицької та Василя Тисяка. При фортепіяні Мар'янна Лисенко.
Відкриття драматичного театру "Студія" у Львові. Заходами театрального кабінету при Інституті Народної Творчости у Львові, вул. Францішканська ч. 7, буде в найближчих днях відкритий драматичний театр "Студія" під мистецьким керівництвом директора і режисера українського театру в Хусті п. Юрія Шерегія. Театр "Студія" — як одна ланка діяльности ІНТ-у, є подуманий і зорганізований на зразок творчої лябораторії при режисерських курсах, які відбуваються при Інституті; є показовою сценою для зразкової гри аматорським гурткам в краю. Його організації сприяють і співпрацюють з ним передові артисти і діячі Львівського Оперного Театру, яким теж залежить на розбудові і піднесенню театральної культури в Галичині. Першою премієрою "Студія" піде дня 12 ц. м. п'єса Карпенка-Карого "Безталанна", а в підготові є Гоголеве "Одружіння".
Рівночасно із театром "Студія" відкривається при цьому ж Інституті "Ляльковий Театр", який незабаром зачне свою діяльність постановкою "Княгині Ярослави" за сценарієм Ю. Шерегія. Зорганізований уже дитячий театр готує чергову виставу для дітей п. н. "Золотий Черевичок". Ця розбудова українського театрального життя на терені Львова, а зокрема відкриття драматичного театру "Студія" — це заслуга керівництва Інституту Народної Творчости, який саме покликаний культивувати і розбудовувати наші культурно-мистецькі надбання. 