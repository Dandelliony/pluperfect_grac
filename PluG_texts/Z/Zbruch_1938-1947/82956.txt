◦ ◦ ◦ ◦

Літній час у Данії перестає бути дійсним дня 4 жовтня в третій годині ранку.   Третього жовтня в Болгарії впровадять середньо-европейський час. Всі годинники пересунуть на одну годину назад.   Над Перським заливом панує посуха. Тому, що нема дощів, жнива випали дуже кепсько. Цей стан буде мати внаслідку голод, якого не було вже від 50-ти років.   Грецькі робітники їдуть до Німеччини. 31. серпня від'їхав до Німеччини один транспортний поїзд з грецькими робітниками. Підготовляється виїзд другого поїзду. Вже зголосилося до другого транспорту багато греків і грекинь, що хотять працювати в німецьких промислових закладах.   Небезпека плямистого тифу в Туреччині поменшується. В місяці серпні стверджено в усій Туреччині 57 випадків плямистого тифу, з того 22 випадки в Стамбулі. В червні було в усій країні 339 випадків плямистого тифу.   У Норвегії поборюють сухоти. Норвегія організує велику боротьбу проти туберкульози. Продовж двох до трьох років задумують пересвітлити ціле населення за допомогою нової системи опромінювання. Сподіються, що вдасться вповні усунути туберкульозу серед норвезького населення.   Нищення скорпіонів у південно-східній Анатолії. У південно-східній Анатолії, в околиці Мардін буває дуже багато скорпіонів. Тепер започатковано акцію нищення цих шкідників. Призначено премії висотою в 100 парас, значить 5 німецьких фенігів за кожного скорпіона. Їх треба доставляти живими, щоб гіґієнічний інститут в Анкарі міг виготовляти медичний серум із хвостів, відрізаних живим ще скорпіонам. Досі впіймано загалом 15.000 скорпіонів.   Рідна земля 