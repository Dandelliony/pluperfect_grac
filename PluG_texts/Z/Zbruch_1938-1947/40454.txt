◦ ◦ ◦ ◦ ◦ ◦ ◦

Зведення італьянського командування
РИМ, 14. (ТАРС). Агентство Стефані передає таке зведення італьянського командування:
"В британському Сомалі на схід від Ададлеха тривають вперті бої.
Сьогодні в годину ночі літаки противника, які з'явилися з Швейцарії, скинули бомби і листівки над Північною Італією. Коло 30 фугасних і запалювальних бомб скинуто в Мілані. Ні один воєнний об'єкт не потерпів. Вбито 12 чоловік, поранено 44 з цивільного населення. В Туріні скинуто коло 15 бомб, які не заподіяли ніяких пошкоджень ні воєнним об'єктам, ні промисловим підприємствам. Вбитий 1 чоловік, поранено — 8. Алессандрія і Тортона також зазнали бомбардування. В Алессандрії налічується 9 чоловік убитих і кілька поранених.
Бомбардування Аугусти (Сіцілія), де було скинуто 4 бомби, не завдало ніякої шкоди. Морська зенітна артилерія збила гідролітак противника, озброєний торпедами. Екіпаж гідролітака в складі одного офіцера і одного солдата взятий в полон.
В південному Китаї
В провінції Гуандун 13 серпня японські воєнні кораблі підійшли до Хайминя (на південь від Сватоу). Обстрілявши побережжя, японці висадили десант. Китайська оборона вчинила десантові впертий опір. Після короткочасного бою японці, не витримавши інтенсивного кулеметного вогню, були змушені повернутись назад на свої кораблі.
Відомостей про становище на фронтах в центральному і північному Китаї — немає.
За відомостями з китайських джерел, 300 японських бомбардувальників з своєї бази в Ханькоу, починаючи з квітня цього року, 27 раз бомбардували Чунцін. Щоразу китайські винищувачі піднімались в повітря і вступали в бій з японськими бомбардувальниками. Під час цих боїв китайцям вдалося збити 56 японських літаків. 14 серпня. (ТАРС).
Війна на морі
ЛОНДОН, 14. (ТАРС). Агентство Рейтер передає офіціальне повідомлення, в якому говориться, що 2 англійських есмінці вступили сьогодні рано вранці в зіткнення з ворожими легкими кораблями. Ворог намагався зникнути за димовою завісою, але англійські есмінці відкрили огонь і заподіяли пошкоджень трьом ворожим кораблям. Як гадають, потоплені озброєний тральщик і ще один корабель. Англійським есмінцям не заподіяно ніякої шкоди.
В іншому повідомленні агентство Рейтер передає про загибель англійського тральщика "Елізабет Енджела".
Переслідування компартії в США
НЬЮ-ЙОРК, 14. (ТАРС). Кампанія проти комуністичної партії США з метою недопущення її до участі в наступних у листопаді виборах президента і в палату представників триває. За повідомленням газети "Дейлі Уоркер", в Феніксі (штат Арізона) 12 серпня прокурор заборонив виставлення кандидата компартії на наступних виборах. Суддя міста Чарльстона (західна Віргінія) 12 серпня відхилив вимогу компартії про те, щоб їй було дозволено брати участь у виборах. Агентство Ассошіейтед Пресс повідомляє, що комісія по виборах в Массачузетсі виключила представників комуністичної і ряду інших партій з списку кандидатів, що підлягають балотуванню.
Повітряні бої над Англією
БЕРЛІН. 14. (ТАРС). Німецьке інформаційне бюро повідомляє, що повітряні бої над південним побережжям Англії тривають. Нові з’єднання німецьких бойових літаків і пікіруючих бомбардувальників безперервно відправляються до англійських берегів. Майже всі ескадрильї німецьких бомбардувальників, що летять на великій висоті, схороняються літаками "Мессершмітт". Построївшись широким колом, вони відбиваються всяке переслідування противника і пробивають його стіну захисту. Наступальний натиск англійських льотчиків-винищувачів, особливо льотчиків на літаках "Спітфайер", значно ослаб.
БЕРЛІН, 14. (ТАРС). Німецьке інформаційне бюро передає, що у другій половині дня 13 серпня знову розгорнулися сильні повітряні бої над південним побережжям Англії. В повітряних боях над Дувром і над Ла-Маншем збито 27 англійських літаків. Німецька авіація втратила 8 літаків.
Німецькі парашути в Англії
ЛОНДОН, 14. (ТАРС). Як передає агентство Рейтер, в Англії виявлені німецькі парашути. Однак парашутисти не знайдені. За наявними відомостями, виявлені парашути не є тим типом парашутів, які застосовувалися німецькими парашутистами раніше. Спеціалісти вивчають знайдені парашути з тим, щоб встановити, з якою метою вони застосовувались. В Лондоні не підтверджують чуток про те, що німецькі парашутисти приземлилися в Англії і були захоплені в полон.
Дії англійської авіації
ЛОНДОН, 14. (ТАРС). Англійське міністерство авіації в своєму комюніке повідомляє, що в ніч на 13 серпня англійські бомбардувальники зробили наліт на воєнні об'єкти в північно-західній Німеччині, в тому числі на авіаційний завод в Гота, а також на воєнні об'єкти на зайнятих німцями територіях Франції і Голландії. Бомбардуванню були піддані 17 аеродромів і бази гідролітаків на острові Боркух, а також гавань Хелдер на голландському побережжі. Після цих нальотів 4 англійських літаки не повернулися на свої бази.
Під час вчорашніх денних нальотів бомбардувальників були обстріляні об'єкти на території від Ютландії до Біскайської затоки, в тому числі зайняті німцями аеродроми в Ваальхафені, Кані, Шербургу, Морле і база гідролітаків у Бресті. 12 англійських літаків не повернулися на свої бази. 