◦ ◦ ◦ ◦ ◦ ◦ ◦

Йорданські свята у Кракові пройшли у піднесеному настрою. В навечеря Богоявлення, від год. 17.30 до 18. краківська радіовисильня надала концерт українських колядок у виконанні хору "Сурма", про що пишемо окремо. У Щедрий Вечір відбулася спільна вечеря краківських українців у салях "Просвіти". Приявні були Провідник УЦК проф. В. Кубійович, полк. А. Бізанц, през. д-р В. Загайкевич, голова УДК і багато визначних громадян. Молебен відправив місцевий парох, о. д-р крил. П. Хрущ. — У празник Богоявлення Господнього торжественну Службу Божу у греко-катол. церкві відправив о. крил. Р. Лободич в сослуженні о. д-ра Л. Глинки та о. проф. Гораєцького; діяконували о. В. І. Дурбак і о. Сивенький. Співав гарно хор "Сурма" під проводом проф Б. Пюрка. Водосвяття відбулося на плянтах перед церквою. Чину водосвяття довершив о. крил. д-р П. Хрущ в сослуженні о. Оділя Ґерарда, німецького римо-катол. пароха у Кракові, о. крил. Р. Лободича, о. проф. Гораєцького, о. Возняка, о. В. Кучабського, о. З. Нарожняка, о. М. Федоровича, o. B. І. Дурбака та о. Сивенького. Співав хор "Сурма". Традиційний хрест був вирізаний з леду, прибраний рушниками і прапорами. На почесному місці стояли: Провідник УЦК проф. д-р В. Кубійович, полк. А. Бізанц, през. д-р В. Загайкевич, члени УЦК і УДК, представники інших українських установ і української преси. Десятки світливців робили знимки з цьогорічного Йорданського торжества в Кракові. — Соняшна погода причинилася до скріплення святочного настрою в обох церквах. — Порядок вдержували таборовики. Народу було кілька тисяч. В українській православній церкві у Кракові о. протоєрей Волків відправив в українській мові Службу Божу та довершив чину водосвяття.
Свят-Вечір у Нім. Перемишлі. Заходами УДК та ОО. Василіян відбувся у Нім. Перемишлі у великій салі ОО. Василіян традиційний Святвечір для наших скитальців. Прибула й місцева інтеліґенція, щоби поділитись спільно святочними побажаннями. Святочно вбрана ялинками простора саля, бадьора промова о. пароха Керницького ЧСВВ, співи знаменитого мужеського хору викликали святочний настрій. Серед співів коляд і милої гутірки проминули ці святочні хвилини та полишили на приявних незатерте вражіння.
Справа перевозових підприємств. На поклик промислово-торговельної палати відбулися 18. січня ц. р. збори перевозових підприємств краківської області, на яких явилося з поміж 333.279 підприємців і представників перевозових фірм та представники влади. Обговорено завдання групи транспортерів та їх потреби для справжнього ділання, між іншими їх обовязки у непередбачених випадках, як напр. сніговії чи перерви в інших комунікаційних засобах. Також видвигнено питання боротьби з лихварями та їхніми надмірними цінами у хвилинах, коли є зупинки в комунікації. Виявилося, що за Польщі ледво 20% перевізників — поза спедиторами і дорожкарями — мали концесії, 80% були без концесій. Рішено, що до 10. лютого ц. р. кожний має внести письмо до влади у справі концесії. Хто буде без концесії, не зможе виконувати цього ремесла. 