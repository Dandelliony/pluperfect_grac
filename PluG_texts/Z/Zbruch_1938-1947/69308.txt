Повчальний приклад

У фейлетоні проф. М. Возняка під заг. "Невідомий голос Івана Франка в університетській справі", поміщенім у ч. 148 "Кр. Вістей", мав змогу наш широкий загал познайомитися з історичним виступом Івана Франка у справі студентських демонстрацій на львівськім університеті 1907 р. Немає сумніву, що читач перечитав цей фейлетон із зацікавленням не лише з огляду на зміст основної події і життєве тло, на якому вона переходила, але й з огляду на популярне імя І. Франка, овіяне легендою, прикрашене авреолею симпатії й пошани. Хоч для звичайного читача, ще може й непомітний буде ідейно-психологічний зміст тієї події, проте для уважливішого ока розкриється в ній велика життєва правда, з епізодичних фактів виринуть сталі принципи й означено-забарвлені ідеологічні моменти. Треба тільки вчутися в ті завмерлі звуки давнини, перепустити їх крізь призму психологічних сприймань, заналізувати їх своїм розумом. Лише тоді оживе в нашій уяві ця давнина й набере знову втрачених барв, промовить до нас своїм живим словом.
В тому випадку не грає для нас якоїсь помітної ролі ані сама причина цих студентських заворушень у Львові перед 33 роками, ні навіть та чи інша лінія нашого студентства й цілого суспільства в цій справі, а також підхід до неї самого Івана Франка. Із-за цих зовнішніх подій і фактів, що нині вже припали порохом часу і давно втратили свою актуальність, виринає для нас щось інше — велике й справді цінне.
Лише ідейний робітник пера, що шанує дану йому Провидінням до рук духову зброю, що звик служити ідеї й не підпорядковуватись примхам і хвилевим настроям людської маси, — лише такий "апостол слова" здатний на вияви громадської мужности й саможертви, на те, щоб "плисти супроти течії", голосно виступати проти загальної опінії, втрачаючи людські симпатії й свою популярність в імя великої життєвої правди.
І саме таке відчуття своєї "апостольської місії" штовхало якраз І. Франка на виступи, що виразно перетинали лінію громадської опінії тогочасного українського загалу. Так було і в даному випадку, коли войовничий настрій українського студентства не локалізувався тільки в межах самої молоді, але й знайшов відгук та підпертя в тій частині старшого громадянства, що не могла похвалитись надміром застанови, передбачливости й практичного реалізму. І на тлі цієї обстанови, в якій почуття панувало над думкою, а запал над спокійно-тверезою аналізою фактів і життєвих перспектив, — з якоюсь неприродньою виразністю залунав остерігаючий голос Франка, що в гостроті своїх слів, у рішучості своєї думки зазвучав назверх як дисонанс, як неприхований контраст до всього того, чим жив і тішився зоколишній загал. Лише батьківський біль і батьківська тривога за щастя й долю рідної молоді могли зродити ці гострі, вогневі слова. Слова любовної перестороги, небезпечної для її автора тим, що накликали на нього осуд і гнів і молоді, і багатьох одиниць з рядів старшого громадянства. Та ті пекучі, зроджені вибухом гарячих відчувань слова, вилетіли з поетових уст і полинули в широкий світ, в імя життєвої правди й майбутности.
"Промовляю до вас, як до части нашого народу, як до його найкращої надії, до його будучих просвітителів і світочів... Чую, що безсовісні інтриганти, засліплені політики та тіснозорі доктринери силкуються попхнути вас на дорогу безглуздої, антикультурної демонстрації, що може закінчитися тільки одним — вашими терпіннями, тяжкою компромітацією тієї справи, якої ви ніби то бороните, і ще гірше тяжкою моральною шкодою цілого нашого народу... Ваш одинокий обовязок, як студентів університету, здобувати знання, науку для несення користи й освіти своєму народові... Се, що ви хочете робити, не народня маніфестація, а простий, легкомисний, необдуманий злочин, за який на вас сплине не слава і не вдячність, а ганьба народня... Отямтеся і не наносіть в цій і без того важкій хвилині нового важчого удару нашій Україні..."
Оце — акт справжньої громадянської мужности, акт виконання морального обовязку перед рідним суспільством. Устами Івана Франка промовив тоді не лише великий громадянин, не лише патріот, але Й правдивий приятель молоді. Тієї молоді, над долею якої боліло його серце, яку він хотів бачити не лише в роді носіїв абстрактної правди, але і в ролі реальних будівничих нового життя. Тому то також гаряче остерігає він ту молодь перед гіпнозою гучних слів, перед зявною пишністю порожньоцвітних, хоч і барвистих гасел. Як старший брат і духовий опікун простягає він молоді свою мозолисту руку старого моряка, що звик уже вести свій човен між пінистими хвилями розбурханої життєвої стихії, та намагається допровадити молоді душі на твердий, надійний берег реальної дійсности, що по ньому переходить шлях від сучасности до майбутности.
Який повчальний для нас моральний приклад, яка цінна практична лекція для багатьох із представників сучасного старшого покоління! Того покоління, що в одній своїй частині не виявило якоїсь глибшої зацікавлености до ідейних шукань й цілого духового життя підростаючих наших поколінь, залишивши цю молодь іти по шляху життя "самопасом", а в другій своїй (хочби, щоправда, й дуже незначній) частині стала на ґрунт фальшивого симпатизування з молоддю, демагогічно здеклярувавши себе за безоглядних приятелів нової української ґенерації. Можна інколи психологічно зрозуміти цих громадян, що, втративши авторитет і довіря серед людей свого віку, в пошукуванні виявлення своїх духових сіл, спрямовують свою експанзію в бік молодого покоління. Зрозуміти їх можна, але оправдати — ніколи. Бо до елементарних обовязків кожного свідомого громадянина й діяльного патріота належить і турбота про майбутнє народу — про його силу фізичну і моральну. І з цих то турбот походить опіка над молоддю, але опіка батьківська — ніжна й лагідна, з при тім пильна й там де треба — сувора: опіка, в якій немає й натяку на безглузде розпещування, а тим більше на свідоме потурання, забарвлене шкідливою демагогією.
Отже той, хто справді любить нашу молодь, хто бажає їй щастя, має протягнути їй руку щирої допомоги — теплу, батьківську руку, завсіди привітну, але й міцну — руку, що не завагається стримати молоді в часі загрози й життєвої небезпеки, що не штовхне її у вир безцільної метушні та зайвих терпінь. І чим більше ця молодеча душа вередлива й нестійка буде бунтуватись, ставити опір, тим більше благословитиме вона колись цю правдиву, батьківську любов і самопосвяту, цей жертвенний для неї чин. Бо лише тоді, коли голову припорошить сивина інеєм, вона зуміє оцінити — хто саме в днях її юности був для неї щирим приятелем, а хто лише спекулював на дружбі, щоб здобути собі більший чи менший капітал...
Борис Лисянський 