◦ ◦ ◦ ◦ ◦ ◦ ◦

Повідомлення союзників
ПАРИЖ, 8. (ТАРС). Офіціально повідомляється, що вчора "між морем і Шмен-де-Дам бій тривав, не слабшаючи, протягом усього дня. Наші війська ставлять опір противникові, який, не зважаючи на втрати, знову кинув вперед нові маси. На всьому фронті наші висунуті вперед загони, виконавши своє завдання боротьби проти танків і піхоти противника, відступили у відповідності з наказом. На заході, в районі верхньої течії ріки Брель, бронетанкові частини німців просочились через наші позиції, але їй не вдалось зруйнувати опорні пункти, що продовжують опір. На ріці Ен противник провів запеклі бомбардування. Німці намагались перейти через ріку на схід Суассона. Ті частини противника, які перейшли на лівий берег ріки, знищені. Наша авіація продовжувала бомбардувати і обстрілювати війська противника. За останні 24 години більше 100 тонн бомб було скинуто на танки, транспорт і комунікації противника. Наші винищувачі продовжували безперервно діяти, знищуючи літаки противника і забезпечуючи захист наших літаків. За останні 24 години збитий 21 літак противника".
ЛОНДОН, 8. (ТАРС). Як повідомляє "Таймс", "в наступі німецьких бронетанкових дивізій нема більше елементу несподіваності. Під час останнього бою багато німецьких танків проникло далеко за французські лінії, проте, будучи відрізаними бід своїх головних сил і не маючи можливості одержати пальне, вони систематично знищуються французькими озброєними силами".
Газета "Дейлі Мейл" передає, що в ряді районів "лінії Вейгана" розташовані замасковані протитанкові гармати. В одному селі з їх допомогою знищено 8 німецьких танків і 12 грузовиків. Газета вказує також, що велику активність у боротьбі з ворожими танками проявляє артилерія, постачена 75-міліметровими французькими гарматами, встановленими на передових лініях.
ЛОНДОН, 8. (ТАРС). Агентство Рейтер передає, що всі атаки німецьких військ були вчора відбиті. Німецькі загони, яким вдалося було форсувати ріку Ен, розгромлені. В результаті успішних дій союзних військ знищена значна кількість німецьких танків. В бій кинуті нові німецькі резервні дивізії, що, як гадають, не мають особливо високих бойових якостей. Союзна авіація продовжує успішно бомбардувати німецькі танкові колони. Вважають, що від часу переходу німецькими військами бельгійського і голландського кордонів, німці втратили 2.500 танків.
Як відмічають в Парижі, німці тепер у меншій мірі, ніж раніше, використовують під час бойових операцій пікіруючі бомбардувальники. Гадають, що це зв'язано з великими втратами німецької авіації.
Американські повідомлення
НЬЮ-ЙОРК, 8. (ТАРС). Агентство Юнайтед Пресс повідомляє, що французські винищувачі змушені були вести бої проти перевершуючої їх чисельністю і перевагою німецької авіації. Як заявляє агентство, Франції необхідно одержати до осени принаймні 4 тисячі нових і кращої якості літаків. Починаючи з 10 травня, в повітряних боях проти французської авіації беруть участь нові німецькі літаки "Мессершмітт", які є більш швидкохідними, ніж французські винищувачі "Кертісс". Німецькі літаки мають кращу броню і озброєні більшою кількістю кулеметів, ніж літаки "Кертісс" старого типу. Це утруднює відбивання нальотів німецької авіації.
Воєнні дії в Норвегії
ЛОНДОН, 8. (ТАРС). Агентство Рейтер передає, що згідно з комюніке верховного командування норвежської армії, союзні війська продовжують робити тиск на німецькі позиції в районі Нарвіка. На північ від Ромбак союзники, просунувшись вперед, поліпшили в ряді пунктів свої позиції.
Для Англії
НЬЮ-ЙОРК, 8. (ТАРС). Як повідомляє агентство Ассошіейтед Пресс, уряд Канади оголосив, що він приступає до виробництва 300 танків для Англії. Типи танків не вказуються.
Припинення повітряного зв'язку між Італією і Палестіною
ЛОНДОН, 7. (ТАРС). Агентство Рейтер повідомляє, що італьянський пароплав "Галата" відплив з Хайфи. На пароплаві 150 італьянських пасажирів, здебільшого жінки і діти. Вчора в Хайфу не прибув італьянський пасажирський літак, який обслужує лінію між Італією і Палестіною. Як повідомляють, італьянська повітряна компанія не продає більше квитків у Палестіну. 