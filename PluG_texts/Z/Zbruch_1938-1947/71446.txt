Задум і чин

Багата на яскраві події сучасність дає безліч тем, розсяглих обсягом і глибоких своїм змістом, які абсорбують нашу увагу та концентрують на собі цілу нашу психіку й масивною своєю завісою відгороджують нас від нашого буденного життя. Та все ж не слід випускати з поля свого духового зору і тих дрібних подій, орієнтуючись при цім на практичну мудрість, яка каже, що цілий життєвий процес складається з дрібниць, які в ньому домінують над розсяглими, великими подіями, а через те і позначують людське життя — дають йому певний тон, визначають цілу його структуру. Адже ж і величава будівля складається з малих цеглин.
І годі дивуватись, коли невідповідне виконання функцій, повязаних з поодинокими ланками великого життєвого ланцюга, спричинює загальний дефект. Де-ж причина того явища? Чи не достає задуму, ініціятиви, конструктивно-творчої ідеї? Щирого зацікавлення, охоти до праці, внутрішнього пориву? Ні. Нам того всього не бракує; не бракує і творчих інтенцій та внутрішної динаміки.
Але над сяйним тлом того творчого здвигу, того плідного конструктивного чину завсіди можна завважити якусь лиховісну пляму — марево, що знижує високий лет ініціятивної думки, обезбарвлює цвітистий виплід творчої фантазії, зводить на нівець оригінальні змістом і своєрідні формою витвори нашого національного інтелекту, якому на ймення непродуманість, невитриманість, незавершеність. І це ті вічні хиби нашої національної вдачі, з традиційною диспропорцією між ідеєю та її виконанням, між задумом та чином, між силою творчої уяви та силою волі на шляху її практичного здійснення. Страшний і небезпечний у своїх життєвих наслідках споконвічний дефект нашої національної психіки, трагедія національної душі — здібної, талановитої, обдарованої інтелектом та сповненим шляхотних поривів гарячим серцем!
І сьогодні в цю велику історичну лобу — чи ж не найвідповідніша хвилина для того, щоб енергійно взятись за рішучу ліквідацію тієї фатальної риси нашої вдачі, що позначає собою одну з найважливіших хиб української психіки.
Але для того потрібно свідомости, доброї волі, охоти до самоудосконалення і витривалости. Того самоудосконалення, що зроджується на ґрунті ділової самоаналізи та зрілої самокритики. Бо ніщо так не перешкоджає органічному розвиткові й еволюційному поступові, як інертна безкритичність та чванькувата самопевність. Самозадоволення — це одна з найяскравіших ознак духово-вбогих істот. Бо велитні духа, творці великих духових і матеріяльних цінностей ніколи не бувають уповні вдоволені вислідами своєї праці, — а кожний свій чин і кожний новий здобуток вони розглядають у світлі власної критичної думки, яка зроджує в них той "святий неспокій", що штовхає їх на шлях нових шукань і досягнень. І, як антитеза цьому творчому святому неспокоєві інтелектуально-сильних постатей, кидається у вічі самовпевнений грішний спокій тих, що бояться критичної думки, всякої аналітичної контролі — чужої і власної — своїх поглядів та чинів.
І яка ж на це рада? Дуже проста: трохи уваги до всіх проявів нашого національно-суспільного життя, трохи критичної, безсторонньо-обєктивної думки, трохи щирого бажання "скинути з себе ветху людину" та ступити на шлях самопізнання і самообнови, а нарешті трохи активности та любови до праці. Все інше прийде само собою.
Борис Лисянський. 