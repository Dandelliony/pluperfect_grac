Українське слово на антенах. — Анґлія купує пшеницю. — Цікава заборона. — День 31. жовтня вільний від науки.

Українське слово на антенах. В звязку з останнім чехословацьким конфліктом заговорили зовсім несподівано ріжні радіостації українською мовою. Крім Праги, яка передавала мин. тижня накази ген. Крейчі по українськи, заговорив українською мовою мин. пятниці в год. 19.50 Відень, що надав доволі велику авдицію й заповів таку саму на мин. суботу в тій самій годині. Отже українська мова здобула крім Львова й... Москви громадянство в етері, але аж знагоди збройного конфлікту...
Анґлія купує пшеницю. Мин. тижня підписала Анґлія з Румунією умову, силою якої куплено в Румунії 400 тис. тон пшениці. Вартість цього закупу обчислено на 1.6 міліона фунтів штерлінгів (коло 40 міл. зол.).
Цікава заборона. В Европі й Америці викликала велике вражіння заборона японського уряду спроваджувати до Японії чужих книжок, так економічних і наукових, як і літературних. Спроваджувати їх можуть тільки уряди і спеціялісти; не торкає заборона зовсім технічних книжок. Уряд мотивується, що до Японії привозили щорічно за 8 міл. єн (13 міл. зол.) книжок з закордону, а це сума, якої Японія, що веде війну й мусить ощаджувати, не може легковажити.
День 31. жовтня вільний від науки. Міністр освіти видав доручення усім школам, щоб день 31. жовтня ц. р. був виїмково вільний від науки. Цей день, що попереджує т. зв. Задушні дні, повинні учні використати на відвідини рідних хат та відпочинок — каже міністр. 