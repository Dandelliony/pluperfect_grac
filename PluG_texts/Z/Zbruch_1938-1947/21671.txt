Передвиборчі містерії у Львові.

Акція скреслювання львівських громадян зі спису виборців до Міської Ради у Львові прибрала жахливі розміри. Дістаємо кожного дня сотки повідомлень від наших громадян про те, що невідомі їм особи заквестіонували їх виборче право. Але ця акція охопила також жидів і поляків. У жидівській та польській львівській пресі знаходимо вістки про скреслення зі спису виборців навіть людей, що займають високі становища. Напр. хтось зареклямував виборче право президента львівського Окружного Суду п. Ганінчака, ґен. Лянґнера й ін. Оці нечувані випадки — коли вже й не повторювати про скреслення з листи виборців визначних українських діячів — насувають питання: хто це робить і з якою метою? Тимбільше, що це виглядає на якусь зорґанізовану акцію.
Ендецьке "Слово Народове" пише про це: "Справою зайнявся городський староста д-р Клімуф. Слідство певно вияснить справжнє підложжя реклямацій і викриє, хто то висилає групи контрольорів і на якій підставі вони домагалися, щоб скреслити таке велике число громадян.
Коли йде про засаду, то "Слово Народове" займає у цій справі таке становище: "На цьому місці застерігаємося проти якихнебудь виборчих махінацій якихнебудь ґруп. У підставі виборчого акту лежить довіря в чистоту виборів. Було б злочином сьогодні те довіря підважувати. А коли акція спрямована проти українців, то польський Львів таких штучок і такого самообману не потребує. Таксамо не можна таким чином підважувати польських лист, бо це могло би покінчитися катастрофально для виборчої фреквенції, а тільки масовою участю виборці підтвердять польський характер нашого міста".
"Вєк Нови", що теж протестує проти таких виборчих махінацій, пише: "Тому хочемо й домагаємося, щоб львівські вибори були чисті, щоб не викликали з ніякого боку протестів і застережень, щоб у кожній подробиці були прозорі й чесні. Інтерес львівської самоуправи вимагає того, щоб майбутня Міська Рада була здібна до праці і мала польську та конструктивну більшість. Але це завдання треба розвязати засобами, що не псують морального клімату, явною і ретельною боротьбою, запопадливою і жертвенною працею, арґументацією, що переконає людність і перемогою, перед якою і переможений мусітиме схилити голову."
Наприкінці "Вєк Нови" стверджує, що чинники, які переводять вибори, не мають нічого спільного з тією реклямаційною акцією.
Між українськими громадянами, яких виборче право заквестіоновано, є і б. голова УНДО д-р Дмитро Левицький разом з дружиною, що більше як 20 літ живуть у Львові, при чому пані Левицька є власничкою реяльности. Особа, що квестіонує їх виборче право, подала, що п-во Левицькі мешкають у Львові коротше, як рік.
Виборча комісія не має також доказу, що вже рік мешкає у Львові д-р Іван Німчук, що вже майже 15 літ є редактором "Діла", бо його виборче право заквестіонував якийсь невідомий йому Вейда Еміль.
Таких прикладів, як сказано, можна б наводити тисячами... 