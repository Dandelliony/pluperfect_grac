◦ ◦ ◦ ◦ ◦ ◦ ◦

Війна в Західній Європі
ПАРИЖ, 8. (ТАРС). Офіціально повідомляється, що вчора на захід від Вогезів провадилась артилерійська стрільба. Авіація проявляла велику активність. Збито 5 літаків противника.
В ночі артилерія знову стріляла в районі на захід від Вогезів.
БЕРЛІН, 8. (ТАРС). Німецьке інформаційне бюро повідомляє, що на західному фронті не відбулись ніякі особливі події. Вночі ворожі літаки літали на великій висоті над німецькою бухтою в напрямі північно-західної Німеччини. Німецька авіація продовжувала розвідувальні польоти над Францією. Частини французських винищувачів типу "Керіїсс" безуспішно атакували німецький розвідувальний літак.
Ескадрилья німецьких винищувачів, що провадила 7 квітня опівдні патрульні польоти над північним морем, приблизно в 150 км. на північ від острова Зільт, примусила 24 англійських бомбардувальники "Веллінгтон" прийняти бій. Два літаки були збиті, решта — полетіли в західному напрямі. Німецькі винищувачі повернулись на свої бази.
ЛОНДОН, 8. (ТАРС). Агентство Рейтер повідомляє, що вчора ранком коло північного побережжя Шотландії був торпедований норвежський пароплав "Наварра" тоннажністю в 2.118 тонн. З команди пароплава врятувалось 14 чоловік.
Сутичка між прихильниками Ганді і прихильниками Боса
ЛОНДОН, 8. (ТАРС). Агентство Рейтер передає, що вчора в Калькутті сталась сутичка між прихильниками Ганді і прихильниками Боса, під час якої було ранених 7 чоловік.
Прихильники Ганді влаштували демонстрацію під гандістськими лозунгами. Прихильники Боса (як відомо, колишній голова індійського національного конгресу Бос очолює так званий "Антикомпромісний блок", що виступає проти всяких компромісів з Англією за повну незалежність Індії) закидали цю демонстрацію каміннями. Демонстрація прихильників Ганді, організована Виконкомом індійського національного конгресу, була скасована через 10 хвилин після свого початку.
Виступ норвежського міністра закордонних справ Кута
ОСЛО, 7. (ТАРС). Норвежське телеграфне агентство передає, що міністр закордонних справ Кут, який виступив 6 квітня в Стортінгу, зробив заяву в питанні про зовнішню політику Норвегії.
"Ми, — заявив Кут, — не можемо думати про будьяку війну, в яку могла б вступити Норвегія, за винятком війни, в яку ми будемо змушені вступити, щоб захистити нашу незалежність і свободу. Ми можемо врятувати себе від війни тільки шляхом проведення політики суворого нейтралітету в усіх областях. Ми це вже зробили в торговій політиці, де всі питання регулюються шляхом угод з воюючими державами, основаних на принципі підтримки, наскільки це можливо, нормальної торгівлі.
Ми показали, що ми будемо захищати наші територіальні води від кожного, хто спробує незаконно проникнути в них. Експорт шведської руди в Німеччину через Нарвік, безперечно, багато ким перебільшується. Кількість шведської руди, експортованої в Німеччину, за час війни скоротилась на одну чверть, і тепер значно більше шведської руди йде через Нарвік в Англію, ніж в Німеччину. Право вільного проходу торгових суден через норвежські води вигідне для союзників у такій же мірі, як і для Німеччини. Як наша, так і шведська торгівля регулюється угодами, укладеними з воюючими державами".
"Якщо, — вказав Кут, — союзники хочуть, щоб ми припинили вільну торгівлю, яка проводиться у відповідності з нормами міжнародного права, що дістали загальне визнання, в тому числі і визнання з боку Англії і Франції, то це принесло б велику шкоду їм самим. Якби припинення цієї торгівлі було спрямоване тільки проти однієї сторони, то подібний захід повністю суперечив би нашому нейтралітету, який ми зобов'язались зберігати, і наша країна негайно опинилась би в стані війни".
Кут згадав, що норвежський уряд заявив ряд протестів воюючим країнам проти порушень нейтралітету Норвегії іноземними літаками. "Порушення нейтралітету Норвегії, які були вчинені іноземними літаками за останні дні, — заявив Кут, — не могли не бути навмисними. Ми з'ясували це в Лондоні і Берліні і сподіваємось, що воюючі країни покладуть край практиці, яка не може принести ніякої користі воєнним цілям. Ми ж в свою чергу не можемо обмежитись посилкою протестів і будемо збивати такі літаки".
Кут заявив, що ні один з інцидентів, що мали місце, не був таким великим, як випадок з "Альтмарком". "Хоч у ряді питань, зв'язаних з цим інцидентом, — сказав він, — між англійським і норвежським урядами досягнута угода, все ж лишилось не з'ясованим одне питання, що має відношення до міжнародного права".
Спиняючись на питанні про шкоду, якої зазнає Норвегія за межами своїх кордонів у відкритих морях, Кут повідомив, що Норвегія в результаті війни втратила 54 судна загальною водотонажністю більше 120 тисяч тонн. Загинуло 392 моряки. Кут заявив між іншим протест проти обстрілу німецькими літаками поштового пароплава "Міра", що йшов по лінії Англія — Норвегія під англійським конвоєм.
Далі Кут перейшов до розгляду тверджень англійських газет про те, нібито Норвегія не повинна виступати з протестами проти порушення правил судноплавства і, як висловлюється англійська преса, "технічних порушень нейтралітету" Англією. Кут заявив: "Те, що англійці називають "технічними порушеннями нейтралітету", зачіпає не тільки формальні питання, вони також мають колосальне політичне значення, бо ніхто не може не помітити, що подібні порушення можуть привести в кінцевому підсумку до того, що норвежські територіальні води, а, можливо, навіть і норвежська територія стануть полем битви для воюючих держав і що тоді Норвегія буде втягнута в велику війну. У відповідності з цим Норвегія не тільки захищає право, але вона в той же час захищає себе проти того, щоб бути втягнутою у війну. Питання про так звані "нешкідливі" порушення нейтралітету зачіпає інтереси нашого народу".
Перейшовши до питання про "оборонний союз" північних країн, Кут заявив, що найбільш важливим в цій проблемі є політичний бік справи. Згадавши про заперечення СРСР проти укладення подібного союзу, Кут заявив: "Фінляндія повинна обговорити російське тлумачення мирного договору, оскільки Норвегія і Швеція не є учасниками цього договору". "В усякому разі, — додав він, — нам краще почекати з прийняттям будьякого рішення відносно передбачуваного союзу. Для Фінляндії виняткової ваги питанням є проблема жити в умовах стійкого миру з своїм могутнім східним сусідом".
Норвежський уряд, — заявив далі Кут, — не має наміру брати на себе будьякі зобов'язання в питанні про "оборонний союз" доти, поки стортінг не матиме можливості обговорити це питання.
Наприкінці Кут знову підкреслив, що малі нейтральні країни вимагають, щоб воюючі держави не тільки в принципі, але й на практиці поважали їх право на національну незалежність як у ході нинішньої війни, так і після її закінчення. 