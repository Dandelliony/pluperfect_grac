Церковні справи на Холмщині

Холмський владика, архиєпископ Іларіон, видав 20 канонічних місій світським особам, здебільша дякам, на право викладати православним дітям реліґію у 1940/41 шкільному році в різних школах. Це тому, що сильно відчувається в єпархії недостача законовчителів.
Він же поблагословив: 1) розпочати справу повернення бібліотеки й музею б. холмської православної духовної семінарії, потім польської, в тепер української ґімназії, з розпорядження холмсько-підляської архиєпископії;
2) дозволив пан-отцям настоятелям парохій Холмщини й Підляшшя і дякам чинну працю по всіх національних і культурно-освітніх орґанізаціях у тісному порозумінні з керманичами цих орґанізацій, однак під умовиною, щоб та праця не відбилася відємно на церковно-реліґійній праці в парохіях;
3) зібрати в найкоротшому часі історичні матеріяли про холмський собор від 1919 по 1940 р. і написати короткий історичний нарис собору;
4) піддав ідею приготовити історичний нарис про холмський британський музей, що істнував до світової війни, тобто до 1915 р. в Холмі і містився у братському домі. В роках 1918-1920 поляки вивезли музей до Люблина. 