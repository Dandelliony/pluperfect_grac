◦ ◦ ◦ ◦ ◦ ◦ ◦

В Наркомзаксправ. 5-го вересня 1940 року в Москві відбулось підписання угоди між СРСР і Німеччиною про евакуацію осіб німецької національності з територій Бесарабії і Північної Буковини на територію Німеччини.
В силу цієї угоди особи німецької національності, які виявили своє бажання, можуть вільно виїхати на територію Німеччині в порядку, встановленому угодою. Угода підписана головою радянської урядової делегації А. П. Басюковим і головою німецької урядової делегації п. В. Нельдеке.
Дитячий майданчик в селі. В селі Тартаків, Сокальського району, організовано дитмайданчик. Для нього відведено просторий будинок в центрі села, в якому є 6 великих світлих кімнат. На майданчик щодня приходить по 50—60 селянських дітей. Тут для них створено всі умови для веселого дозвілля. Нещодавно при майданчику відбулись батьківські збори. Був обраний батьківський комітет. Збори вирішили зберегти майданчик і на зимовий час.
Примхи бюрократів із станції Сурохів. В м. Синяві нещодавно відкрито новий кінотеатр. Це радо зустріли трудящі містечка. Між тим, для керівників залізничної станції Сурохів ця подія, очевидно, прийшлась не по душі. Через їх бюрократичне ставлення до видачі, приймання і відправки фільмів, у нас з перших днів роботи кінотеатру почались перебої в обслужуванні населення. Ніякі переговори на начальника станції не вплинули. 