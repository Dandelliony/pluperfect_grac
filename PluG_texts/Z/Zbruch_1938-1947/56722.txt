Напередодні нового навчального року. — Спілка українських акторів

Напередодні нового навчального року
Вже тільки кілька днів ділить нас від початку нового навчального року. 1 жовтня заповняться кімнати українських вселюдних шкіл дітьми, що, по більше, як чотиромісячній перерві засядуть у лавки, щоб почати працю для здобування освіти. Та праця, як і організація шкільного життя, сперта на зовсім нових основах — дає широкі можливості, що їх мусять використати наші діти і наша молодь. Бо, коли большевицька шкільна практика ішла тільки шляхом політичного розагітовування шкільної молоді, вщіплювання інтернаціональних то безбожницьких "ідей", сьогоднішня школа має завдання: дати максімум знання потрібного на те, щоб учень по скінченні VII кляси міг продовжувати дальшу науку в загальноосвітніх або фахових школах, та виховати національно-свідомих і активно-творчих членів нації. Большевицькі програми навчання, які щільно відмежовували большевицьку науку від всяких европейських впливів, не могли дати дітям та молоді ніяких користей, і тому не дивно, що учні, які покінчили большевицьку школу, мали недостатню наукову підготову. Правда, вони знали всі лозунги, "історичні" факти з громадянської війни та багато ще дечого з арсеналу комуністичного барахла, але не мали здорового світогляду та погляду на найважливіші наукові проблеми. Сьогоднішні програми навчання мають підготовити молодь до життя мають створити з дитини повновартісну, загально освічену людину, що принесе в своїй фаховій та громадянській праці якнайбільше користей.
Завданням вселюдних шкіл є покласти найперші підвалини навчання і виховання в цілій системі навчально-виховної організації, на яких побудована дальша освітня праця в загально-освітніх фахових школах та університетах.
Перший етап організації шкільництва в нашому краю вже закінчений: вселюдні школи починають з 1 жовтня свою нормальну працю. Одночасно почався другий етап: організація загально-освітніх гімназій яких буде вісім. З них у Львові: 1 дівоча (вул. Длугоша 1), 1 хлоп'яча (вул. Льва Сапіги) та учительський семинар (вул. Сакраменток), по одній гімназії в Станиславові, Тернополі, Коломиї, Стрию, Чорткові та Сокалі, та по 1 учительському семинарі в Самборі та Бережанах. Вписи до згаданих середніх шкіл почнуться вже в перших днях жовтня, а нормальне навчання імовірно в перших днях листопада. В цій хвилині йде також організаційна підготова до оснування у самому Львові, як і в цілому краю фахових шкіл, яких число буде достатнє, так, що вся українська молодь, яка бажає набути фахову освіту, буде мати змогу вчитися в цих школах. Справа фахового вишколу нашої молоді дуже важна, бо теперішні змінені умовини суспільного життя домагаються кадрів кваліфікованих робітників у всіх ділянках суспільної праці, головно в практичних званнях. Також важною справою є урухомлення високого шкільництва, де наша академічна молодь мала б змогу докінчувати свої студії та стати до активної праці організаторів та керівників на всіх становищах економічної, культурної, адміністративної та інших ділянок. Як зачуваємо, ведеться вже підготова до організації високого шкільництва.
День 1 жовтня важний в житті українських дітей та вчителів. Одних і других чекає інтензивна праця. Супровожають її сподівання української суспільности, що та праця принесе великі користі та відповідатиме вповні потребам і інтересам українського народу. Спілка українських акторів
Відбудова професійної організації
Доля українського театру і самих акторів за часів б. польської держави була незавидна. Не маючи постійного місця осідку, розбиті найчастіше на малі театральні трупи, виставлені на переслідування адміністраційної влади, скиталися українські актори з місця на місця в голоді й холоді, виконуючи, як могли й вміли, своє почесне завдання мистця-громадянина. При таких ненормальних умовах важко було думати про правильну працю професійної організації українських акторів. Діяльність "Союзу Діячів Українського Театрального Мистецтва", натрапляла на величезні труднощі. Все ж ця організація вспіла добитися того, що по об’єднанню найбільших труп виринуло питання постійного українського театру. Та саме в той час впало большевицьке лихоліття на Галичину. Українську акторську організацію зліквідовано та акторів включено до інтернаціонального конгломерату большевицької організації "Рабис". Не треба додавати, що "Рабис" зовсім не дбав про інтереси акторів і намагався лише запрягти акторів у віз большевицької агітки. Панували там, як в кожній большевицькій організації: обріхування, донощицтво, протекційність, злодійство, неуцтво і інтриги. — Тепер українське театральне життя відродилося і щораз то краще розвивається. З оновленням театрального життя відновлено теж діяльність професійної організації, яка відбула 8 ц. м. Загальні збори, в яких вибрано керуючі органи. Раду Спілки обрано в такому складі: Гірняк Іван — голова, Яковлів Олександр — заст. голови, Горняткевич-Зорич Ю. — секретар, Лужницька Ніна — скарбник, В. Блавацький, М. Степова, Р. Мусій — члени Ради. Заступники: П. Сорока, Е. Курило. Обрано теж суд у складі: Тисяк Василь — голова, члени — м. Степова і Р. Мусій. Їх заступники: Совачева А., Поляків Й. До Контрольної Комісії ввійшли: Крижанівський С. як голова, і Я. Шашаровський, Я. Рудакевич як члени.
Головна Рада Спілки Українських Акторів старається охопити в члени всіх акторів в краю і оснувати по місцях осідку поодиноких театрів свої філії.
Горняткевич-Зорич Ю.   