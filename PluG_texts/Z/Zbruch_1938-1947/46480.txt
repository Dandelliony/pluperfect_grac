Ресурси нашого району

За радянської влади місцева промисловість Яворівського району зробила значний крок вперед. Організовано промкомбінат, який об'єднав 4 млини, 2 тартаки, 3 кравецькі майстерні, кузню, слюсарську та щіткарську майстерні, створено лісопромкооператив, нову артіль "Труд інвалідів". За 5 місяців, з часу утворення, комбінат випустив більш як на 560 тисяч карбованців різних промислових товарів.
Але чи використані всі можливості в нашому районі для розвитку місцевої промисловості, для збільшення випуску товарів ширвжитку? Далеко і далеко ні. Ми досі мало приділяли уваги тому, щоб повністю використати місцеві ресурси і природні багатства. В нас у районі великий попит на такі будівельні матеріали, як цегла і черепиця. Тимчасом і цеглу і черепицю ми можемо виробляти. На території району є великі поклади необхідної сировини, є піч, яку можна відремонтувати. Продуктивність печі — 28.000 штук цегли за один запал.
При порівнюючи невеликих затратах можна налагодити виробництво речей з лози і рогози. В селі Вільшаниця є багато майстрів. Там навіть створено артіль по лозоплетінню, але вона ніякої продукції не випускає, бо цією справою досі ніхто не займався. Був у нас такий факт. Для артілі ми замовили лозу, але вона потрапила в райспоживспілку. Керівники райспоживспілки з мотивів особистої вигоді продали лозу іншим організаціям.
Великий попит у наших селян на вози. Але воза, звичайно селянського воза, не так то легко купити в Яворові. Возів у нас не виробляють, хоч є на місці ліс, є майстри. Кілька місяців тому в районі вирішили створити майстерню возів, підібрали штат, але на цьому справа кінчилася.
В Яворівському районі немає гончарної посуди, дарма, що виробництво її налагодити не така вже важка справа. В селі Наконечне колись виробляли сита і решета. Тут є чудові майстри цієї справи, вони широко відомі і в інших районах області. Треба цих людей тільки організувати, допомогти їм об'єднатися в артіль, налагодити виробництво.
Наш район славиться чудовими майстрами рукоділля і вишивки. Багато було розмов у нас про те, щоб організувати майстерню вишивок, та толку від цих розмов мало.
Постанова уряду і партії зобов'язує радянські і партійні організації по-справжньому, по-більшовицькому взятись за керівництво місцевою промисловістю. Менше розмовляти, більше робити. Постанова ця скерована на покращення добробуту трудящих. Тому з таким ентузіазмом трудящі зустріли її.
В. Бондаренко, директор Яворівського райпромкомбінату. 