Фізична карта чорноморських країв В. Кубійовича та М. Кулицького

Мірило 1:1,500.000.
Під такою назвою вийшла карта українських земель. Дбайливе виконання, добірні краски з різними, але виразними, відтінями в переходах з однієї в другу й гарне видання на доброму папері творять з мапи мистецьку картину, що захоплює око й може прикрасити не тільки робітню науковця, канцелярію установи, чи шкільну салю, але навіть стіну найвибагливіше уладженої кімнати.
Та вартість мапи не в її мистецькому виконанні й виданні, а в її змісті. Карта чорноморських країв — це в дечому змінене видання "Карти українських та сумежних земель", що появилася у Львові напередодні розвалу польської держави. З огляду на ставлені адміністраційними чинниками труднощі й короткий час розпродажі, мапа так і лишилася широким кругам громадянства незнана.
Мапа опрацьована на основі найновіших і картоґрафічних матеріялів. Автори використали поверх 400 топоґрафічних карт: австрійських, польських, румунських і російських. З цих останніх узгляднили передусім добре опрацьовані й дбайливо видані: мапи в мірилі 1:48.000. Вже саме зібрання такого багатого картоґрафічного матеріялу натрапляло на великі труднощі й забирало багато часу. Ще більше заходів вимагало опрацювання різнородних карт з різними мірилами й мірами, коли всі вершки, дюйми й т. п. треба було замінити на метричні міри. Однак завдяки енерґії авторів, праця, не зважаючи на несприятливі умовини, увінчалася успіхом і у висліді українське громадянство дістало найкращу й найвірнішу — зпоміж усіх досі виданих — карту України.
До часу появи "Карти українських земель" найкращою мапою ваших земель була "Карта Европейської Росії" Тілла. На основі цієї мапи опрацьовано кілька пізніше виданих мап, між ними "Карту України" Ст. Рудницького. Проте мапа Тілла, опрацьована на старих матеріялах, має багато неточностей, що ввійшли й до інших видань. Ці неточності зазначуються головно в зображенні різьби поверхні. Їх виправлено щойно в "Карті чорноморських країв", яка подає різьбу вірно. Тому, що в ній подано поземини що 50 і що 100 метрів та примінено широку скалю барв (20), різьба поземелля тут дуже плястична й проглядна. На тлі зеленої краски низів виступає смуга височин з усіми її ярами, долинами, балками та горами. Добір красок кращий, ніж у попередньому виданні "Карти українських земель". Поміж поземинами подано велику кількість висот у метрах. Річну сітку зображено дуже докладно. Залізничу сітку показано згідно з її сучасним станом.
На мапі зазначено поверх 2.000 осель. Назви подано старі й нові. Подання старих назв осель являлося конечним тому, що назви, впроваджені по революції, часто-густо міняються. Політичних границь нема, бо це — мапа фізична.
Ця карта є великим вкладом у нашу невеличку покищо картоґрафічну скарбницю. Передусім вона заспокоїла одну з багатьох пекучих потреб наших культурно-освітніх діячів та установ шкіл, українських освітніх товариств, допомогових комітетів, для кожної інтеліґентньої людини. Тому авторам належиться від українського громадянства заслужена подяка. Також слід висловити признання й "Українському Видавництву" у Кракові, що зуміло дати мапу по дуже низькій ціні (20 зол.) в порівнянні з іншими подібними теперішніми чи передвоєнними польськими виданнями.
Іван Тесля. 