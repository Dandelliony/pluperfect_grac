За цілий день не стрінете воза з кіньми.

Хто з наших людей, що звик до нашої країни, мав би нагоду чи змогу помандрувати трохи по Франції, набравсяб дивних вражінь та стрінувсяб з неодною несподіванкою. Бо і краєвид і гостинці і навіть оселі, що їх стрічається по дорозі — все те дуже інше від наших.
Даремне хтось шукав би у Франції таких характеристичних для нашого краєвиду сіл з хатами, критими соломою. Тут села виглядають радше як частини містечок. Доми з цегли і каменя, дахи криті дахівкою. Вулиці вимощені, всюди ґазове або елєктричне освітлення. Мимоходом кажучи, у Парижі, наприклад, на деяких вулицях і досі не завели елєктричного світла з естетичних оглядів. Ґазові ліхтарні мають свій особливий чар, про що легко можна переконатися на незамешканому відтинку Елізейських піль. Зате француські села мають зовсім новочасне освітлення. Вигляд містечок і сіл дуже естетичний. Всюди чистенько, багато чистіше, як у більших містах.
На дорогах і гостинницях впадає в очі просто знаменитий уклад орієнтаційних таблиць. Можна переїхати цілу Францію вдовж і поперек не питаючись аніразу за дорогу, не питаючись навіть: "Що це за ріка? Що це за містечко? Що це за село?“ Нема роздоріжжя, ані вїзду, ані навіть потічка, де орієнтаційна таблиця не подавала би необхідних інформацій. Але ще більше від тієї великої кількости інформаційних таблиць здивує нашого туриста... цілковитий брак возів і коней! Можна вибратися в дорогу в 8-ій рано і до години 10-ї вечором не стрінути на дорозі ані одного коня. Шляхи часами аж надто залюднені, особливо у святочні чи вільні від праці дні, але „натовп“ тут тільки моторизований. На шосах стрінете приватні авта, таксівки, автобуси, автокари і вантажні вози всякого типу, але звичайних возів не найдете і на лік. В більших містечках, що їх стрічаєте по дорозі, регулює рух міська поліція, на шосах, у небепечних місцях, пильнує руху жандармерія.
Франція — це справжній рай для автомобілістів. Користають вони на француських шляхах з великих удогіднень: досконалі наверхні, докладна дорогова сиґналізація, брак звичайних возів і на кожному кроці... бензинова стація. Тому французи люблять їздити самоходами. Правда, тут ще далеко до того, щоб кожний робітник мав своє авто, як у Злучених Державах, але самохід перестав бути у Франції вибагом. Не бракує тут також фанатиків автомобілізму. Один торговець, якому трапився фатальний самоходовий випадок, стратив владу в обох ногах. Але як тільки вийшов з лічниці, то його перша орудка був... новий самохід. Один швець з Картіє Лятен працює цілий тиждень, дає золівки, направляє обцаси, але що неділі виїздить за місто власним автом. В Бульонському ліску в неділю чи свято видно малощо не тілько самоходів, кілько людей на траві.
Одна подробиця, прикметна майже всім французьким містечкам середньої величини, як Шартр, Бове чи Понтуаз; постій самоходів на вулицях регулюють згідно з раз на завжди устійненим порядком: по одному боці їздні в паристі дні, по другому в непаристі. Просте і нескомпліковане. 