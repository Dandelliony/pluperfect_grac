Коли потрапиш до готелю...

Малий фейлетон
Уявіть собі, що ви виїхали до Бродів на світанку. Всю ніч не спали. Що ж, готель до послуг є. Не один — два готелі. Ідете до "Гранда", що по дорозі з вокзалу. Та невдача спіткала.
— Місць немає, — сказали в "Гранді". — Жодного місця...
Значить, до "Брістоля" треба. Спати ж бо хочеться, втома заїдає. Заходите. В маленькій кімнатці куняють кілька чоловік. Людина, що трохи пришкандибує на одну ногу, штучно і загадково усміхається, запрошує сідати. Потім ця ж людина штовхає під бік юнака, що затяг носом пісню, схилившись на стіл, мовить стиха:
— Вас неодмінно влаштую. До десяти ранку поспите. Ось-ось буде номер.
На прибулого ще більший сон наліг після такої приязні. Як же, юнак буде спати, юнакові дадуть притулок. І знову дрімає, і знову — легкий стусан під бік.
Ось юнак випростався, протер очі, каже:
— Товаришу, зі сну направду вибився. Не жартую я. Ви ж обіцяли кімнату.
Годинник пробив сьому ранку. Приїжджому дали номер двохліжковий, але попередили:
— Тільки до десятої. Вдень іншу кімнату одержите.
Інші сидять і позіхають. Господар маленької чекальні тут же прилаштовує матрац біля пічки. (До речі, самий матрац).
— Ще одному місце, — каже, загадково усміхаючись.
Приїжджий у формі залізничника відразу бухнув у "постіль". Решта куняє.
— Зараз спатимете, — мовить до вас шкандибаюча людина. І сказав не на вітер. Веде коридором, повчає:
— Повірте, іншому не дав би. Сам бачу, що треба... Сон миліше всього...
Білизни не знімає, тільки каже:
— Три карбованці за вами. Інший номер вдень одержите.
Та що за лиха година — ніяк не засяєш. Стулиш повіки, дрімнеш хвилину-дві, а потім — блим. І так раз-у-раз. Перевертаєтесь на другий бік, на спину — не бере сон, хоч убий. Сказати б закохалися у Бродах, так ні. Ще ж і надвір не виходили. Та й не крок же ступити ця справа. Лежите, шкіра починає свербіти, щось шарудить по тілу. "Блохи, — думаєте собі, — певно вони". І не помиляєтесь. Бліх справді багато виявилось.
Встаєте, виходите, пригадуєте: "Три карбованці за мною".
Надвечір вам дали номер. Одне слово, номери дістали всі, що куняли в малесенькій кімнатці, що пройшли благословіння на жительство в готелі "Брістоль".
На цьому можна було б облишити дальшу розповідь, якби не з'ясувалася ще одна прикра річ. Ранком другого для, хоч ще багато людей були в постелі, коридором пронісся гомін. Вам постукали в двері. Зайшла людина, що шкандибає, сказала:
— Три карбованці, товаришу, платіть.
— Завжди готовий, — мовите. — Рахунок тільки прошу.
— Ні, — відповів той. Ви тимчасово на чужому ліжку були. Хіба не знаєте? А за послуги я з кожного беру по можливості.
Цей же "розподільник" готельних місць стукав в інші двері, нахабно тиснув руку, відбирав "борг" за послуги.
З'ясувалося також, що вільні тимчасові місця з'являються здебільшого вранці, коли частина поспішливих готельних мешканців на певний час залишає кімнати. Саме протягом цього часу на їх ліжках відпочивають інші приїжджі, до яких неодмінно підійде потім шкандибаюча людина і скаже:
— За вами три карбованці...
Іншого разу в чекальні глибоко зітхав громадянин К., якого без будьякої згоди переселили в інший номер, зробивши це без його відома і присутності. Громадянинові Ф., після того, як він зарплатив 6 крб. за ночівлю в двохліжковому номері, сказали, не криючись:
— Білизни міняти не будемо, нема свіжої.
Коментарії зайві. Скажемо лише, що прізвище "розподільника" готельних місць — Грининшн. Посада його — черговий по готелю "Брістоль". Є ще тут директор т. Чобіт, але що про нього скажеш. Чи ж може він знати душу Гринишина і т. д. Директор же він!
а. в. 