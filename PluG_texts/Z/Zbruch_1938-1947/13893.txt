Ексц. митрополит поручає по людяному обходитися зі звірятами. — Забороняють ювилейний хрест.

Ексц. митрополит поручає по людяному обходитися зі звірятами.
Митрополичий Ординаріят видав зарядження ч. 6664 К., яким поручає духовенству, аби воно навчало своїх вірних людяного обходження зі звірятами. Священики мають навчати дітей по школах, аби вони не мучили звірини, що є сотворінням Божим („Архіепархіяльні Відомости" ч. 8—9). Цей розпорядок заслугує на пильну увагу. Є це в історії української Церкви перший того роду акт.
Забороняють ювилейний хрест.
В Бані Березівській, пов. Коломия, вдова Параска Васко уфундувала ювилейний хрест. Коли про це довідався постерунковий Пшикута, зачав її страшити, що відбере їй вдовичу ренту, бо вона „бавиться в політику"... А сусіда тієї вдови, що обробляв хрест, питав, чи має патент (!) на теслярську роботу. Та свідомі наші банівські громадяни цими шиканами не застрашаться і в найближчому часі в Бані стане коло церкви ювилейний хрест, так, як це є вже у майже всіх наших селах і містах. Кому потрібна ця війна з хрестом? 