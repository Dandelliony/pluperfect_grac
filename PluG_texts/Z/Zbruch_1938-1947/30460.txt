У фабкомі кращі робітники

У червоному кутку фабрики сурогату кави "Суспільний Промисл" відбуваються вибори до керівних профорганів. Напередодні виборів робітники грунтовно ознайомились і із завданням радянських профспілок і технікою виборів.
Починається висування кандидатів у фабричний комітет. Одним з перших робітники називають прізвище тов. Слободяна, який ділом, практичною роботою довів, що він заслуговує на довір'я робітничого колективу. Завідуючи складами сировини, він запровадив на своїй ділянці роботи зразковий порядок. Це дало йому можливість уникнути браку.
Діловито і вдумливо обговорюються кандидатури.
Робітники висувають кандидатуру колишнього голови фабкому тов. Геника. Він за весь час своєї роботи працював не покладаючи рук. А ось робітниця тов. Пристай. Вона працює на фабриці з першого дня її існування і своєю роботою довела, що вона вірна дочка народу.
Фабричний колектив обрав собі комітет з кращих, передових людей, які виправдають його довір'я.
Я. Галан. 