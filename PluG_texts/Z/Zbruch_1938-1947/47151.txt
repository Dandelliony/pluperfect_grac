Наукова робота професора Травінського

Доктор ветеринарних наук, професор Львівського ветеринарного інституту тов. Травінський енергійно працює над розв'язанням важливої наукової проблеми: "Про поведінку і визначення строків зникнення віруса ящура з м'яса і харчових продуктів, одержуваних від заражених ящуром тварин". Розв’язання цієї проблеми має велике економічне значення для нашої країни.
Поряд з цим професор продовжує роботу над питанням сирології паразитів, що переносяться в організм людини з м’ясом тварин. Після довгої, кропіткої, експериментальної роботи професору пощастило знайти спеціальний препарат, так званий "паразитальний антиген", який, шляхом аналізу крові, безпомилково визначає паразитичні захворювання, що раніше не показували ніяких ознак як у людини, так і в тварин. Частину своїх наукових праць професор присвятив процесу гниття вживаних у їжу морських тварин. Для цього він провів багато часу в океанографічному інституті (Монако). В результаті досліджень були знайдені цінні протигнилосні речовини. Тепер професор Травінський працює над застосуванням одержаних результатів до консервації м'яса морських тварин і риби.
За 30 років своєї наукової діяльності професор написав понад 90 наукових праць, присвячених різним питанням, як наприклад паратиф тварин, гігієна технічного устаткування боєн, методика убою тварин і багато інших.
У 1940 році вийшла з друку його наукова праця "Про сирологію паразитів". Одна з його книг — "М'ясо і м'ясопродукція" — перекладається на російську мову. Ця книга — результат багаторічної роботи —- закінчена в 1938 році. Видавати її взявся варшавський книговидавець за мізерну винагороду автору. Книга вийшла тиражем в 1000 екземплярів. Капітал книговидавця від цього набагато збільшився, а автор не одержав нічого, бо саме в той час почалась німецько-польська війна і книговидавець невідомо куди подівся.
Професор Травінський не тільки науковий діяч, він бере активну участь в громадському житті, працює консультантом бактеорологічної станції, членом виконкому міської Ради депутатів трудящих.
— Більше 30 років займаюсь я науковою роботою, але ніколи труд не приносив мені стільки радості і задоволення, як тепер, — говорить професор Травінський. — Лише на розв'язання проблеми про поведінку і визначення строків зникнення віруса ящура з м'яса і харчових продуктів, одержуваних від тварин, заражених ящуром, уряд асигнував 45 тисяч карбованців.
Безмежно вдячний за піклування партії і уряду, професор Травінський весь свій довгорічний досвід і енергію віддає на благо своєї вітчизни.
М. Валент. 