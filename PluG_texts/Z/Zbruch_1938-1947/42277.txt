Величаве Свято в Холмі

Празник Пресв. Богородиці. — Свято молоді. — Легкоатлетичні змагання. — Дружиновий марш на 10 км. за мандрівну чашу "Українського Видавництва".
Дня 21. вересня 1940 р. український княжий город Холм гостив у себе непроглядні маси народу, що приймали участь у реліґійному святі празника Різдва Пресв. Богородиці та в загальнонаціональному Святі Української Молоді, що вперше відбулося цього року в Холмі.
І.
В навечеря Різдва Пресв. Богородиці відправлено на Могилі Борців на Гірці панахиду, підчас якої відповідну до хвилі доповідь виголосив о. Барщевський. В сам день празника численне духовенство відправило в соборі Богослуження, що в них взяло участь багато прочан і шкільна молодь. Після Богослуження перед собором виголошено низку промов, в яких промовці висловили свою радість і вдоволення, що Українці Холмщини могли святкувати це реліґійне свято у свому соборі.
ІІ.
В рямцях Свята Молоді відбулася в неділю 22. ц. м. збірка поодиноких гуртів молоді і легкоатлетичних змагунів на Гірці; о. Адміністратор І. Левчук в сослуженні 8. священиків відправив в соборі молебен, що в ньому прийняли зорґанізовану участь поодинокі гурти молоді, змагуни, представники У. Ц. К з Кракова, УДК. з Холму й гості. Підчас молебну о. Адміністратор Левчук виголосив відповідну проповідь. Після молебну вирушив зі собору похід на спортовий майдан, де поодинокі відділи передефілювали перед представниками У. Ц. К. з Кракова (керманичем опіки й вихованім молоді та орґанізаційним керманичем), головою УДК. в Холмі, директором української ґімназії, представниками німецької влади (повітовим старостою і представниками армії). В дефіляді взяло участь 1.200 молоді під проводом проф. А. Антоновича. Після дефіляди піднесено український прапор. Перший промовив керманич опіки й виховання молоді, що передав привіт від Провідника УЦК. для учасників Свята Молоді. Промову в німецький мові виголосив голова УДК. в Холмі м-р Мостович, опісля промовив директор української ґімназії в Холмі, д-р М. Білик, до німецьких гостей по німецьки і до молоді по українськи.
Після промов поверх 1.200 молоді стануло до вправ. Вправи започаткували учениці української ґімназії в Холмі ритмічними вправами до слів пісні-гимну "Боже Великий-Єдиний" під проводом п. Благої. — Опісля були вправи молоді, 2 дівочі та 3 хлопячі. Імпозантне вражіння робили збірні вежі при участи поверх 800 молоді. Також велике вражіння зробив хоровід під проводом п. Верник та національні танки учнів і учениць української ґімназії, які вивчила п. Олена Мостович. Між вправляючими визначилися дівчата в ориґінальних одягах зі Сушна (Володавщина) під проводом п. Олени Ващишин. Крім цього вправляли дівчата з села Луцівок під проводом учителя Крумиди, Волкова під пров. учит. Сташника, дівчата зі Столпця, Дубрівки під пров. учит. Кармелюка.
Після вправ вмаширували на спортовий майдан змагуни під проводом п. О. Грабця, що продефілювали перед учасниками Свята Молоді. Дефіляда змагунів викликала гарне вражіння. Опісля змагуни перейшли походом на площу української ґімназії, де керманич виховання і опіки над молодю при УЦК. подякував учасникам, а проф. А. Антонович розвязав похід.
ІІІ.
Легкоатлєтичні змагання почалися 21. 9. дефілядою змагунів перед представниками УЦК. з Кракова і УДК. з Холму. Змагати відкрив керманич опіки і виховання молоді, опісля промовлявь голова УДК в Холмі м-р Мостович і проф. А. Антонович. В змаганнях взяли участь 102 дружини в міст і сіл, м. ін: Белз, Ярослав, Сянік, Замість, Грубешів, Чесанів, Холм, Володава, Кристинопіль, Люблин, Краків і Варшава. В точкуванні легкоатлєтичних змагань перше місце добула спортова дружина Варшави (30 точок), Ярослав (26 т.), Сянік (21 т.), Стараховичі (10). Зі Старахович стартував тільки один змагун, що сам здобув 10 точок. Підчас дружинового маршу всі дружини виказали карність. Перше місце в дружиновому марші добула дружина з Чесанова в часі 58 мін., 50 сек., друге в Люблина в часі 59 мін. 38 сек., третє місце дружина з Кракова в часі 1 год. 8 сек., четверте місце — Кристинопіль. Марш відбувався в дуже невідрадних умовинах, та осяги доволі гарні. Велику симпатію публики мали відбиванкові змагання, в яких Краків переміг Холм 2:1. Дружина Кракова грала у пятку. Опісля відбулися біги на 10.000 м, 5.000 м., 3.000 м., 1.500 і 800 м. Докладніший звіт в черговому числі.
Після легкоатлєтичних змагань відбувся похід поодиноких дружин на Гірку. Вечором в домівці УДК. закінчено Свято Молоді промовами та роздачею нагород. Промовляли: інж. Рак, головний суддя, керманич опіки й виховання молоді при УЦК. м-р Мостович, від УДК., М. Денисюк від "Українського Видавництва" у Кракові та інші. Вечір пройшов серед незвичайно милої атмосфери. Ініціяторам і орґанізаторам Свята Молоді належиться признання за їхню велику працю.
М. Д. 