◦ ◦ ◦ ◦ ◦ ◦ ◦ 

Визволимо наших братів!
З великою радістю і хвилюванням зустріли трудящі соціалістичної України історичну промову глави Радянського уряду, Народного комісара закордонних справ тов. Молотова про допомогу СРСР народові Західної України і Західної Білорусії в його визвольній боротьбі проти польських поміщиків і капіталістів.
По всіх фабриках і заводах, в колгоспах і радгоспах, в частинах Червоної Армії відбулись багатолюдні мітинги, на яких народ соціалістичної батьківщини одностайно схвалив мудру політику радянського уряду.
Загальну думку всіх висловив робітник Проскурівського цукрового заводу тов. Тополюк Юхим. Виступаючи на мітингу, він заявив:
— Ми палко схвалюємо заходи радянського уряду по наданню братської допомоги українцям і білорусам, які борються проти гніту і насильства польських панів.
— Два десятиріччя, — говорив він, — мучились наші брати українці і білоруси в ярмі польських експлуататорів. Тепер вся Західна Україна запалала священним полум'ям революційних повстань проти своїх гнобителів.
Радянський народ не може бути байдужий до долі своїх кровних братів. На клич партії і уряду могутні полки Червоної Армії ринулись на допомогу народам Західної України здобути своє щастя в дружній сім’ї багатонаціонального Радянського Союза. 