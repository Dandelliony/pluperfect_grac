З приводу 100-ліття смерти Івана Котляревського.

В найближчих днях мине 100 літ від смерти Івана Котляревського, який здобув собі імя в історії української літератури як перший письменник нової доби. Щоправда, в нескривленій літературно-історичній перспективі справа виглядає дещо інакше, і Котляревський як автор перелицьованої „Енеїди" є радше завершенням середньої доби нашого письменства, ніж початком нової літератури. Але, з другого боку, незаперечний є факт, що саме видання друком його "Енеїди", а не твору якогось іншого письменника, є одночасно подією, що дозволяє нам витичити гостру — дарма що умовну — границю між середньою й новою добою. І в цьому, але тільки в цьому сенсі Івана Котляревського можна і треба називати "батьком" нового українського письменства.
Є в історії нераз дати, в яких, наче у вогнищі сочки, збігаються події характеристичні для кількох ріжних епох. Це роки дуже повчаючі для кожного, хто дивиться з перспективи десятиліть чи століть на минувшину, і ці соки можна б назвати "центральними". В історії нової української літератури таким центральним роком є, на мою думку, саме рік смерти Івана Котляревського — 1838. В тому році, разом зі смертю "батька" нового українського письменства, сходить у могилу ця початкова епоха, в якій ще бреніли далеким відгомоном струни псевдоклясики, сентименталізму, і взагалі всіх передромантичних літературних уподобань. Але ж одночасно 1838-ий рік є роком викуплення Тараса Шевченка з кріпацтва, що дивно збігається з фактичним початком його літературної творчости: перший дохований досі літературний твір Шевченка, "Причинна", датований роком 1838. І одночасно ця баляда є одним з найтиповіших та найкращих проявів українського літературного романтизму, що став центральним і найвартіснішим літературним напрямком нашого 19-го століття. Але на цьому не кінець. В 1838-ому році вродився Іван Нечуй-Левицький — в майбутньому перший своєрідний противник романтичних традицій і один з головних представників українського етноґрафічного реалізму, що опанував у нас майже цілу другу половину минулого століття.
Ось так у році 1838 умірає псевдоклясицизм, розцвітає романтизм і зароджується реалізм. Цей центральний рік дає нам наче екстракт, внутрішній сенс розвитку українського письменства цілого 19-го століття. І через те цей рік набирає окремої вартости в історії української літератури — не лише з мнемотехнічних оглядів.
Нині, в століття центрального року нашого літературного минулого, — в нас, поруч респекту і вдячности для корифеїв того минулого, виринає одно бажання: щоб за сто літ критик теж міг сказати, що і в нашому столітті зматєріялізованої цивілізації був якийсь такий центральний момент, що сполучив у собі, наче в огнищі сочки, три великі, продуховлені й повновартні компоненти того, що майбутній історик назве українською літературою 20-го віку.
Чи ті повновартні духові компоненти літератури нашого століття вже у нас істнують? — оце тривожне питання, що його ставить собі кожний сучасний літературний діяч. Але повну і ясну відповідь на це питання спроможна дати лише історія — з перспективи століття. А наше завдання — з усіх сил старатися, щоб присуд історії випав для нас якнайкорисніше. 