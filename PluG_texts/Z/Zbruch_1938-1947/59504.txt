Пам'яті Анатоля Вахнянина

В неділю, дня 30 листопада ц. р. влаштувала Спілка Українських Музик у Львові в домівці Літературно-Мистецького Клубу вечір для вшанування 100-річчя народин Анатоля Вахнянина. Залю Клубу виповнив по береги цвіт львівської української літературно-мистецької частини інтелігенції, були теж приявні представники краєвої влади. Вечір відкрив голова Спілки Українських Музик д-р Ст. Людкевич коротким вступним словом, після чого наш відомий музикознавець та історик старогалицької музики д-р B. Витвицький виголосив доповідь про музичну творчість А. Вахнянина, насвітлюючи ядерними словами часи, серед яких довелося нашому композиторові писати твори й організувати наше музичне життя. Бесідник теж не занедбав накреслити коротку характеристику важніших творів композитора.
Саму-ж чисто музичну частину вечора розпочав чоловічий хор "Сурма" під кермом дир. О. Плешкевича, відновлений після майже дворічної павзи за час большевицької інвазії. Симпатичний, здавна в нашій суспільності гарно записаний хор встав перед нами як відроджений фенікс. Свіжими голосами залунали "Молоді сни" й "По морю", граціозно гнулися в цих піснях динамічні лінії ситого хорового звуку під вдержкою рукою перейнятого своїм завданням диригента — справді воскресли давні гарні часи цього хору! І як д-р Витвицький перед виступом хору відслонив нам музичну діяльність композитора, так тепер після перших пісень хору голова Українського Літературно-Мистецького Клубу ред. М. Голубець у свому гарно обробленому відчиті відслонив нам чимало рис громадської й літературної діяльності цього великого мужа — до речі кажучи, частинно призабутих або викреслених невірними, сторонничими характеристиками. Тимто неодно в цьому відчиті явилося декому, головно з молодших слухачів, цікавою історичною ревеляцією.
Симпатична наша сопраністка п. C. Гаврищук виконала партію Одарки "Нема мені порадоньки" з опери "Купало" та "Помарніла наша доля". В арії Одарки слід підчеркнути вміле вживання "темпа-рубата" без ушкодження основних ліній триударного такту без (на жаль, досить частої в виконуваннях цього твору) "двочвертизації" ритму в перших тактах арії. Оба номери виконано, можемо сказати. зразково. П. Курилович-Чапельська вміло піддержувала співачку своїм дискретним фортепіянним достроєм.
І на кінець знову "Сурма". Призабута вже пісня "Не згасайте, ясні зорі" (зі збірника "Кобзар", 1885) у зручній гармонічній ретуші Людкевича — й невміруще огнисте "Живем, живем", саме оцей твір, де в середній частині "Притихне, воркне" відзивається легенька Шопенівська нотка, що зближує композитора бодай до сфери впливу великих музичних націонал-романтиків і мов по кладці веде в сферу — Вищого Муз. Інституту ім. Лисенка з його живим культом усесвітньої музики та неменш живим музичним націоналізмом. Ось таким, кажучи по Гетевому "сильним притакненням життя" закінчено оцей симпатичний, настроєвий вечір, що переніс нас у дорогі, кохані старогалицькі часи, в часи справжніх "молодих снів". А заразом серця всіх слухачів били однозгідно в такт провідного оклику всієї Вахнянинової творчості: "Живем, живем — нас більше тут!".
Борис Кудрик. 