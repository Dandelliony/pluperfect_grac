◦ ◦ ◦ ◦

Постій фіякрів на Головному двірці. Згідно з розпорядженням Господарської Групи "Шляховий Рух", Експедиція і Склади, на майдані біля Головного Двірця постійно перебуватиме 12 фіякрів. Визначені візники обов'язані займати свої становища продовж одного місяця від 6-ої год. ранку до 22.30 ввечорі. І так 4 фіякри обов'язані бути на своїх становищах від 6—14 попол., а дальших 8 від 14—22.30 год. Зміна після 14-тої години можлива тільки тоді, коли прибудуть чергові візники. Візники обов'язані в першу чергу обслуговувати німців, фольксдойчів, італійців, румунів і словаків. Подорожні інших національностей (як українці і поляки) можуть користати з фіякрів щойно 20-ти хвилин від приїзду поїзду і тільки в тому випадку, коли жоден німець, італієць і т. п. не зголоситься.
Цінник за їзду повинен бути приміщений на видному місці так, щоб його подорожний сідаючи до фіякра, міг бачити. Побирання вищих цін від передбачених у ціннику є каральне. Всякі проступки з боку візників каратимуться конфіскатою права їзди і фіякра. Крім того планується призначити 4—5 фіякрів, що виключно обслуговували б ненімецьких громадян. Група Шляховий Рух займається постійною контролем усіх возів, фіякрів, коней, їх зовнішним виглядом і чистотою.
Театр "Студія". В неділю, 26-го липня, в год. 19.30 — вистава народної драми зі співами та танками І. Тобілевича п. н. "Безталанна" — в постанові Ю. Шерегія. Театр приміщений у залі Інституту Народної Творчости у Львові, вул. Францішканська 7.
Перший Краєвий Конкурс Хорів. 31-го липня та 1-го і 2-го серпня відбудеться в залі Оперного Театру у Львові (при гарній погоді 2-го серпня у Стрийському парку) перший Краєвий Конкурс Хорів, присвячений 100-им роковинам від дня народження Миколи Лисенка. До Львова приїде около 25 найкращих хорів із усіх сторін краю. Квитки вступу можна замовляти щоденно від год. 8-ої до 19-ої в Концертному Бюро — Львів, вул. Францішканська ч. 7, телефон: ч. 232-23.
Виступи "Каміллі". Сьогодні, в четвер, 23-го липня, в 19-ій год. вечором виступи акробатичної групи "Камілля".
Українська радіопередача. Завтра, у п'ятницю, 24-го липня, в часі від год. 10.30 до 11-ої ранку Львівська Радіовисильня передає концерт пісень і хорів із українських народних опер й оперет у виконанні хору Евгена Козака та співаків: Люби Німців (сопран) і Дометія Йохи (баритон). 