Українська Захоронка.

Перегляд праці на Загальних Зборах Т-ва.
Батьки, які через свою професійну працю мусять велику частину дня перебувати поза хатою — у наші часи дуже часто чоловік і жінка, що працюють для заробітку — розуміють велику вагу дошкілля чи захоронки, в яких дитина знаходить відповідну опіку й пильний нагляд. Але й діти батьків, що мають багато часу, який могли б присвятити для їх відповідного виховання, знаходять у дошкіллі те, чого часто не мають дома: фаховий педаґоґічний провід. З цього погляду установа, якою у нас є "Українська Захоронка" належить до установ — якщо можна так висловитися — першої потреби, отже й до установ, що їх загал громадянства повинен мати постійно на увазі.
В четвер, 15-го ц. м., "Українська Захоронка" на своїх загальних зборах зробила перегляд своєї праці за два минулі роки: 7 дошкіль і 4 захоронки у Львові, 8 дошкіль і захоронок у краю, доживлювання шкільної дітвори, орґанізація півосель — оце тільки загальні рями, в яких міститься велетенська й неоціненна праця Т-ва "Українська Захоронка". Коли до того додати дбайливість Т-ва про те, щоб з одного боку його педаґоґічний персонал мав змогу поширювати свою фахову освіту (бібліотека, фахові сходини, журнал) і батьки довідалися дещо про нове виховання (цикль викладів з виховної ділянки, журнал) та з другого боку про те, щоби зібрана у дошкіллях дітвора мала духовий корм (наука), здоровний нагляд (лікарська опіка), матеріяльну допомогу (доживлювання, одяг) і до того приємність (забави щодня і від часу до часу більші імпрези) — то стане ясне, яку велику суспільну роботу виконує "Українська Захоронка", що дає перше, основне виховання найменшому поколінню. З багатого звіту видно, що "Українська Захоронка" вела цю роботу з великим вкладом праці та з гарними успіхами. Вела її під досвідченим та енерґійним проводом голови п. Софії Ракової, якій загальні збори висловили беззастережне признання вибираючи знову головою щирими й довго невгавними оплесками.
Зборами проводила п. Софія Ракова, секретарювала п. Ольга Ґижова. Секретарський звіт здала п. Надя Макарушкова, педаґоґічний — у формі цікавого реферату — п. Марія Пастернакова, фінансовий — п. Стефановичева, Контрольної Комісії — п. Ірена Павликовська. Крім цього присутні почули два звіти з краю: зі Щирця та Самбора. В дискусії над звітами забирали слово: о. О. Годунько, п. К. Малицька.
Відкриваючи збори п. голова привитала представника Митрополичого Ординаріяту, представників преси та всіх зібраних, П. Макарушкова у секретарському звіті склала окрему подяку Ексц. Митрополитові як головному і найбільшому добродієві товариства, о. прал. Ковальському за його прихильність до Т-ва та всім установам і громадянству за підтримку.
Дарову лікарську опіку у дошкіллях та захоронках вели пп. лікарі: д-р Коржинський, д-р Гинилевич, д-р Малис, д-р Коренець, д-р Лазорко, д-р Берест, д-р Леґінь і д-р Лунь.
Збори прийняли до відома протокол з попередніх зборів, який перевірила комісія у складі: о. Новосад і пані Говикович та ухвалили абсолюторію попередньому виділові. Вибрана на внесок п. Марії Колтунюкової Комісія-Матка у складі: о. Новосад, п-ні Терлецька і п-ні Лончинова представила листу нового виділу, яку загальні збори одноголосно прийняли. До нового виділу крім голови ввійшли — пані: М. Пастернакова, Н. Макарушкова, А. Стефановичева, О. Копачева, О. Лончинова, Е. Терлецька, О. Целевичева, О. Савчакова. Заступниці — пані: П. Юзичева, С. Павлова, Е. Кисілевська, Жизневська. Контрольна Комісія: пані І. Павликовська, С. Кульчицька, О. Попелівна, О. Ґижова і о. О. Годунько.
об. 