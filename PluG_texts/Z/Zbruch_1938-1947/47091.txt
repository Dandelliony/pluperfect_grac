◦ ◦ ◦ ◦ ◦ ◦ ◦

Поділ Сілезії на дві провінції
БЕРЛІН, 28. (ТАРС). За повідомленням німецького інформаційного бюро, в наслідок труднощів державного управління Сілезією, яка налічує після приєднання старих сілезських районів коло 7.500 тис. жителів, ця область поділена тепер на дві провінції: Верхню Сілезію і Нижню Сілезію.
Верхня Сілезія включає райони Катовиці і Оппельн, Нижня Сілезія — райони Бреславль і Лігніц.
Відносини між Таї і Індо-Китаєм
КЛЕРМОН-ФЕРРАН, 28. (ТАРС). Як повідомляє агентство Гавас, 29 січня в Сайгоні відбудеться засідання троїстої комісії, яка обговорить практичні заходи по врегулюванню взаємовідносин між Таї і Французьким Індо-Китаєм.
Засудження в Німеччині осіб, які слухають іноземне радіо
БЕРЛІН, 28. (ТАРС). Як відомо, з початку війни слухання іноземного радіо в Німеччині було заборонене спеціальним законом. За повідомленнями газет, в Катовицях, Франкфурті, Штутгарті і інших місцях були засуджені недавно на строки від 4 до 7 років тюремного ув'язнення особи, які слухали іноземні радіопередачі на німецькій мові.
В повідомленні вказується, що німецькі спеціальні суди вбачають у слуханні іноземного радіо "найтяжчий злочин, спрямований проти інтересів народу. Хто чинить такий злочин, не повинен сподіватися на пощаду".
Наказ про арешт Боса
НЬЮ-ЙОРК, 28. (ТАРС). Як повідомлялось, колишній голова індійського національного конгресу Бос вийшов 26 січня в Калькутті з будинку, де знаходився після звільнення з тюрми, і з того часу його місце перебування невідоме.
Тепер, як передає агентство Ассошіейтед Пресс, власті розпорядились арештувати Боса за неявку на суд для дачі свідчень з приводу порушення ним закону "про захист Індії".
Становище у Франції
НЬЮ-ЙОРК, 28. (ТАРС). Як передає агентство Ассошіейтед Пресс, французський посол в США Анрі Ей відвідав заступника державного секретаря Уеллеса, у якого добивався максимальної продовольчої допомоги для Франції. За словами Анрі Ей, недостача продовольства в неокупованій зоні Франції стає все більш серйозною.
За повідомленням агентства Юнайтед Пресс, французський статс-секретар постачання Ашар заявив, що недостача продовольства нерівномірний його розподіл може дуже відбитися не тільки на нинішньому, але й на дальшому поколінні французів.
Гостра недостача продовольства привела до того, що в Марселі був зроблений недавно наліт на продовольчий склад. Поліція викрила змову, метою якої був грабіж продовольчих складів,
БЕРЛІН, 28. (ТАРС). "Парізер Цейтунг" повідомляє, що в Парижі налічується 406.000 безробітних, які одержують державну допомогу. Таким чином, вказує газета, в місті, яке налічує тепер 3,6 міліона жителів, кожний дев'ятий житель є безробітний.
За повідомленням інформаційного бюро, цими днями французський уряд утворює в усіх департаментах так звані комісії по управлінню департаментами. До прийняття нової конституції вони замінять генеральні ради департаментів, які, як відомо, припинили свою діяльність.
Новий призов у грецьку армію і флот
БЄЛГРАД, 28. (ТАРС). Кореспондент газети "Політіка" передає з Салонік, що воєнне міністерство Греції мобілізувало всіх резервістів піхоти призову 1925—1926 рр. з острова Самоса. Крім того, взяті на воєнну службу резервісти-мусульмани призову 1926 року з округів Родопі і Струма.
БЄЛГРАД, 28. (ТАРС). Кореспондент газети "Време" передає з Салонік, що морське міністерство Греції призвало на воєнну службу студентів старших курсів, техніків і учнів технічних і інших шкіл. Крім того, призвані також особи, які користувалися відстрочкою в зв'язку з навчанням. Учням дається право закінчити навчальний заклад після повернення з воєнної служби. 