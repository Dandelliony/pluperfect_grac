◦ ◦ ◦ ◦ ◦

Обов'язок праці. На основі розпорядку Генерального Губернатора з 6 IX. 1941, на терені Галичини важний закон про обов'язок праці з 26 X. 1939. Всі особи, що не працюють, мають зголоситися в Уряді Праці в приналежному, з уваги на їх професію пункті. Крім цього Уряд Праці проведе в днях від 27 жовтня до 22-го листопада провірку всіх осіб української та польської національності від 16-го до 25-го року життя (без уваги, чи працюють вони, чи ні). Ці особи зобов'язані зголоситися в Уряді Праці (Дверницького 15, партер, кімната 89) з довідками праці, згідно з порядком, поданим у спеціяльному розпорядку львівського Штадтгауптмана.
Нові крамниці. Ведеться інвентура та переоцінка в крамницях "Промторгу". Вже з початком листопада ці крамниці будуть відкриті. Мешканці зможуть закуповувати в них взуття, всякого роду галянтерійні вироби та інше. Пригадуємо, що перед закупом треба постаратись про дозвіл (Бешайнігунг) у Господарському відділі.
Затроєння. При вул. Камінецькій 24 затроївся 28-літній Леон Роботницький. Його перевезено до лічниці при вул. Пекарській 59. — Другий випадок затроєння трапився при вул. Зигмунтівській 12, де якийсь Камінкер Вільгельм відкрутив два газові курки та, затроєний газом, помер.
Бійка в ресторані. В ресторані при вул. Городецькій 59 вив'язалась бійка на ножі між 42-літнім Тадеєм Кенігом, 35-літнім Йосифом Зубіцьким та 39-літнім Петром Ногою. Всі три одержали колені рани ножами в плечі. Кеніга перевезли до лічниці, двома іншими зайнялась поліція.
Нові назви вулиць. У дальшому перейменуванні вулиць вул. Куркову названо Угорською (Унгарнштр.), з вул. Кармелітську Румунською (Румененштр.).
Краєве Концертне Бюро. Сьогодні, 26 жовтня, в залі консерваторії при вул. Хорущини, в 19 год. відбудеться концерт німецької музики. В програмі концерту: Л. Бетовен, Брамс, Моцарт, Р. Штравс, Шуберт і Шуман. Виконавці: солісти О. Бандрівська, М. Роговська, Р. Савицький, І. Ковалів та Львівський струнний квартет п. п. М. Лепкого. 