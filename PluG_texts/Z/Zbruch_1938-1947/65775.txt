Весняні кінні перегони у Львові

Львів, 8 травня. У неділю, 10 ц. м. на львівському перегоновому шляху на Персенківці відбудуться перші весняні кінні перегони. Ці перегони, що відбуватимуться кожної суботи й неділі, аж до 28 червня ц. р., улаштовує "Товариство Заохоти до Годівлі Коней у Львові", яке працює під керівництвом Відділу Прохарчування й Хліборобства (Абтайлюнг Ернерунг унд Ляндвіртшафт).
У перегонах візьмуть участь коні трьох державних стаєнь Дистрикту Галичина і п'ятнадцяти стаєнь з терену Генерал-Губернаторства.
У цьому сезоні відбудуться лише плоскі біги коней повної англійської, чистої арабської та англо-арабської крови й півкрови. Сума нагород переходить квоту 600.000 зол. Поміж ними найбільшу визначили: п. Генерал-Губернатор (25.000 зол.), п. Губернатор Дистрикту Галичина (20.000 зол.) і місто Львів (15.000 зол.). Це дає запоруку, що перегони стоятимуть на високому рівні й що урядові чинники прив'язують велику вагу до того роду імпрези, що має першорядне значення для годівлі коней у Генерал-Губернаторстві.
На перегонах діятиме тоталізатор, що матиме каси у Варшаві й у Львові. Тоталізатор вестиме всі роди гри. Міська каса у Марійській Галерії обслугуватиме публику від дня 10 травня, продаючи квитки, програмки, даючи інформації і т. п. Програмки можна буде купувати теж у кіосках.
Після весняних кінних перегонів Т-во Заохоти до Годівлі Коней у Львові, влаштує такі перегони ще осінню ц. р. Значення тих перегонів тим більше, що за два роки большевицької окупації годівля коней не мала селекційної проби благородних рас. 