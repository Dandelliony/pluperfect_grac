Перед авансом 35.000 урядовців. — Пан командант заборонив...

Перед авансом 35.000 урядовців. Згідно з дорученням премієра ради міністрів у поодиноких міністерствах працюють над внесками у справі авансів державних урядовців і службовиків, суддів, прокураторів, старшин, поліціянтів, службовиків митної сторожі, вязниць, державних підприємств і т. п. З авансів скористає 35.000 осіб. Номінаційні декрети доручать в березні ц. р. з тим, що вони будуть обовязувати від 1. квітня ц. р. З автоматичних учительських авансів скористало з днем 1. січня ц. р. понад 10 тисяч осіб.
Пан командант заборонив... Пишуть нам з Почаєва: 13. ц. м. командант місцевої поліційної станиці заборонив книгарні "Громада" продавати всі українські часописи, що виходять у Галичині. Все, що нині прийшло з пошти, забрали до станиці. Пресовий декрет з 21. листопада 1938. р. стверджує, що конфіскувати часописи може лиш староство в місці видання, але п. комендант з Почаєва уважає себе не державним службовиком, лише самостійним сувереном, так, що декрети Президента Польщі його не обовязують. 