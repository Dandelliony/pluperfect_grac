Завсіди чогось учитися

Краків, 28. березня 1941.
Народи, як і окремі люди, всякого і добра і лиха зазнають, всяке переживають. Нема народу у світі, який у довговічній своїй історії не записував би періодів світлости й упадку, тріюмфу та приниження, панування та пригнічення. І чим старші народи, тим більше повинні мати пережитого досвіду за собою, тим більш повинні бути загартовані, зрівноважені, просто самим життям навчені. Бо вся фільософія національно-громадського життя полягає у тому, щоб завсіди, у кожній ситуації, у добрі і злі, у свому щасті й нещасті, чогось нового вчитися та завсіди щось нове докидати до скарбниці своїх прикмет вдачі, духа, традиції.
Є два найбільші вчителі народів: 1) сусідські народи, з якими доля судила жити за межею, за межу битися і через межу миритися, та 2) власні успіхи і невдачі. Для самих себе непомітно народи страшенно швидко проймаються рисками, прикметними для їхніх сусідів. Здебільше це називається "культурні впливи", "асиміляційний натиск сильніших сусідів" і т. п. пояснення, чи виправдання факту, що народи, які навіть найбільш своїх сусідів не люблять, чи з ними століттями ворогували — може підсвідомо і проти власної волі переймались їхніми чи то прикметами, чи хибами. Коли було чого справді доброго навчити ся від сусіда, то перемагали ті добрі науки, коли ж сам сусід грішив зловісними для нього гріхами — вони виявлялись дуже заразливі. Чехи і хорвати, які жили у найближчому й найдовшому культурно-політичному сусідстві й тіснішому господарському звязку з німецьким світом, виявляють ту солідність, впертість у праці, ощадність та почуття реалізму, що їх годі знайти в інших славян, що жили й від ґерманського і романського світа здалека, підлягали впливам євразійських вітрів та варилися у власному сосі, маючи мінімальні можливості взаємно від себе навчитися справді великих мудростей.
Коли дивимося на пройдений український шлях бодай у цьому вже столітті, то вражає нас факт, як мало українці хотіли в різних, вагітних у дужі пориви й приземні невдачі періодах останніх сорока літ — учитися: на власних помилках та на добрих і поганих стрійках вдачі й політики своїх національно-політичних ворогів. Одночасно підпадали — може несвідомо та здебільша нині обурюючись на цей заміт — під впливи тієї не тільки чужої, але собі ворожої чужинецької культури та переймалися саме цілою низкою для отих противників питоменних — хиб. Просимо нам вибачити, що не ставимо всіх крапок над "i": просимо перевірити цю нашу тезу у власних міркуваннях, переходячи у думці різні прикмети та хиби, прикметні українським історичним противникам, і порівняти їх з різними проявами українського життя в останньому 40-літті, але по нинішні дні включно. 