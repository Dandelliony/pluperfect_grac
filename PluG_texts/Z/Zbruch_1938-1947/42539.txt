Тіні минулого

Перед нею тільки відкрилася золота брама життя. Їй в обличчя віяв ранковий вітер молодості. Жити, пити п'янке і грайливе вино юності, на соколиних крилах здійматися до золотавих верховин щастя.
Але русявій дівчині В. не до цього.
— Мені скучно. Життя таке сіре, одноманітне, такі довгі і терпкі дні, — розпачливо розповідає дівчина. — Я звикла до буряного життя, — кожен вечір в ресторані, багато веселощів, завжди нові зустрічі...
В. знає всі ресторани міста. Її всюди ввічливо зустрічали офіціанти, і не встигне було вона відкрити двері ресторану, як навколо неї розшаркуються і крутяться колесом постійні відвідувачі — слизькі, патологічні типи, з тупим виразом обличчя і туманним, мертвим поглядом.
Тут дівчина знаходила себе. В алкогольному шалі, в лінивому танго і дзвоні бокалів минав вечір. А потім гіркий осадок — шумить у голові, на серці млосно. Надходить новий вечір, і В. переходить в інший ресторан. Тут знову зустрічі і, як відголосок вчорашнього вечора, повторюється дзвін бокалів, душу роздирають п'яні звуки саксофону.
В цьому В. бачила вершини своєї молодості. Їй подобався божевільний водограй слюнявих паничів, від яких несло трупним смородом і отрутою тління, які заливали свою духовну порожнечу алкоголем.
А коли віддзвеніли бокали і обірвалися звуки саксофону — В. стало скучно. Вона працює. Але це так, щоб зменшити тягар нудьги. Праця не стала ще для неї радістю. Все, що відбувається на заводі — проходить повз неї, не чіпаючи її. Подруги і товариші по роботі, такі ж молоді як вона, рвуться в простір, летять назустріч сонцю, але це не про неї. В. живе замкнутим, особистим життям, і до неї ніхто нічого не має. Секретар комсомольської організації заговорив якось, але це було так сухо, казенно, формально, що В. відштовхнуло від розмови і вона відповідала стереотипними, короткими фразами. Після цього з дівчиною ніхто не розмовляв, нікому вона не відкривала сторінок своєї душі.
— Може яку любовну драму переживає? — догадувались дівчата.
Але й ці здогади були не точні. Любов — це найніжніше і високоблагородне почуття у В. затоптане, атрофоване. Вона, як метелик, порхала з одної любовної історії в іншу. І їй чомусь всеодно, її ніщо не хвилює.
***
Це трапилось в медичному інституті. Дві студентки з'явилися вдосвіта з ресторану в гуртожиток п'яними.
— Ну й що ж тут такого? Дівчата гуляли, — говорили ті, хто їм співчував. Хіба не можна погуляти?
Навіть дехто з комсомольського активу на зборах, коли обговорювали недостойний вчинок студенток, виступав на їх захист. — Вони, мовляв, не знали, що це неетично, антиморально, і даремно дівчат "проробляють".
Студентів старших курсів медичного інституту, взагалі, факт морального падіння студенток не стривожив. Вони звикли до цього. Адже у вищих учбових закладах колишньої панської Польщі це було буденним явищем. Тут розповідають, що навіть дочки багатіїв, великих державних чиновників, розбещені розкішним життям, ставали "аристократичними" повіями. В цьому вони знаходили насолоду життя.
Але ті часи відшуміли. І тим більш прикро, що морально-розтлінні типи знаходять співчуття з боку окремих студентів. Не співчуттям, а гнівом і презирством треба оточувати людей, які безчестять високе звання громадян країни соціалізму.
***
Кожного дня ви їх зустрінете на вулиці Першого травня. Вони, як маніаки, снують з одного кінця вулиці в інший, нахабно поводять себе, кидають в лице прохожим цинічні слова, ображають дівчат.
Це тіні минулого. Їх ще не встиг змести буревій життя, їх покишо носить земля. Нахабні типи, які звикли до розпутного, безтурботного життя не знаходять притулку. Вони цураються роботи, не хочуть працювати, а живуть минулими запасами батьків. Дармоїди оббивають пороги ресторанів, їх зустрінеш вечорами в Стрийському парку і на Високому Замку. Темні типи, від яких несе духом розкладу, крутяться в фойє кінотеатрів, насвистують пісеньки давноминулих днів, в яких звучать надгробні нотки дармоїдам, лічбу днів яких календар історії закінчив.
Вихолені, нафарбовані і підпудрені потвори виглядають манекенами. На них дивишся з огидою, бо це мерзотні страхіття — гнилі нащадки капіталістичного ладу. Дансінг, статева розбещеність, звироднілість, гниття — такі етапи життя цих людців з того світу. На них наша бадьора, життєрадісна молодь дивиться з презирством.
— Нам з вами не подорозі, покійнички, — відповідає цим істотам щаслива, повна духовної краси і сили молодь. — Наш шлях до сонця. Радість праці і творчості окрилює нас і скрашує нашу молодість.
***
Володимир Ільїч Ленін в бесідах з Кларою Цеткін говорив:
— "Пролетаріат — висхідний клас. Він не потребує оп’яніння, яке б заглушало його чи збуджувало. Йому не треба оп'яніння статевою нестриманістю, ні оп'яніння алкоголем. Він не сміє і не хоче забути ганебності бруду і варварства капіталізму. Він черпає сильні побудження до боротьби в становищі свого класу, в комуністичному ідеалі. Йому потрібні ясність, ясність і ще раз — ясність. Тому-то, повторюю, не мусить бути ніякої слабості, ніякої розтрати і знищення сил... Майбутнє нашої молоді мене глибоко хвилює. Вона — частина революції".
У великих ідеалах комуністичного завтра черпає свої сили наша радянська молодь. Вона бореться і ввійде в світлий день комуни, як зразок громадянина комуністичного суспільства, душа якого не припорошена, не замулена брудом капіталізму. Але для цього треба вперто, настійно працювати. З свідомості нашої молоді треба витравлювати релігійну отруту, націоналістичну нечисть, буржуазійні норови, які потворили її. В цій поістині титанічній роботі велике місце належить комсомольським організаціям — передовій частині нашої молоді.
Дівчина В. піде з нами. Вона зрозуміє ціну сьогоднішнього життя, його красу і, виплутавшись з тенет минулого, знайде радість своєї молодості в творчій праці. Їй треба тільки допомогти в цьому. Зрозуміють і студентки свою помилку — вони знайдуть місце в рядах нашого атакуючого класу.
Л. Речмедін 