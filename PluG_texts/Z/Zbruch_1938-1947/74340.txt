◦ ◦ ◦ ◦

† Д-р Микола Шухевич, адвокат у Львові та визначний громадський діяч, помер у Львові у 80-му році життя. Цій далеко непересічній постаті у нашій національній спільноті присвятимо ширшу згадку, а покищо ділимося з нашим громадянством сумною вісткою, що наші ряди знову прорідилися, що відійшов з них на вічний спочинок працівник, що неодну позицію у нашому національному надбанні позначив тривко своїм іменням. Згадати б тільки Його широку парцеляційну акцію, реалізацію викупу майдану "Сокола-Батька" та площі під будову театру — справи, в яких треба було рушити наші маси. Факт, що д-р Микола Шухевич був особистим приятелем Василя Стефаника, Леся Мартовича й Івана Труша — теж кидає своє світло на цю постать передової лави нашого народу. Вмер в четвер, в год. 19.30. Похорон відбудеться в суботу, 12-го грудня, в год. 14.30 з каплиці Похоронного Заведення при вул. Кохановського ч. 94 на Личаківський цвинтар.
Орієнтаційне знакування. Щоб уможливити орієнтацію на вулицях Львова підчас затемнення, відповідні чинники переводять акцію покривання білою фарбою рогів, кам’яниць, ліхтарняних стовпів, берегів хідників, входових брам і т.п.
Авторський вечір. З нагоди 40-вих роковин літературної діяльности Дмитра Николишина, відбудеться сьогодні, в суботу, в год. 17-ій (п'ятій) у залі Літературно-мистецького Клюбу у Львові, вул. 29-го Червня ч 10, авторський вечір письменника, влаштований заходами Спілки Українських Письменників при Відділі Культурної Праці УЦК. У програмі промова проф. д-ра Дениса Лукіяновича та читання уривків із творів письменника. Виконавці: Л. Добровольська, Н. Лужницька, С. Стадниківна й інші.
Св. Миколай іде. Ще пару днів і будемо святкувати празник св. Миколая. Свято це особливо люблять та з великою нетерпеливістю очікують його наші найменші тому, що їм св. Миколай, як кажуть, принесе гарний даруночок, хоч нечемним дітям чортик принесе "різочку". Й тому то межи дітворою по наших селах та містах тепер з кожним днем зростає все більше й більше напруження та зацікавлення, "що то цього року Миколай принесе?". Головно по наших школах видніє оживлення та праця в тому напрямі. Тут діти під проводом своїх активніших учителів чи учительок підготовляють виставу на св. Миколая, діти вивчають ролі та відбувають проби. Учительство продумує над тим, як то роздобути відповідні строї, бо большевики ті строї понищили. Батьки підготовляють відповідні дарунки. Подекуди цим занимається Батьківський Комітет. Всюди помітний рух і пожвавлення, бо св. Миколай іде... 