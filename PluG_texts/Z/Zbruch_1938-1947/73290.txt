◦ ◦ ◦ ◦

Українські радіопередачі. Сьогодні, у середу, 18 листопада, від 10.30 до 11-ої год. надає Львівська Радіовисильня концерт українських пісень і дуетів у виконанні Марії Сабат-Свірської (сопран), Льва Рейнаровича (баритон) і Євгенії Курилович-Чапельської (фортепіянний супровід). — Завтра,19-го листопада, у тому самому часі концерт веселих народних пісень. Виконавці: квартет Є. Козака і Лідії Черних (меццосопран).
Об'єднання Праці Українських Світливців. Чергові сходини Українських Світливців при УЦК з рефератом п. Софрона Федева на актуальні фотографічні теми, відбудуться в середу, 18 листопада ц. р., в приміщенні Відділу Культурної Праці УЦК, Ринок 10/І. п., в год. 18-ій.
Скасування заборони вивозу і привозу. ЛЬВІВ, 17 листопада. Рішенням відповідального міністра Німеччини з 20-го жовтня скасовано важні до того часу заборони про вивіз в товаровому русі Німеччини з Ґенерал-Ґубернаторством і іншими окупованими теренами. Вийняток творять карти і пляни німецького суверенного обширу. Скасовано теж заборону привозу товарів, за винятком привозу поштових значків. Вийнято з під цієї заборони значки Ґенерал-Ґубернаторства і Бельгії.
Сільсько-господарська школа. Дирекція української народної школи в Бережанах (вул. Шкільна) розпочала переводити вписи до сільсько-господарської обов'язкової школи. Сюди вписується молодь з чотирьох років народження — від 1925 до 1928. Старші річники, які бажають вступити до цієї школи, можуть внести прохання. Там теж переводять вписи і на 3-місячний курс з обсягу 7-ої кляси народної школи. 20-го ц. м. розпочинається навчання.
Лікувальні оселі УЦК в Моршині. Крім відпочинково-лікувальних осель у Криниці, наладнує УЦК з 1-им грудня ц. р. подібні оселі у живці Моршині біля Стрия. З побуту в них можуть користати в першу чергу ті українські громадяни, що потребують лікування купелями. Про умови прийняття та всі ближчі пояснення звертатися до найближчого УЦК (УОК) і Делегатури.
Жидівська дільниця в Теребовлі. З днем 3-го листопада 1942 р. створено в Теребовлі окрему дільницю для жидів.
Жертви необережности. В неділю 1-го листопада, похоронили в Бережанах учня ІІІ кляси ґімназії, сина ґімназійного професора Л. Крип'якевича. Молодий хлопчина став жертвою тієї дитячої необережности, від якої досі, на жаль, не може встерегти малих доросле населення: з іншими учнями він розбірав гранату, що вибухла і смертельно поранила його, а ще декого легше. Хай ще раз застановляться над цим батьки та виховники, хай не перестають перестерігати дітвору, щоб не бавилася гранатами та не збільшувала людських втрат.
Концерт кобзарів. 5-го листопада виступила на сцені в Городенці Капеля Кобзарів Концертного Бюра у Львові. В програмі концерту були українські народні, історичні, побутові та жартівливі пісні. Концерт вийшов дуже гарно, а городенські глядачі мали змогу по довшому часі побачити в Городенці імпрезу на високо-мистецькому рівені. 