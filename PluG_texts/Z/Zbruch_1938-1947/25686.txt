Коли може зачатися війна? — "Ґенеральна атака німецької пропаґанди".

Коли може зачатися війна?
Після трохи злагідненого положення у другій половині липня, початок серпня приніс знову загострення в міжнародній ситуації. Якщо хтось запитав би, які нові факти стали причиною зросту напруження, то відповідь була б незвичайно трудна. Не сталося в останніх днях, крім дрібних зачіпок на ґдансько-польському кордоні, рішуче нічого такого, що могло б виправдати незвичайно аґресивний тон німецької преси, якому польська преса протиставиться, послугуючись неменш енерґійними відповідями. Отже мусять бути якісь інші причини, що впливають на очевидне погіршення міждержавних взаємин.
Варшавський кореспондент віденського "Глосу Народового" розмовляв саме на цю тему з якимось вищим штабовим старшиною польської армії, відомим фахівцем та теоретиком військових проблєм і помістив цю розмову в числі зі 11. серпня.
"Напруження, що його можна помітити тепер в Европі — казав згад. старшина — з військового погляду цілком зрозуміле. Просто приходять тепер ост. тижні, в яких ще можливий в цьому році вибух війни. Чейже кожному воякові відоме, що в сучасних умовинах для розгорнення воєнної операції у більшому стилі потрібний період трьох місяців. Усе, що кажуть про "блискавичні" операції, це просто нісенітниці. При сучасному стані воєнної техніки нема і не може бути операції, яку можна б розвинути та перевести в часі "більше блискавичному", ніж три місяці. З цим мусить рахуватись кожна держава, що виповідає війну, вона мусить так скалькулювати речинець вибуху війни, щоб метеорольоґічні умовини не перешкодили закінчити операції. Отже в серпні можна ще війну зачинати, маючи перед собою вересень та жовтень. Зачинати війну у вересні було б уже абсурдом, бо у другій половині листопаду військові операції в середущо-европейськім підсонні вже дуже утруднені; треба б операції, що почались у вересні, перервати і зачекати до весни. І саме тому ті, що вирішують проблєму "війна або мир" мають перед собою тепер останні дні для здійснення своєї постанови, якщо хотіли б іще в цьому році почати війну. Коли серпень промине без вибуху війни, можна бути певним, що у вересні настане автоматичне відпруження, яке триватиме найменше до кінця лютого".
"Ґенеральна атака німецької пропаґанди".
В европейських столицях панує переконання, що ґенеральної атаки пропаґанди, а може не тільки німецької пропаґанди треба очікувати — згідно з реляціями "Дзенніка Людового" з 12. 8. — щойно після промови Гітлєра, яку він має виголосити в Таненберґу в останніх днях серпня.
"Одною з поважних причин, що німецька пропаґандова атака розтягнулась на довший період часу — це недостача повного порозуміння з Італією. Має це статися щойно на конференції Чяна з Рібентропом у Зальцбургу, яка саме почалася".
"У розмові ґданського ґавляйтера Форстера з чужинними журналістами цікавий — на думку "Дзенніка Людового" — той фраґмент, в якому він заповідає черговість подій: отже найперше домагання ревіндикації, далі відкинення цих домагань Польщею, на кінець "діло"...
"У Парижі викликало сензацію повідомлення італійських радіостацій, що розмова Чяна-Рібентропа охоплюватиме теж кольоніяльні проблєми. З того — пише "Дзеннік Людови" — франц. висновок, що в кульмінаційній точці кризи Німеччина й Італія одночасно висунуть справу Ґданська та кольоній". 