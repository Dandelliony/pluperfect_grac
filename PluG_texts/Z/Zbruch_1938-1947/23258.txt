Орґанізація села на випадок війни.

Під таким наголовком ґен. Л Желіґовський пише у виленському "Слові" (ч. 150 з 4-го червня ц.р.) про необхідну підготову до війни, яка можу вибухнути. Виходячи з засади, що до війни ніколи не можна підготовитися за багато, ґен. Желіґовський каже, що Виленська Земля, яка у майбутній війні буде глибоким запіллям, повинна бути для тієї цілі найкраще зорґанізована. Обовязок тієї орґанізації спадає — на думку ґен. Желіґовського — на територіяльну самоуправу, яка матиме завдання "творити від долу широке опертя для армії та всяких починів уряду".
"Вичислю прикладово кілька чинностей — пише ґен. Желіґовський — які можна виконати в найменших клітинах самоуправи, якими є громади й волости:
"1) Піднесення хліборобської продукції. Коли на терені війни хліборобські плоди будуть нищити, то у запіллі їх продукцію треба піднести і треба зберігати якнайбільшу ощадність.
"2) Допомога родинам тих, що на фронті. Тільки там, де добре працюють самоуправні апарати, не буде нарікань і виправданих жалів жінок і дітей змобілізованих вояків. Це дасть спокій тим, що боряться з ворогом.
"3) Треба урухомити всі кросна. Вони є ще, слава Богу, майже в кожнім господарстві. Треба заохотити ткальні, щоб працювали. Можуть прийти часи, коли кожний метр полотна матиме велику вартість.
"4) Треба вже тепер думати про опал на найближчу зиму. Вліті треба підготовити торфи, бо на деревний опал або на вуголь у деяких випадках не можемо рахувати.
"5) Шпитальництво, суспільна опіка, кожна громада і волость мусить подумати про те, що зробить, коли треба буде заопікуватися присланими з фронту раненими і хорими."
Це тільки кілька прикладів — каже ґен. Желіґовський. — Та найважніше в цьому те, що обовязком територіяльної самоуправи є негайно підготовитися до подій, що можуть завтра прийти. 