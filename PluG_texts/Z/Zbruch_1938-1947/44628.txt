◦ ◦ ◦ ◦ ◦ ◦ ◦

Світлина Фірера на першій сторінці московської "Правди". Москва, 19. XI. — Головний орґан російської комуністичної партії "Правда" помістив у свому понеділковому числі світлину Канцлєра Гітлєра на першій сторінці. Світлина представляє Фірера у розмові з Молотовом у Державній Канцелярії в Берліні. У цьому ж самому числі московської "Правди" поміщена ще друга світлина з перебування Молотова у Берліні, що представляє його та мін. Рібентропа підчас політичних переговорів. Світлина Фірера, що оце тепер появилася в "Правді" це загалом перша світлина Канцлєра Гітлєра, що досі була поміщена у совітській пресі.
Українська державна коедукаційна вчительська семинарія. Подаємо до відома зацікавленим батькам та учням (-ицям), що з причини від Управи школи незалежних проволікся початок шкільного року в Українській Державній Учительській Коедукаційній Семинарії. Тепер усякі труднощі поконано й влада призначила остаточно на осідок школи Криницю-Живець. Управа школи приймає дальше зголошення на 1. і 2. рік Семинарії та на педаґоґічний (абітурієнтський) курс для абсольвентів середніх шкіл. Реченець вступних іспитів та початок науки будуть подані окремо до відома. Зголошення слати на адресу: Leitung der Ukrainischen Lehrerbildungsanstalt, Krynitza-Bad, Postlaggernd.
Розділ харчу для ненімецького населення Кракова. Від 18—24. XI. видають харчі — хліб, мясо, масло, яйця та мармоляду — на червоні харчеві картки, що їх видали Міські, Окружні Уряди у Кракові. Хліб видають за відрізанням купону Б 7, 8 і 9. Районові склепи видають 125 ґр. масла на особу за відрізанням купону Н 53. За відрізанням купону Н25 видають по одному яйцеві на особу. На купон Н 31 додаткових харчевих карток II дають також одно яйце. Районові склепи продажі цукру видають по 250 ґр. мармоляди на особу за відрізанням купонів Н 28 і 29. Мясарський склеп Українського Консуму видає мясо також і на згадані червоні картки.
Справа звільнення українців-полонених б. вояків польської армії. Полонені українці б. вояки польської армії, що їх родини живуть на терені Совітів, засадничо не є звільнювані тому, що совітський уряд на свій терен їх не приймає. За всякими інтервенціями у справі цих українців слід звертатися до Української Установи Довіря в Берліні (Україніше Фертрауенштелле, Берлін В 30, Байрішерпляц 3). Полонені, що їх родини живуть на терені Ґенерального Ґубернаторства, а вони самі є звільнені з таборів полонених та працюють як робітники на рілі або в фабриках у Німеччині — в багатьох випадках при звільненні підписали заяву, що до кінця війни працюватимуть в Німеччині — є звичайними робітниками і в справі їх звільнення треба вносити подання через Арбайтсамт, до якого належить родина такого робітника, що старається про його звільнення. Належні інформації дає місцевий УДК. Полонені, що їх родини живуть у Ґ. Ґ., а вони ще є в таборах полонених — Сталяґ, мали бути протягом вересня звільнені з таборів полонених. Якщо ще дальше перебували б у таборах, то їх родини повинні подати це до відома УЦК — Реферат Суспільної Опіки, при чому слід подати: 1) місце замешкання родини, 2) точну адресу полоненого 30/ІХ. 1940 р., 3) посвідку місцевого УДК, що є він українцем, 4) посвідку місцевого громадського чи міського уряду, що полонений або його родина мають місце замешкання на терені Ґен. Ґуб. Обі посвідки в німецькій мові. На кошта переписки слід залучити почт. марку на 50 сот. Цей розпорядок не торкається українців, що попали в полон з французькою армією. Цих покищо ще не звільняють. — Український Центральний Комітет, Реферат Праці і Сусп. Опіки, Краків, Зелена 26/7. 