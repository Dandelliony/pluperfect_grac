◦ ◦ ◦ ◦ ◦ ◦ ◦

В день Успення Пречистої Діви Марії, в середу 28. серпня, припадають численні празники на Лемківщині, м. ін. в Теребчі, біля Сянока, в Вороблику Королівському б. Романова, у Близнянці б. Стрижева, у Кривому б. Березова, у Мшанній б. Дуклі, в Суровиці б. Яслиськ, у Климківці б. Горлиць ітд. Також у Порохнику б. Ярослава, є того дня празник. Підчас цих празників українці і інших наших земель, що живуть по лемківських містах, мають добру нагоду пізнати лемків, що сходяться на ці празники з далеких околиць.
Де нам асекуруватися? Українська кооператива в Журавиці одержала від краківського т-ва обезпечень "Фльоріянка" письмо з домаганням заплатити 13.31 зол. за обезпеченеву полісу від вогню, хоч ніхто не обезпечував кооперативи в цьому т-ві, ні не було в ній ніякого аґента від "Фльоріянки". Чи не можна б у Ґенеральному Ґубернаторстві заложити українське асекураційне товариство, або коли це неможливо, то чи не можна б створити бодай український відділ у німецькому асекураційному товаристві? Ця справа вимагає позитивного полагодження.
Вписи до холмських фахових шкіл. Український Допомоговий Комітет у Холмі переводить вписи до: промислової 3-літн. школи (з відділами столярським, слюсарським і кравецьким для дівчат), дівочої 1-річн. школи домашнього господарства, хліборобської l-річн. сільсько-господарської школи в Окшеві, торговельної 3-літньої школи у Володаві, а також до шкіл вищого типу: технічної 2-літньої й сільсько-господарської 3-літньої. Передумовою вступлення до фахових шкіл нижчого типу є скінчення 7-літньої народньої школи. До шкіл вищого типу можуть вступити учні анальоґічних передвоєнних польських шкіл.
Всіх українців, переселенців, що зложили свої гроші в польській валюті в зарядах таборів або в "Фольксдойтше Міттельштеллє" найпізніше до 20. травня 1940 і які оселилися або хочуть оселитися в Ґенерал-Ґубернаторстві та свої гроші одержати, — просимо зголоситися до — Українбанку, Краків, Зелена 17, особисто або кореспонденційно, подаючи: імя й назвисько, число переселенче, число виказки (Кеннкартеннумер) і суму, яку зложено, де й коли. Звертаємо увагу, що з нею справою треба поспішитися, бо Українбанк прийматиме зголошення найдальше до 3-го вересня 1940. У власному інтересі радимо не занедбати своїх справ. Скора й зорґанізована акція дасть запоруку скорого успіху. Перекажіть це другим! 