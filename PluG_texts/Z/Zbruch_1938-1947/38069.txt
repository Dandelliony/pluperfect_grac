◦ ◦ ◦ ◦ ◦ ◦ ◦

Підписання угоди перемир'я між Німеччиною і Францією
Повідомлення верховного командування німецької армії
БЕРЛІН, 22. (ТАРС). Німецьке інформаційне бюро передає таке повідомлення ставки верховного головнокомандуючого озброєними силами Німеччини: "22 червня о 18 год. 50 хв. за німецьким літнім часом у Комп'єнському лісі була підписана угода про перемир'я між Німеччиною і Францією. Угоду з німецької сторони підписав, як уповноважений Гітлера начальник верховного командування озброєними силами Німеччини генерал-полковник Кейтель, з французської сторони як уповноважений уряду — генерал Хюнтцігер. Припинення воєнних дій з цим ще не зв'язане. Воно настане тільки через 6 годин після того, як італьянський уряд повідомить німецькому верховному командуванню про укладення перемир'я між Італією і Францією. Зміст угоди покищо не можна повідомити".
До укладення перемиря між Францією і Німеччиною
НЬЮ-ЙОРК, 23. (ТАРС). За повідомленням агентства Ассошіейтед Пресс, французські власті оголосили про те, що німецькі умови перемир'я "тяжкі, але почесні". В напівофіціальних колах заявляють, що, коли б німецькі умови не були почесними, Франція була б готова продовжувати боротьбу зі своїх колоній.
Франція зробила "деякі контпропозиції" до німецьких умов.
Агентство Рейтер про німецькі умови перемир'я з Францією
ЛОНДОН, 23. (ТАРС). Агентство Рейтер передає, що, як стало відомо урядовим колам США, німецькі умови перемир'я, прийняті французським урядом, включають такі пункти:
1) Окупація Німеччиною французького побережжя протоки Ла-Манш і Па-Де-Кале і Атлантичного побережжя Франції до закінчення війни. Питання про надання французького середземноморського побережжя залишене відкритим для розгляду його під час переговорів між французськими представниками і представниками Італії.
2) Всі воєнні кораблі французського флоту повинні бути розброєні.
3) Деяка частина Франції менш третини всієї її площі, з центром в Парижі, повинна бути вільна від німецької окупації.
4) Ніякі територіальні зміни не будуть зроблені аж до укладення остаточних умов миру.
На думку французьких офіціальних кіл, французькі представники зустрінуться з італьянськими представниками сьогодні. Як чекають, Німеччина вплине на Італію з тим, щоб остання зменшила свої вимоги.
Фактично на фронті між німецькими і французськими військами встановився повний спокій.
Резолюція членів французської палати депутатів
НЬЮ-ЙОРК, 23. (ТАРС). За повідомленням агентства Юнайтед Пресс з Бордо, 100 членів французької палати депутатів на чолі з Лавалем прийняли резолюцію, яка висловлює довір'я Петену. В резолюції висловлюється впевненість в здатності Петена вести почесні переговори від імені Франції.
Повідомлення агентства Юнайтед Пресс з Бордо
НЬЮ-ЙОРК, 23. (ТАРС). За повідомленням кореспондента агентства Юнайтед Пресс з Бордо, після підписання угоди про франко-німецьке перемир'я, французькі війська фактично припинили опір німецьким військам. Воєнні дії проти Італії тривають.
Війна в Західній Європі
Німецькі повідомлення
БЕРЛІН, 23. (ТАРС). Як повідомляє бюлетень "Дінст аус Дейчланд", в ніч на 22 червня англійська авіація піддала Кельн сильному бомбардуванню. Зруйнований ряд будинків. Є жертви серед населення.
Газета "Берлінер Берзенцейтунг" пише, що тоді ж був бомбардований Дуісбург. Подробиці поки невідомі.
За повідомленням "Гамбургер Фремденблат", англійські літаки знову бомбардували Гамбург і Ганновер. В ряді передмість виникли пожежі.
Французські повідомлення
ЛОНДОН, 23. (ТАРС). Агентство Рейтер передає, що у вчорашньому французському комюніке говорилось: "німці провели розвідку на південь від нижньої течії Луари в напрямі на Пуатьє і трохи посилили просування по долині Рони в напрямі на Ізер.
На південному альпійському фронті італьянці провели атаки в багатьох місцях від Монблана до моря. Французи удержують свої позиції".
Англійські повідомлення
ЛОНДОН, 23. (ТАРС). Міністерство авіації повідомляє, що в ніч на 22 червня англійська авіація бомбардувала в північній і західній Німеччині воєнні об'єкти. На базу не повернулись два бомбардувальники. В Північному морі потоплений великий ворожий транспорт. 