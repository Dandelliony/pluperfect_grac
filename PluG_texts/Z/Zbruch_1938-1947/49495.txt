Учіть їх змалку працювати!

Пригадую собі, що вже рік тому, був я вражений настроями частини нашої молоді і тою атмосферою, що її оточувала. Дарма було тоді й заїкатися про ті блудні стежки, якими, як декому здавалося, йшли наші хлопці й дівчата буцімто до нового життя. Хто осмілився тоді не погодитися з методами виховування їх та з тим, як вони ставилися до вимог щоденного життя, той мусів бути готовий на те, що буде проголошений як не ворогом молодої ґенерації, то щонайменше назадником і то сліпим на "світлу" дійсність.
А дійсність ця замикалася в рямцях: позування на спасителів народу, творців нового життя й провідників громадянства; в рямцях слововиливання й явного уникання всього того, що вимагало напруження мізку чи мязів. Знаємо молодих людей, які рішуче нічого не читали, студентів, що не тільки не цікавилися тою галуззю науки, яку збиралися далі студіювати, але ґрунтовно забували те, чого перед тим навчилися; інших молодих людей, що соромилися праці, але не соромилися діставати дармові обіди й пролізали в бурси та під інші дахи, щоб жити хоч мізерно, але більше-менш безтурботно.
Наведу тут тільки два дуже характеристичні факти. Учні старших кляс середньої школи голодували (деякі). Мали можливість одержувати щодня два відра смачних мясних військових обідів. По двох чи трьох днях відмовилися від них, бо їм було соромно... носити відро. Другий приклад: деяким найбіднішим молодим хлопцям запропоновано заробіток інкасування грошей. "Треба ходити!" — й відмовилися, хоч старші люди тою самою працею заробляли від 4 до 7 зол. денно.
Такий підхід до праці помічався не тільки серед так зв. інтеліґентської молоді, але й серед дітей села, які швидко засвоювали собі погляд, що освіта на те й існує, щоб уможливити людям жити без праці, та що праця — це покажчик нижчости. Очевидно, знаємо й випадки, коли наші молоді люди і студіюють і працюють, важко бідують по закордонних університетських містах та одночасно студіюють, знаємо випадки, коли й тут, на рідній землі, молодь нераз проявляла подивугідну громадську-освітню метушливість і роботящість без уваги на найважчі особисті умовини прожитку, але одночасно прикладів пустомельства з яскравою нехіттю до праці таки забагато! І тому такі випадки "стиду" чи неохоти працювати, це не вийнятки, а ціле суспільне явище!
Тож не диво, що табори "Української Служби Батьківщині", які, здавалося б, повинні б легко й масово потягнути дітей нашого працюючого народу з розсміхненими радістю очима й з піснями на устах, покищо, не зважаючи на заклики преси, пустіють.
Це грізне мементо: важча праця нашої молоді не вабить. І мало нам потіхи навіть з того, що вона вміє палко дебатувати про національні справи та голосно співати: "Душу, тіло ми положим"!
Очевидно треба зревідувати методи трудового виховання нашого молодого покоління — від селянської хати до старших кляс середньої школи. Як це зробити, це вже інша справа й інша тема. В кожному разі треба перш за все довести до того, щоб молодь не тільки дивилася на працю, як на явище, що не ганьбить і не понижує людину, але й цілою своєю істотою приймала її, як річ найблагороднішу, найсвятішу, найпотрібнішу й найпатріотичнішу в житті.
По-друге, впоїти в молодь, що праця для загалу, для батьківщини, все одно — чи з лопатою, рискалем, пером, чи з рушницею в руках, — це єдиний безспірний доказ своєї любови до народу й батьківщини, — і що патріотичні слова, гасла, пози, без праці, до якої кличе загальний інтерес, це погане лицемірство.
По-третє, до праці на службу загалові, батьківщині привчати дітей змалку — в родині й у школі.
Тільки треба відрізняти фізичну працю для загалу й не змішувати її з працею для себе особисто.
Розчистити десь стежку для прохожих, спустити запліснілу воду баюри, нарубати дров вдовиці, допомогти комусь вмить зібрати сіно перед дощем, упорядкувати вояцьку могилу, цвинтар, доріжки біля церкви і т. д., — скільки нагоди, щоб привчати дітей і юнацтво до фізичної праці для загального добра!
Тоді менше було б і псевдо-патріотичного пустомельства.
В. Островський. 