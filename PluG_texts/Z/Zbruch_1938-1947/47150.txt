◦ ◦ ◦ ◦ ◦ ◦ ◦

До подій в Румунії
БУХАРЕСТ, 29. (ТАРС). Румунські газети повідомляють, що 25 січня воєнний суд розглянув справу 17 учнів школи воєнних льотчиків, які обвинувачувались в участі у заколоті на стороні легіонерів. Всі обвинувачені засуджені до каторжних робіт від 3 до 10 років.
З наказу генерала Антонеску "особи, яким загрожувала або загрожує небезпека з боку заколотників, можуть одержати індивідуальний дозвіл воєнного гарнізону на носіння зброї".
Ні одна автомашина не може виїхати з Бухареста в будьякому напрямі без писаного дозволу поліції.
Становище на кордоні Таї і Французського Індо-Китая
НЬЮ-ЙОРК, 29. (ТАРС). Як передає агентство Ассошіейтед Пресс, верховне командування Таї оголосило про те, що Французський Індо-Китай порушив перемир'я. Майже на всіх фронтах знову почались сильні бої.
За повідомленням агентства Юнайтед Пресс, Таї і Французський Індо-Китай обвинувачують один одного в порушенні перемир'я. Одночасно передають про прибуття в Сайгон делегацій Японії і Таї, для участі в переговорах, які відкриваються сьогодні.
Повідомлення американських кореспондентів про концентрацію японського флоту біля берегів Індо-Китая
ШАНХАЙ, 29. (ТАРС). Кореспондент агентства Юнайтед Пресс повідомляє з Сайгона, що японська ескадра в складі 3 крейсерів, 3 підводних човнів і 1 авіаносця була помічена 25 січня біля ходу в сайгонську бухту, в 70 милях на південь від мису Сен Жак. Крім того, стало відомо, що за останні п'ять днів в Ханой і Хайфон прибуло 3.200 японських солдатів. Таким чином загальна кількість японських військ в Тонкіні доведена до 9 тисяч.
НЬЮ-ЙОРК, 29. (ТАРС). Кореспондент агентства Ассошіейтед Пресс повідомляє з Сайгона, що 22 січня два японських крейсери, 1 авіаносець і 2 торпедних катери стали на якір біля мису Сен Жак.
Німецькі повідомлення
БЕРЛІН, 29. (ТАРС). Верховне командування повідомляє: Одним німецьким підводним човном потоплені торгові судна противника загальною тоннажністю в 11.500 тонн.
Під час озброєної розвідки поодинокі німецькі літаки бомбардували воєнні об’єкти Лондона. Бомби були скинуті також на залізничні споруди в одному з міст Східної Англії. На захід від Ірландії німецькі бомбардувальники потопили одно торгове судно противника тоннажністю в 4.600 тонн і заподіяли тяжких пошкоджень двом іншим торговим суднам. Далекобійні гармати знову обстрілювали вчора важливі у воєнному відношенні об'єкти Південно-східної Англії.
Літаки противника нальотів на Німеччину і окуповані території не робили.
Бомбардування Гамбурга
НЬЮ-ЙОРК, 29. (ТАРС). За повідомленням агентства Ассошіейтед Пресс, колишній Чілійський консул в Гамбургу Кручага, який знаходиться по дорозі в Чілі, заявив, що Гамбург протягом останніх 7 місяців майже щодня зазнавав бомбардувань.
Нова реєстрація військовозобов'язаних в Англії
ЛОНДОН, 29. (ТАРС). Агентство Рейтер передає, що, згідно з королівським указом з 22 лютого в Англії почнеться реєстрація військовозобов’язаних віком 18 і років, а також осіб віком від 37 до 40 років.
Німецьке спростування
БЕРЛІН, 29. (ТАРС). Німецьке інформаційне бюро повідомляє, що у відповідних німецьких колах спростовують заяву англійського міністерства авіації про те, нібито англійські літаки зробили в цьому році в третій раз наліт на Нарвік. В останні дні, вказують в цих колах, над Нарвіком взагалі не появлялись англійські літаки.
Виступ Моргентау
ВАШІНГТОН, 29. (ТАРС). В сенатській комісії закордонних справ міністр фінансів Моргентау заявив, що у Англії нема досить валюти для продовження закупок воєнних матеріалів у США. За словами Моргентау, англійські зобов'язання по закупках у США досягають 1.400 млн. доларів. Англія має в США золотом і валютою 1.811 млн. доларів, "які вона вважає можливим витратити на свої закупки в США". Моргентау заявив далі, що за перші півроку війни англійські запаси золота і доларові активи зменшились на 2.316 млн. доларів. Тепер, сказав далі Моргентау, англійські воєнні видатки становлять 12 млн. фунтів стерлінгів на день, тобто досягають приблизно 60 проц. всього національного доходу. Падіння Франції збільшило фінансові труднощі Англії, бо раніше Англія могла користуватися французькими доларовими активами і золотом, які зберігаються в США і майже дорівнювали англійським.
Моргентау заявив, що не сподівається на сплату Англією її воєнного боргу США, який становить 5.728 млн. доларів. Моргентау вказав, що секвестровані французькі фонди в США досягають 1.539 млн. доларів. Відповідаючи на запитання, чи має намір міністерство фінансів зберегти секвестр на французські фонди протягом невизначеного часу, Моргентау відповів: "Ми добре охороняємо їх". 