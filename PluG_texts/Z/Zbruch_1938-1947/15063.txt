Діяльоґи земляків із Драгомановим на віддаль.

(Архів М. Драгоманова. Том І. Листування Київської Старої Громади з М. Драгомановим 1870-1895 р. Праці Українського Наук. Інституту, Варшава 1938, ст. 446.)
За останні роки наші публіцисти та моралісти обмазали з усіх боків одного з найбільше заслужених учених — Драгоманова, що перший показав нам дорогу до наукової праці на европейському, не хуторянському рівні. Одна частина закидів проти Драгоманова: — він мовляв, русофіл, друга — він соціяліст, анархіст... а все це разом має складатись на доказ, що він, не такий патріот, як ті, які найшли спосіб рятувати Україну гаслами моднішими і дуже популярними.
Ясно, що критикувати Драгоманова можна тільки тоді, коли зрозуміємо його добу та доберемось до тих підстав, з яких він починав дискусію, добре ознайомлений з европейськими науковими працями в ріжних ділянках. На якому рівні оця дискусія стояла можна хочаб довідатись із 1-го свіжо виданого тому листування Київської "Старої Громади" із Драгомановим від 1870-95 р. Оце листування добуте з архіву перебраного Українським Наук. Інститутом у Варшаві від доньки Драгоманова.
Мало хто в Галичині знає більшість діячів, що були членами "Старої Громади"; їх прізвища відомі з деяких праць кажуть небагато тим, що примх міліонових слухачів. У цьому першому томі маємо листи родини Антоновичів, Старицьких, Житецьких, Беренштама, О. Кістяківського, Т. Лебединцева, М. Лисенка, Лоначевського-Петруняка, Тригубова, Науменка, окрім цього загальні до "Старої" і "Молодої Громади".
Мало хто з нас може уявити собі ту живу виміну думок у гурті згаданих діячів і в атмосфері "Громади" на теми національного лихоліття. Люди писали тоді листи довгі як брошурки, передумуючи не тільки проблєми, але і практичні справи орґанізації, видань, книгарень, засобів, як роздобути фонди і як їх найкраще вжити. Лєктура цих листів підбадьорує більше, ніж сучасні крикливо патріотичні статті, бо в них можна бачити не тільки справжній безкорисний патріотизм, але і далекосяжний політичний розум, що журиться розбудовою культури — від народніх шкіл для простолюддя аж до наукових праць у европейських журналах і видавництвах.
Показується, що характеристика Драгоманова галицьких культурних відносин не втратила своєї сили за останніх кількадесять років: львівські громадяни дуже слабо можуть користати зі здобутків європейської культури віденським шляхом, а всі інші шляхи для них зачинені, знехтовані і недоглянені. Матеріяльні галицькі злидні такі, що Драгоманів у Женеві радиться листовно з київськими земляками, якби то так заснувати у Львові українську книгарню, без якої нема як пускати у світ книжок! Але і в Київ шле Драгоманів своїм приятелям гірку правду "Вірте мені, що сльози в мене стають в очах від вдяки всякий раз, коли дістаю від Вас гроші, таксамо як я плачу від болі душевної, коли Ви кидаєте мене на роки без слова, яке часто дорожче грошей. Я знаю, що Ви як кружок приятелів даєте безмірно більше, ніж можете, а все таки скажу, що як партія з тенденцією, Ви даєте страшенне мало. Очевидно Ви не вмієте організувати навіть українофільські елєменти, а не то розширити їх. І коли Ви не можете знайти засобів, щоб видати такі національні речі як "Політичні пісні українського на-роду" та "Кобзаря", то як можна мати надії, що Ви поведете й устну (!) пропаґанду на користь українського відродження". А про галичан: "У товаристві львівських професорів я почував себе дальше від Европ, ні з галицькими казначейськими чиновніками. Вони таки нічого не знають: ні про політику, ні навіть про європейську белєтристику. Або ще гірше: знають тільки імена, заголовки, якими галичанин мусить сипнути без усякої совісти".
Який зворушливий лист Беренштама до Драгоманоиа, де він прохає в нього дозволу виправити йому статтю за вказівками всього гурта щодо мови і наводить поправки, як нпр. "вирощали могаметанами" на "перевертали у свою віру", "можна досвідчитись" на "довідатись", "немочні" на "недужі", "впять" на "знову" і т. д. повних три сторінки — на доказ, як живо тоді цікавились народньою і літературною мовою ті, що мусіли писати по українськи.
А які це були ідилічні часи, коли можна було довіряти запечатаній коперті найбільші реколєкційні таємниці, бо світ панував ідею приватного листування!
Якось по старечому називаються книжка: "Архів Михайла Драгоманова" не так, як книжка з сучасними боєвими заголовками, а проте в ній більше живучости і більше тих ідеалів, за які завжди боролась молодість, ніж у тих усіх книжках, де про ті ідеали тільки говорять, не підмуровуючи їх орґанізаційною громадською працею. 