Зберегти цінні рукописи

Львівський філіал Академії наук УРСР має багато рукописів видатних українських письменників. Всі вони являють величезну історичну цінність, проте схороняються незадовільно.
Відомо, що письменник Іван Франко залишив після себе багату спадщину літературних творів і різних листів. У філіалі зберігаються особиста його бібліотека, в якій є понад 3 тисячі книжок. Біда тільки в тому, що ці матеріали досі невпорядковані, розкидані по окремих полицях, припали пилюгою.
Те ж саме можна сказати і про рукописи Лесі Українки, М. Коцюбинського, Грабовського, Левицького і Руданського. Вони схороняються де завгодно, тільки не в надійному, хорошому приміщенні. В розмові з нашим кореспондентом депутат Верховної Ради УРСР академік Возняк заявив:
— Одна з найбільших і найцікавіших у Львові є бібліотека філіалу Академії наук УРСР. Вона має півміліона книжок. В ній зібрані рукописи українських письменників. Зберігання ж їх організовано погано і насамперед тому, що бібліотека не має доброго приміщення.
В цій важливій роботі — сказав тов. Возняк — потрібна діяльна допомога Львівської міської Ради. Книжки і рукописи треба зберегти повністю і надовго. 