Мистці шпигунської штуки.

Франц Йосиф і російський шпигун.
Велику сензацію викликало у свій час відкриття шпигунської афери російського полковника Мірченка (може і землячка), який у 1907 р. був військовим уповновласненим представником Росії у Відні. Свою шпигунську діяльність провадив Марченко майже відкрито; шукав знайомостей між австрійськими старшинами та переодягнений, вештався по Відні входячи у звязки з ріжними підозрілими типами. Розкидаючи гроші на всі боки він перекупив для своїх цілей одного веркмайстра віденського арсеналу, де саме випробувано тоді т. зв. "С" крісові стрільна, які мали мати більш випрямлену лінію лету, при стрілах на більшу віддаль. Саме в час, коли Марченко переговорював з перекупленим веркмайстром і тримав у руках викрадене стрільно, аґенти австрійської тайної поліції та арештували веркмайстра. Марченка не можна було арештувати, бо його боронив закон дипльоматичної незайманности.
Найцікавіше в тому випадку була дальша поведінка Марченка. Кожний інший військовий представник, приловлений на такому вчинку, побачивши, що земля горить йому під ногами, покинув би негайно своє місце. Марченко зробив інакше і пустився на нахабну гру. Він удавав, що нічого не знає, до ніякої вини не почувається, що більше, мав відвагу піти на двірський баль, кілька днів пізніше, в цісарському Бурґу. Думав мабуть, що цісар Франц Йосиф не поважиться знехтувати царського висланника. Якщо цісар подав би йому тоді хоч кінчик пальців, він був би зрегабілітований. Показалося, що полковник помилився. Підчас балевої перерви, цісар Франц Йосиф розмовляв з кожним з чужосторонніх військових представників, які випрямившися у ряд, чекали розмови з цісарем. Скінчивши розмову з одним, подавав йому Франц Йосиф руку, додаючи кілька приязних слів на прощання. Тільки побіч Марченка перейшов він мовчки і зневажливо, заклавши руки на плечі. Полковникові вдарила кров до лиця від цієї образи, на очах тисячі високопоставлених гостей. На другий день Марченко покинув спішно австрійську столицю.
***
Від давніх давен була шпигунська служба одною з найважніших ділянок у підготові держав до майбутніх воєн, як також дуже важним чинником у часі війни. Відкривані час до часу шпигунські афери, це тільки проблиски тієї підземної роботи, що йшла і йде у всіх державах світу, оплачувана грубими міліонами інтересованих сторін. Особливо живу шпигунську діяльність можна було помітити перед світовою війною між Австрією та Росією, далі між Німеччиною, Анґлією та Францією. Тисячі шпигунів перебігало згадані країни, вишукуючи військові та промислові тайні матеріяли для своїх держав.
Подав о. Ст. Ковалів. 