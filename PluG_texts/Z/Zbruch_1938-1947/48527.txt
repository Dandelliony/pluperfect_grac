З українського життя

Табор для провідників молоді на Підляшші.
Заболоття — це село віддалене 60 км. від Білої, яке від світа ділять болота й ліси. В селі є гарна церква, яких так мало на Підляшші, й велика школа. Тому там оголошено перший табор. На курс прибуло до двох днів понад 100 учасників, так, що треба було спинити дальший набір з огляду на недостачу місця. Зїхалася молодь з 24-ох сіл, деякі й зпонад 30 км. На викладах прислухувались курсанти дуже уважно до викладів, із захопленням учились народніх танків, вишивок хрестиками та співали пісні. Не було ні одного випадку несубординації. Молодь з різних сіл познайомлювалась із собою підчас спільної науки й розваг. Молодші хлопчики захоплювались тереновими вправами й мріяли, коли знову буде нагода першому принести приказ із ліса до табору. Старші хлопці цікавились книжками, радо слухаючи "Панські жарти" Франка, брали оживлену участь у дискусії. Дівчатка старались виучувати вправи й вишивали по цілих днях.
Табор закінчено 9. лютого ц. р. Прибуло багато гостей з Білої: голова УДК Глібовицький і дир. Кочержук, учителі з ближчих і дальших сіл та майже ціле Заболоття. На закінчення курсу відбувся концерт. Хор відспівав 2 пісні, на дальшу програму склалися: 2 збірні деклямації, 3 народні танки й накінець таборовик Кохан відчитав свій нарис з табору. 94 таборовиків отримало посвідки покінчення курсу. Тепер майже в кожному селі в полудневому районі Підляшшя є один хлопець чи дівчина, яка зуміє зорґанізувати курінь молоді, уладити домівку й узагалі вести орґанізовану працю.
Слід згадати, що багато праці вклали в цей табор не лише члени УДК з Білої, але й довкільна інтеліґенція радо йшла назустріч вимогам табору. З діяльности філії УНО в Ґравденц.
Філія УНО в Ґравденц, що має тепер 27 членів, має власну велику й гарно прибрану домівку. Завдяки жертвенности громадян із міста Ґравденц, як і з далеких околиць, удалось покрити всі видатки, звязані з удержанням власної домівки. Дня 3. квітня 1940 р. заложено тут спершу Гурток УНО, що з днем 1. січня 1941 р. став Філією. До жовтня 1940 р. діяльність проводу обмежувалася виключно до орґанізації й реєстрації всіх українців, бо культурно-освітню працю годі було вести без власної домівки. Щойно від жовтня м. р. праця пішла вперед. Кількість членів постійно зростає, бо зі всіх околиць голосяться ще незареєстровані українці. Уладжено листопадове свято, відчитано кілька рефератів. Дня 6-го січня ц. р. уладжено спільний Свят-Вечір, 22. січня академію, 2. лютого відбулася академія в честь героїв, що полягли 29. І. 1918.
Філія розвивається тепер щораз краще внаслідок жертвенности всіх членів Управи, передусім голови Філії, п. Олексинові. Тепер ідуть приготування Шевченківських роковин. З життя українців у Бухберґу.
Недалеко Мінхену в Бухберґу живе багато українців, що зорґанізовані в гуртку УНО. На його діяльність складаються святкування національних роковин.
Дня 6. січня старанням управи гуртка улаштовано спільний Свят-Вечір. В таборовій їдальні зійшлися всі українці, поверх 300 осіб; о. Федуняк, що приїхав з Мінхену, поблагословив просфору й побажав усім веселих свят та всього найкращого. Серед промов і співів хору проминув мило вечір. Під шум альпейських ялиць нісся спів українських колядок. Це розходились із Свят-Вечері з колядою на устах і надією в серці місцеві українці. Оба дні Різдвяних Свят о. Федуняк відправляв Сл. Божі в містечку Вольфратсгавзен. Участь у Богослуженню взяли всі українці з околиці, були також і німецькі гості.
Відсвятковано свята 22. І. і 29. І. гарними академіями. Культ.-освітній реферат веде курс для неграмотних. Для письменних уладжено курс німецької мови. Крім цього відбуваються виклади з історії України, ґеоґрафії й літератури, як рівнож проби хору під орудою Остапа Петрова. Радо читаємо українську пресу, особливо "Краківські Вісті", що багато подають з українського життя в Ґен. Ґубернаторстві. За ним слідкуємо уважно й радіємо кожним успіхом у кожній ділянці національного життя.
М. Метелик. 