Вага дитячої літератури

Людина виховується з народження, а вчиться до гробової дошки: отож виховання й навчання далеко не виключна ділянка школи. Найважнішим виховним чинником в ранніх літах, а також в час обовязкової шкільної науки — є родина й це причина, чому родину треба приєднати для виховних цілей.
Всупереч давнішим вікам наша доба переконана про велику вагу ранніх літ людського життя й тому оточує їх особливою опікою, а не залишає дітей тільки наглядові служби. В дитячих літах кладемо основи для фізичного й духового здоровя людини. Відповідний харч, свіже повітря, гартування, забави, вправи — зміцнюють дитячий організм. На духове здоровя складається інтелектуальне здоровя й моральне. В родині вчиться дитина мови, що стає для неї в першу чергу засобом порозумівання — у вияві бажань чи у вимозі помочі. Мова стає також головним засобом думання. Мова — незвичайно важний складник людського життя. Вплив родини на неї  такий важний, що, нпр. вимова, наголоси, деякі слова залишаються із дитинства на ціле життя й по них можна пізнати, хто з яких околиць походить.
У вивченні мови може в великій мірі допомогти дитяча література. Ціле дитинство — майже до десятого року життя (передусім перших пяти літ) знаменує жива уява — фантазійність. Діти дуже люблять фантастичний матеріял, отже казки, байки й інш. Як колись Гомер "Іліядою" й "Одиссеєю" висказав істоту грецького народу, так нашу істоту виражають наша мітологія, казки, байки, звичаї та легенди Знайомлячи дітей з цим фантастичним матеріялом, ми вщеплюємо в них українські первні й через те поглиблюємо українство, а відомо, що первні защеплені в дитинстві дуже тривкі. В цей спосіб можна би віддати велику національну традицію в руки родини, щоб на ній виховувати від найранших літ.
Казковий, байковий та легендарний матеріял у нас великий. Треба би його належно опрацювати, визначуючи придатність по літах життя. Ось вдячне поле для письменників віддати велику прислугу національній культурі. Письменники при тому мусіли б поглибити знання дитячої душі, що дасться легко осягнути завдяки знаменитим працям Дюї, Біне, Шарльоти Білер, Піяніє та Тумліря.
Діти ще люблять рими, поезію, пісні й забави. В них маємо до діла зі складниками порядку, гармонії, повторень, призвичаєнь, які потрібні в будові людської особовости й на які людська природа вразлива.
Заки переберемо відповідний чужинний матеріял, треба посвятити увагу елементові, що виріс на нашій землі. У новому виданні належало б по літах дитячого життя впорядкувати фантастичні твори наших письменників, а також передрукувати з чужих письменників те, що вже було присвоєне й намітити плян у конечному засвоєнні того, що досі в нас незнане, хоч варт його узнати.
Дитяча література повинна бути бездоганна щодо мови й змісту. Вже Плятон критично відносився до Гомера, грецької Біблії — як дитячої лєктури, бо суперечки богів могли негативно впливати на молодь. У нас ще конечність зазначувати наголоси в дитячій літературі й то не тільки в ній!
Відомо, що в нас, побіч молитовників, найбільше видавалось дитячої літератури. Це доказ її поплатности, а коли ще взяти на увагу й суто національний момент, то ми згодом дійдемо до зразкового видавання дитячої літератури з обома зазначеними вже вимогами.
Д-р Володимир Безушко. 