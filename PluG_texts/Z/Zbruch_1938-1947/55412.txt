Політика пана Холєвки

Малий фейлєтон
Швець Холєвка — це мій добрий сусід. Добрі сусіди рідко живуть в згоді, але ми з паном Холєвкою ніколи не сварилися. Курей у нас не було, ані підсвинків, за межу не процесувалися, дорога до згоди була одверта. Цілими літами він направляв мені старі черевики, а я платив йому гроші і розказував усякі політичні новості. Бо треба вам знати, що пан Холєвка страшенно цікавився політикою. Я відкрив його політичні здібності і вислав його до Психотехнічного інституту. І що гадаєте? Там сказали йому, що він надається... на дипломата. Пан Холєвка був гордий з цього. Він нераз мені говорив:
— Біда, пане добродзєю, в нашій Польщі. Порядний чоловік не має права жити. Як хтось має протекцію, то його зроблять навіть міністром, хочби він був дурний, як мій чобіт. Другий може бути геніяльним політиком, але без протекції — він тільки швець. Шкода, що наших міністрів не візьмуть до такого інституту, як це ви мене післали...
Я притакнув панові Холєвці і з'єднав собі його дорешти. Під час німецько-польської війни ховались ми до одної пивниці, і спільна доля зблизила нас ще більше. Пам'ятаю, як Холєвка говорив раз у пивниці:
— Як не мають з чим воювати, то нехай не поиваються, як той з вилами на сонце!
— Ціхо, панє Хоолєвка, як пан можеш так мувіць, пан пшецєж патріота...
Нагримав тоді хтось на нього.
— І цо з теґо? Панове забралі собє злото і уцєкайон до Румунії, а ти бєдни жолнєжу вальч з нємцамі, чем хцеш. Відзялем вчорай на власне очи, як якісь поліціянт стшелял до самольоту з револьвера. Панове, то не єст война, то кпіни!
Зайшов я потім до пана Холєвки вже за большевиків, черевики приніс до направи.
— Но, як почуваєтесь, пане Холєвка?
— Розуміється, що добре. Я вже давно чекав на радянську владу. Работаю тепер в артєлі. І якби не те, що ви мій давний знайомий і сусід, я би вам приватно черевиків не направив. Ми тільки в артєлі, товаришу, а там урядові години і "очередь"... А приносіть мені газети, товаришу, можуть бути українські, російські, польські, я всі розумію. Я люблю читати наші радянські газети, бо вони так не брешуть, як буржуазні польські.
Від того часу я більше не бачився з паном Холєвкою. Аж цими днями мені порвалися черевики і я заніс їх до Холєвки.
— А гут морген, гут морген! Давно юж пана нє відзялем.
— Та якось не було нагоди — кажу йому.
— А цо за газети пан ма в кешені? Я подав йому "Львівські Вісті".
— Нєстети, нє читам по руску.
— А ви колись читали на всіх мовах. Зрештою, це не руська, а українська.
— Відзі пан, я мам на то свуй погльонд. "Рускі" — пшез два "сс" — то росийскі, "рускі" — пшез єдно "с" — то тутейши, галіцийскі, а україньскі — то за Збручем. Ферштеген зі?
Я переконував його, що такий "погльонд" — це безглуздя, але він ані руш.
— Найн, найн, панє дзєю, я також на політиці розуміюся. Я ходив до Психотехнічного інституту...
— Но давайте черевики, пане Холєвка, бо я не маю часу — закінчив я дискусію.
Панько Гарбуз. 