◦ ◦ ◦ ◦

По Львову і області   Виробництво меблів для шахтарів Донбаса. Підприємства Львівського ліспрому одержали почесне замовлення на виготовлення високоякісних меблів для шахтарів всесоюзної кочегарки — Донбаса. Фабрика гнутих меблів, яка в основному виконуватиме це замовлення, виготовить для шахтарів кресла, стільці, столи, книжкові шафи тощо. Всього для Донбаса буде зроблено і відправлено меблів на суму біля одного міліона карбованців.   На дитячій технічній станції. В чудовому приміщенні, на мальовничій львівській вулиці ім. Івана Франка розмістилася дитяча технічна станція. Біля 200 школярів працюють в гуртках цієї дитячої установи. 4 рази на тиждень оживають робочі кімнати і кабінети станції. Сюди приходять юні авіомоделісти, суднобудівельники, фотолюбителі, полеводи, кролиководи, радіоаматори. Вони старанно вивчають в гуртках основи агротехніки та технічних наук. Багато роботи тепер у городників. Закінчивши збір високого урожаю, вони старанно готують землю до закладки нових теплиць. Щодня приміщення дитячої технічної станції відвідують по 3–4 екскурсії учнів львівських шкіл. Широко відкриті двері станції для всіх, хто бажає придбати собі технічні або агрономічні знання. Зараз колектив Львівської дитячої технічної станції розгорнув діяльну підготовку до першого зльоту юннатів. До цього зльоту юні натуралісти готують спеціальну виставку власних робіт.   Навчання піонерського активу. При Львівському Палаці піонерів та школярів почав працювати постійнодіючий семінар для піонерського активу. Днями відбулося перше заняття семінару. Начальники штабів піонерських дружин шкіл №№32, 2, 15 міста Львова. Скринник, Аня Барієва та Люда Макарова інформували учасників семінару про роботу своїх піонерських дружин. Після цього виступила інструктор міськкому комсомолу тов. Ролік, яка розповіла про завдання піонерських дружин у школі. Семінар піонерського активу працюватиме щомісяця по п'ятих числах. Для 44 піонервожатих шкіл міста провадиться навчання щотижня у Львівському міськкомі комсомолу. Програма навчання розрахована на 9 місяців. Для піонервожатих лекції читають вчителі міських шкіл, працівники обласного Будинку народної творчості та шкільних відділів обкому і міськкому ЛКСМУ.   Декадник підготовки до зими. У Львові та в районах області проведено декадник допомоги дитячим будинкам у підготовці до зими. Успішно пройшов цей декадник у Рава Руському районі (секретар райкому комсомолу тов. Пипник). Тут при допомозі комсомольської організації під дитячий будинок відведено гарно обладнане приміщення. Комсомольці райцентру придбали для вихованців дитячого будинку постільну білизну, посуд тощо. Комсомольські бригади в селах району заготовили на зиму для дитячого будинку три тонни овочів та завезли паливо.   Учнівське лекційне бюро. При Львівській 8-й середній школі з кращих учнів-відмінників навчання старших класів створене лекційне бюро. Учасники цього бюро готують ряд цікавих лекцій. В найближчий час вони прочитають учням середнього шкільного віку лекції на такі теми: «Чи є життя на планетах», «Як розвивалася у людей мова», «Про героїв-краснодонців» та інші. Керує роботою лекторського бюро комсорг школи тов. Почерпаєва.   Футбольний розигриш на кубок Львова. На Львівський стадіонах «Спартак» і «Динамо» у вихідні дні 14, 21 і 28 жовтня провадитимуться футбольні розигриші на кубок міста Львова. В розигришах візьмуть участь футбольні команди спортивних товариств «Спартак», «Динамо», «Локомотив», «Молния», а також спортивні організації політехнічного інституту, шкірзаводу №3 та інших.   Вільна Україна 