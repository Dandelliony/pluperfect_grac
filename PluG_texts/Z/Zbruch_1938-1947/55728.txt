Мовчазна відданість

Думки, які варто тепер пригадати
Відомий український письменник та публіцист-синтетик Юрій Липа, шукаючи у своїй праці "Українська доба" за змістом сучасного українства, писав: "Що вкладемо тепер найбільш життєвого й органічного в те слово? Що в сучасній добі є найбільш українське, що дає найбільшу під ставу життєздатності нації, що найтриваліше із сучасних українських чинів, в чому нинішні українці простягають руку будуччині?" Він переходить по черзі всі вияви збірного житія українців, запитуючи: "Може українське сучасне стремління до добробуту дає зміст добі?" Він пригадує великі традиції, впливи київської імперії, що сягали Індії та Африки, пригадує блискучий ріст кооперації у рр. 1914—16 в Україні, підкреслює факт, що галицьке село організує своїх найсвідоміших селян в кооперативах, що українці проявляють приватну ініціятиву і здоровий гін до внутрішньої капіталізації. "Однак" запитується Ю. Л. "Чи-ж це дає зміст сучасності українців?" Згадавши, що кожний розчерк пера законодавця може перекреслити усі сподіванки на розвиток власної кооперації та що законодавство потрапило б теж завжди стримати біг українського капіталізаційного процесу, автор пише:
Кооперація, ота школа солідаризму, може відіграти велику ролю у вихованні українців до співжиття. Однак, і солідаризм і приватна ініціатива це лише частина збірного життя українців. "Може зміст того життя спочиває в давніх, побутових традиціях, в обрядах, піснях, танцях, звичаях, уборах? Ба, побутовість утікає з життя українців: неспокійне, тривожне і часто голодне життя сіл вибухає понад нею, а що до еліти, то давно вже минули часи українофілів у синіх шараварах... Побутовість тепер у світогляді сучасного українця, це лишень подробиця, а не вісь того світогляду".
Липа не бачить тієї осі і в релігійних почуваннях, хоч і придає їм дуже велику вагу, нав’язуючи до великих традицій Володимира Мономаха й боротьби козаччини з мусульманством, та підкреслюючи велику ролю католицької церкви з її монашими чинами. "Може з’явиться колись сильний духом, войовничий орден, що надасть свого характеру українській духовості, тоді й матиме релігійний світогляд велике значення у збірному житті українців".
А може суті сучасного українства треба шукати в недавних ліберально-соціялістичних традиціях XIX. століття? "Якже зблідли ці ідеї, як же дійсність останніх років знищила їх утопістичний бік!"... "Правдоподібно" каже Липа "стремління поліпшити українські умови праці... зістануться на будуче в світогляді українців. Але зістануться, як подробиці, а не жодні виразніші побудження для вияву духових сил сучасних українців". Далі розглядає Липа сучасні українські політичні доктрини, не находячи і в них змісту сучасного українства: ні у клясократичній науці Липинського "одній з найшляхетніших утопій людства, що "зависла, як прегарне видиво кришталевого палацу над українцями", бо не сприйняла років 1917—20 і не шукала в них складових частин; ні в блискучій проповіді активности Донцова, що сповняє свою велику функцію протиставлення ворогам, однак своєму "абсолютному динамізмові" не дала своєрідного українського змісту.
Отже як окреслити, запитує знову Липа зміст української сучасності? Від них, цих теорій, варто перейти туди, де пульсує живло, грають спогади, пристрасті, і надії — до живих українців.
Заки глянути на цих українських людей, мусимо відслонити ще одну заслону: це (такі звички у нас) незадоволення з осіб, нетерпимість, при чіпка. Це — "памфлети, наклепи, зневірені спогади, особисті сплітки"...
Вони торкаються цілих груп, течій, періодів. Для прикладу бере Липа закид "розчулености", "провансальства". Чи тільки в нас вони є? "Є вони і в німців, цих жовнірів Европи, є й дуже популярний "гоме, сціт гоме" (доме, солодкий доме) у британців..."
"Вгляньмося — нарешті каже Липа — в сильветки довкола, в тих, що приймають життя в його цілім трагізмі й вірі, а однак мовчазні, спокійні, витривалі; недавно армія, тепер церква, кооперація, ...сучасне село, нове місто — скільки їх, тих українців, сірих, незнаних, небалакучих, але опромінених поезією служби своїй расі... Саме в них находить Липа зміст сучасного українства: мовчазну відданість. Її не можна не відчути в сучасності українців: вона є коло кожної української справи, матеріяльної, чи духової, вона є властивим кліматом українського сучасного життя. На мовчазній відданості, як на основі, може ткати свої узори і військовий, і політик, і вчений і мистець".
Справді — думки на часі. Чи ж не є саме тепер ця мовчазна відданість всією програмою для нас, українців?
М. С. 