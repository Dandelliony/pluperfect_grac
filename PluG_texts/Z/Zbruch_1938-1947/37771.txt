Патріотичний спектакль

Поволі піднімається завіса. У зубчатої стіни сивого Кремля стоїть народ. Хвилина зосередженого мовчання і ось тишу порушує молодий дзвінкий голос. До нього приєднується хор. Народ співає про свою повну готовність віддати життя за батьківщину, якій загрожує небезпека від польських інтервентів. Горе буде ворогові, бо кожен з народу "страху не страшиться, смерті не боїться".
Хор звучить урочисто, зі все зростаючою силою. Гремить могутня пісня, в якій відчувається сила народу, гордість за свою батьківщину, безконечна любов до неї, ненависть до ворога і грізна пересторога, загине всяк "хто на Русь піде"...
Таким прологом урочистою, величною фугою починається опера геніального російського композитора Глінки — "Іван Сусанін". Пролог цей — дає тон всьому спектаклеві, настроює глядача на певні думки.
По суті дальші події, що розгортаються в спектаклі, лише стверджують, розвивають тему пролога.
Глядачеві не доводиться розпорошувати свою увагу на багато персонажів. Увага концентрується на чотирьох особах, що складають родину Івана Сусаніна. Це — сам Сусанін — міцна як дуб, розумна, сильна духом людина, його донька Антоніда, синок — юний патріот — Ваня та Богдан Сабінін — наречений Антоніди. І от на родині Сусаніна неначе в краплі води відбито всі найкращі риси російського народу — любов до батьківщини, мужність, хоробрість, сила, чесність.
Тривожно було в ті часи на Русі. Польський король Сігізмунд панував на Україні, у Литві і от тепер з сильним військом просувається до серця російської держави — Москви.
Про це Сусанін з селянами говорить, радячись, що ж робити, щоб протистояти сильному ворогові. "Немає воєводи, ворог бродить" — бідкаються вони.
Десь далеко виникає пісня. Антоніда стрепенулась, відчуло її серце — їде наречений — Богдан Сабінін. Дійсно, на човні спустили паруси і швидко Богдан молодий — сильний військовий з кількома товаришами радісно вітались з селянами. Сабінін докладно розповідає, що робиться на Русі, і висловлює впевненість, що згуртований народ руський розгромить ворога.
Таким чином, уже в першій дії глядач не лише знайомиться з основними персонажами, взаємовідношеннями між ними, але і входить в курс історичної обстановки того часу.
Тому ще більш зрозумілі глибокі психологічні переживання Івана Сусаніна в третій дії — коли загін поляків в розпал підготовки до весілля Антоніди і Сабініна вдирається в хату і примушує його показувати дорогу на Москву. Сусанін примушений вдаватись до хитрощів. Він вдає себе жадібним до грошей і начеб то за золото згоджується продати батьківщину. У старого серце розривається від болю, коли він бачить як на цю "зраду" — гостро реагує Антоніда.
Третя дія — "Хата Сусаніна" — характерна високим драматизмом, напруженням. Це одне з кращих місць спектаклю. Виконавець виключно трудної ролі Івана Сусаніна — народний артист УРСР — орденоносець М. І. Донець ще раз продемонстрував львівському глядачеві свою блискучу акторську майстерність. Нема сумніву, що партія Івана Сусаніна не всім під силу. Це одна з найважчих партій в сучасному репертуарі, справжній іспит співакові. Роль потребує гнучкого, могутнього голосу, вміння економно його використовувати, зберігати сили для виключної складности вокальних місць, що ними рясніє партія.
Михайло Іванович Донець повністю переборює ці труднощі. Голос його звучить однаково добре і в драматичних і в ліричних місцях і в аріях, сповнених високим пафосом.
Але лише співати, (навіть найкраще) для ролі Сусаніна недостатньо. В численних місцях акторська майстерність виконавця має таке ж значення як і звучання голосу.
Величезний акторський досвід М. І. Донця, в "Івані Сусаніні" як ніде став йому у нагоді.
Іван Сусанін у виконанні М. І. Донця це жива, повнокровна людина, постать колоритна і переконлива. Глядач вірить кожному слову його, живе з ним одними думками. Всі свої теплі почуття, симпатії глядач віддає цьому патріотові, мужньому синові свого народу.
Така впливова сила гри артиста сполучена і з прекрасною вокальною технікою.
Всі ці якості особливо виявляються в сцені розмови з поляка ми, прощання з дочкою, а також в останній картині — де героїчний Сусанін, завівши ворога у дрімучий ліс, гине сам, порубаний шаблями.
Арію "Близько смерть, остання зоря в мойому житті зійде" — Донець виконав з хвилюючою щирістю і силою.
В спектаклі "Іван Сусанін" львівський глядач мав можливість вперше познайомитись з майстерністю однієї з видатніших вокалісток України — народної артистки УРСР — Зої Гайдай. Уже в першій своїй арії — де Антоніда тужить по милому — З. Гайдай показала високі якості свого філігранно відточеного, приємного тембра, сріблясто чистого голосу. В партію Антоніди артистка вклала багато щирості, душі, виявивши глибоке розуміння складних переживань молодої жінки, що втрачає любимого батька. Дуже тепло провадить артистка всі сцени з нареченим і епізод заручин.
Крупний майстер оперної сцени — народний артист УРСР Ю. С. Кіпаренко-Даманський, ще раз довів, що для нього не існує "важких партій". Голос його лине вільно, з приємною легкістю долаючи найскладніші переходи. Образ Богдана Сабініна — сповнений рішучости і мужності надовго запам'ятовується. І коли Богдан каже — "Ворогів мечем булатним проженемо" — зростає упевненість, що так і буде.
Партію Вані прекрасно співає артистка М. Єгорова. Її красивий низький голос знайшов тут широке застосування. Артистці лише треба допрацювати зовнішний об раз юного патріота, домогтися більшої рухливості.
Велике місце в опері "Іван Сусанін" посідає хор, який показав себе тут з найкращого боку. Жіночий хор подруг Антоніди, чоловічий хор поляків, змішані хори в І і IV дії звучать однаково прекрасно. Гармонійність, музикальність звучання, серйозне досягнення хорового колективу і його керівника головного хормейстра театру орденоносця М. М. Тараканова. Друга дія — бал у палаці польських магнатів — це в основному балет. Повні грації і життя польські танці — краков'як, мазурка зроблені дуже цікаво. Здається бачиш на сцені тонкої роботи мереживо. Передано весь колорит, характер польських танців (балетмайстер А. М. Сергієв).
Важко переоцінити ту велику роботу, яку провів заслужений артист УРСР, орденоносець В. А Пірадов — диригент спектаклю. З тонкою майстерністю він розкрив перед глядачем чудесні красоти твору Глінки. Оркестр під його керівництвом показав — які невичерпні художні можливості закладені в цьому висококваліфікованому колективові.
Відомий художник Ф. Федоровський зробив для спектаклю соковите, яскраве оформлення. Особливе враження справляють картини останньої дії — "Під манастирем" та "В лісі".
Видатні майстри українського оперного мистецтва В. Д. Манзій та В. Пірадов разом зі всім колективом столичної опери створили чудесний, високохудожній спектакль — справжню натхненну поему про патріотизм народів нашої батьківщини.
К. Днєпров 