Лемківська вистава. — Новий засуд на українського священика. —  Святотацтво і крадіж у церкві.

Лемківська вистава. Відкриття етноґрафічної лемківської вистави в Музею Наукового Товариства ім. Шевченка, що її влаштовує Т-во Прихильників Музею НТШ, відбудеться в неділю 5. березня ц. р. Управа Музею просить ВП. Громадян присилати експонати на цю виставу до 20. ц. м. Побажана народня ноша (комплєти й окремі речі), вишивки, гапти, вироби з твердих металів, домашнє, господарське, пасічниче, рибацьке й ловецьке приладдя, предмети, звязані з побутом (хрестини, весілля, обжинки, коляда) і т. п. Предмети просимо слати на адресу: Музей НТШ, Львів, Чарнецького 24. Управа Музею звертає всі кошти пересилки й опікування та ручить за визичені речі, які зверне негайно після вистави.
Новий засуд на українського священика. Золочівський городський суд засудив о. Щирбу, пароха Жукова пов. Золочів на гривну разом із судовими коштами в сумі 490.50 зол. за зневагу державного урядовця. Апеляційний суд цей присуд затвердив. Справа виглядала так. До о. Щирби прийшов податковий екзекутор, щоб перевести екзекуцію за комунальний додаток до податку. О. Щирба обстоював становище, що він не обовязаний платити такий податок на підставі признаних полекш. При цьому прийшло до суперечки, в якій о. Щирба сказав: "Можете собі все забрати, коли у вас все інакше". Екзекутор перекрутив ці слова та заявив у суді, що о. Щирба сказав: "Дурне паньство, кеди видає таке дурне устави". Це вже друга грошева кара на о. Щирбу, бо з першим разом його покарали гривною 186 зол. за те, що він вивісив на церковних воротах прапор у національних барвах підчас св. Месії.
Святотацтво і крадіж у церкві. В ночі з 31. І. на 1. ц. м. невідомі злодії  дісталися до церкви в Жукові пов. Золочів, порозбивали скарбонки, порозкидали багато церковних  предметів по церкві і понищили ріжні цінні речі. Видно, що злодіям не йшло так про крадіж, як про збещещення церкви, бо всі предмети залишили і забрали лиш з кивота чашу. висипавши св. Тайни в захристії на проскомидійний стіл. 