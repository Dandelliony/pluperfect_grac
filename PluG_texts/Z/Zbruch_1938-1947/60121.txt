◦ ◦ ◦ ◦ ◦

Музична школа. В найближчому часі відкриється у Львові Державна Музична Школа з українською мовою навчання. У школі вчитимуть гри на фортепіяні, скрипці, віолончелі, сольоспіву та інших предметів. Уже тепер ведуться пробні вписи учнів у канцелярії Дирекції школи при Одеонштр. 5 (давня Шашкевича), щодня від 10—13 та від 16—18 год. Речинець остаточних вписів та вступних іспитів буде проголошений згодом.
Про кінотеатри. Тепер іде реорганізація львівських кінотеатрів. Репрезентативним кінотеатром для українців буде кінотеатр "Київ" у будинку Музичного Інституту ім. Лисенка (давніший кінотеатр "Сталевий"). Є намагання, щоб кінотеатри були розположені найдогідніше для населення. В цих днях справа кінотеатрів буде вирішена.
Кравецький курс. Жіноча реміснича школа відкрила при вул. Миколая 16 пополудневий кравецько-господарський курс. На курс приймають дівчат від 16—25 років по закінченні 4-ох кляс народної школи. На курсі вчать шиття, крою, домашного господарства та німецької мови. Курс відвідує вже кільканадцять курсанток.
Похорон. У мин. суботу відпровадило львівське громадянство на вічний відпочинок багато-заслужену громадянську діячку Ольгу Ціпановську. На цвинтарі виголосили промови: о. О. Горчинський, п-і Лідія Горбачева від Відділу "Жіночої Служби Україні", Українського Краєвого Комітету та д-р Василь Барвінський. Усі промовцї підкреслювали великі заслуги Покійної в ділянці громадянської праці. На похороні співав хор Т-ва "Боян".
Малярська виставка. В найближчу неділю, 21 грудня, буде відкрита у Львові в залях Спілки Українських Мистців Пластиків, Марійська площа 10, І. пов., виставка праць львівських художників, членів Спілки.
Нові назви вулиць. У дальшому перейменуванні львівських вулиць: вул. Романовича названо Алєєнштр., а бічну Романовича — Ботанікерштрассе. 