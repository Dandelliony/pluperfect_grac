Лист до св. Миколая

Малий фейлетон
Святий Миколаю!
Належу до людей, що вірять у Тебе, хоч, поправді кажучи, були в мойому життю Миколаї, що завели моє довіря. Один з таких Миколаїв позичив у мене 100 зол. і досі не віддав! Інший позичив на два дні чорні сподні (мав саме освідчитися вибраній свого серця) і щез разом зі споднями. Ще інший Миколай так довго приятелював зі мною, аж не забрав серця моєї судженої і разом з нею... станув під вінець. І хоч, навчений чорною практикою життя, я повинен оминати здалека всіх Миколаїв, все ж таки Тобі одному вірю беззастережно, навіть тоді, коли замість сподіваного даруночка Ти приносиш "фіґу з маком"...
Ось чому я кожного року пишу до Тебе листа! Коли я ще був малою дитиною, просив я Тебе за доміно, шабельку, рушницю, коника, медянички, шоколаду і т. п. сласти. Коли уже я ходив до школи, моїм проханням було, щоб Ти приніс мені такий невидимий олівець з радиркою, яким міг би я вимазувати всі двійки в нотесах моїх вчителів та на їх місце вписувати тільки найкращі оцінки. Коли я доріс і став дозрілою людиною, кожного року, в Твій день я засилав до Тебе найгарячіші просьби: за добру жінку. Ще пізніше мої вимоги зростали. Я просив, щоб Ти зробив мене... послом і обіцював, що гідно буду заступати інтереси "національних меншостей", яких було до 1939-го року більше, як самої "більшости". За часів панування пролетарської голоти я просив у Тебе шапки-невидимки, яка скрила б мене перед очима НКВД. А писав я ще до Тебе про масло, солонину та тим подібні небесні дарунки.
Бувало різно з тими проханнями! Одні Ти все ласкаво вислухував, інші відкидав, не подаючи навіть мотивів своєї відмови.
Сьогодні, св. Миколаю, я не маю до Тебе ніяких особистих прохань. Те, чого мені потреба — Ти не принесеш.
Цим разом я хочу, святий Миколаю, Тобі дещо запропонувати. Рахуючись з поступами новітньої техніки, що приносить людству невимовні користі, подаю Тобі проєкт змодернізуваних подарків, що Ти, Добродію, візьми під увагу вже у наступному році.
От такий "вічний калєндар". Розгорне людина його сторінки, а тут самі несподіванки! Різдвяні Свята у липні; Великдень у листопаді! Один тиждень має одну неділю, у наступному тижні є аж п'ять таких неділь! Перегортувания карток калєндаря вперед було б унеможливлене відповідним апаратом. Такий калєндар був би справжньою несподіванкою для людей, бо не знали б вони сьогодні, що чекає їх завтра.
Медяники, якими Ти так щедро обдаровуєш і малих і великих, служать тільки до їдження. Чи ж не були б вони багато кращим подарунком, якби такий медяник міг бути призначений — скажім... до будови домів? Була б це комбінація медяника з ґумою, бетоном і залізом. Тут і там могли б бути додані міґдали, родзинки, чи які інші солодощі, які прикрашували б стіни мешкань. Деякі з медяників могли б бути люкровані моноґрамами, чи чимсь подібним.
"Вічні ручки", які так часто впихаєш своїм малим і великим дітям, не є вічні. Про це могли б Тобі дещо сказати наші земні злодії. Та ці ручки можна би зреформувати. Відомо Тобі, Праведнику, добре, що перо пише одне, а думка говорить друге. Усе наше писання — це тільки безустанна боротьба руки з мозком. Пишеться н. пр. "Високоповажаний пане", а думається "бандите, що стільки разів ти мені докучив". Або: пишеться до дружини, що виїхала на часок: "Тужу за тобою і числю хвилини, коли вернеться до мене моя найлюбіша жіночка", а думається: "На віщо ж ти мені тут потрібна, стара почваро? Краще б Ти ніколи не верталася". Пропоноване мною перо було б зовсім інше. Воно писало б тільки те, що думає голова! Вправді, витворились би деякі комплікації, збільшилася би скількість розводів, дуже часто доходило б до непорозумінь, які кінчилися б найчастіше. сказати б, пощочиною, але люди раз відкрили б своє справжнє обличчя!
Вкінці добре було б подумати про такі апарати, які витворювали б штучне сонце, штучний дощ, штучний сніг і т. п. Могло б це бути щось в роді машинки до писання. Потиснеш один ґудзик, а тут чудове літнє сонце! Потиснеш другий, а тут ллє дощ, як з цебра... Хочеш поїздити на санках чи совгах, потиснеш ще інший ґудзик... а тут уже сніг і лід.
— Але у нас ввесь рік тільки сонце світить! — чванивсь би Роман.
— А ми маємо нещастя... Попсувся чогось апарат і не можемо вийти з осінних дощів — нарікала б Марійка.
Та, Ти святий Миколаю, не дуже зважай на евентуальні нарікання! Добре знаєш, що навіть Ти не можеш догодити всім людям.
У надії, що призадумаєшся над моїм проєктом, кланяюся Тобі найнижчим поклоном.
Твій смиренний слуга.
Онисим Підпіліть. 