Значіння бібліотек по бурсах

Львів, 23 січня.
Писати на тему значення бібліотек чи іншими словами друкованого слова в збірних поміщеннях, якими являються бурси — доволі важко. Бо важко доказувати те, що є ясне, правдиве та очевидне.
Ясне, правдиве та очевидне є, бо всі знаємо, яку вагу має писане добре слово — це значить книжка. Вона є другою вчителькою, є неначе другим домом, що виховує, а часто-густо й перероджує душу людини, оформлює її світоглядове обличча. Велику тут ролю сповняє добра книжка. Вона має якраз дати корм молодій душі, що прагне добувати й поширювати своє знання.
І саме ця добра книжка чи то та, що схоплює питання життя в науковий чи популярний спосіб, відіграє велику ролю при вихованні молоді, головно тепер підчас воєнної завірюхи. Бо молодь, в більшости, є віддана в руки химерного дня. Не має стільки людей, що могли би нею повністю занятися та заповнити якоюсь "програмою" їхній день. Ранком вони в школі, а після обіду вільні — а тоді це одне велике у них "гуляй поле". Бо навіть як котрий з них живе у батьків, то вони тепер так заняті, щоб пробиватися з родиною крізь життя, що не находять багато часу, щоб могти посвятити вільний час своїм найближчим.
Це невідрадне явище передбачував Український Центральний Комітет. І зразу ще в "старому" Ґ-Ґ почав організувати бурси для молоді середніх і фахових шкіл. Коли опісля почав він діяти й на цих землях також, де тільки відчинялася середня чи фахова школа, одночасно й виростала бурса. Бо завдання цеї інституції є не лише старатися, щоб прокормити молодого учня, т. зн. його фізично зберегти, але також одною з головних цілей є цей молодняк виховувати, співпрацюючи разом зі школою.
І тому не диво, що в бурсах маємо не лише дітей селян, але також інтелігенції, це є вчителів, духовенства, представників вільних звань і інших.
І коли минулого року було усіх бурс 75 з 3.672 вихованками, то тепер У.Ц.К. має їх вже 101 з 5.179 вихованками, і дальше надходять повідомлення про творення нових. Кожний Комітет чи Делегатура дбає про бурсу, щоб допомагати молоді середніх і фахових шкіл добувати бажане знання.
Тільки, як вище ми згадали, не йде лише про фізичне заховання молодняка — треба ще різьбити його світосприймання. В тій ціли по бурсах працюють виховники. Вони помагають учням у виучуванні лекцій, ведуть хори, провадять гутірки і т. п. Одначе все таки той учень, хоч схоплений в рами зорганізованого життя, має вільні хвилини, в які не може бачне око вихователя завжди вглянути. І тоді що заобсервовуємо? Такий хлопчина ловить книжку і її жагуче читає! Найрадше це повість чи то на тлі історичному, чи мандрівному — пригодницькому.
Щоб допомогти цим вихованкам, по бурсах істують бібліотеки, подекуди вже навіть доволі поважні. І тут знову У.Ц.К., розуміючи вагу виховання молоді книжкою, вислав ц. р. в край по Комітетах, де є бурси, 78.000 зл., як миколаївський дар від У.Ц.К. вихованкам бурс, на закуплення книжок до бібліотек.
Творення таких бібліотек по бурсах у великій мірі з поміччю приходить виховному персоналові в самій бурсі та учителям по школах. Бо такий учень, головно з фахових шкіл, що продовж двох чи трьох років має добути своє фахове знання в школі та по варстатах, в бурсі, маючи відповідну літературу, себе дальше образує.
Бо багато цій молоді з фахових шкіл треба йти в поміччю. Їхня душа, їхнє сприймати духових течій якраз кристалізується на переломі великих подій.
Вони бачили й переносили на собі експерименти большевизму. Ці молоді юнаки-хлопці наших сіл — потребують спеціяльної помочі.
І добра книжка в бібліотеці бурси буде якраз тою підпорою у вихованні. Тому збільшім нашу чуйність, ідім з допомогою молоді середніх і фахових шкіл, збільшім свою жертвенність на фонд Допомоги Середньо і Фаховошкільній Молоді. Не чекаймо, що У.Ц.К. самий все зробить, бо У.Ц.К. — це українська спільнота, а українська спільнота — це У.Ц. К. Є в нас по домах багато добрих книжок, з яких ми не користаємо, зложім їх по Комітетах з призначенням для бібліотек по бурсах. Бо сьогоднішний учень середньої чи фахової школи, завтра студент чи фахівець, а в майбутньому наш спеціяліст чи піонер у цементуванні великої спільноти.
Богдан Дмитренко. 