Український кіно-режисер у Швайцарії

Відомий український фільмовий режисер Евген Деслав-Слабченко з Франції приїхав на початку вересня ц. р. до Швайцарії, де в Базелі накручує фільму "Екгард" на основі роману відомого швайцарського письменника Шефеля. Ось що про нього пише "Ля Ревю де Л'Екран" з Марселю в ч. з 27-го серпня ц. р.: "Евген Деслав, найбільше маркантна і видатна особистість сумісної фільмової кінематографічної продукції. Його карієра одночасно цікава і надзвичайно різноманітна. Він працює у фільмовій продукції від самих початків. Його фільми "Університетське місто" та особливо "Монпарнас" були дуже замітні, але він набув всеевропейської популярности як сінеаніст завдяки відомих на цілий світ фільм, як "Похід Машин", "Негатив" і "Електричні ночі". Одночасно він працює, як кінематографічний журналіст, особливо в паризькім виданню "Сінемаґазін", де він правильно подавав відомості про студії на Україні і в інших словянських державах. Він поставив відомі фільми, як ось "Світ в параді" та "Залізничі рейки". Багато кінематографічних фірм запрошує  його співробітничати як талановитого техніка, бо його хист і любов до праці стали легендарні. Вони забезпечили йому на все добре місце в цій корпорації". Дальше автор статті п. Ф. перечислює численні продукції, в котрих наш земляк приймав участь і нарешті закінчує свою статтю: "Ця різноманітність і еклектизм неминуче мусів привести п. Евгена Деслава до самостійної постанови пєс на сцені. Одначе останні події у Франції примусили його тимчасово задоволитися дрібними постановами в Ніцеї на Рівієрі, де він разом з Кльодом Револь ставив фільму Реда-Кер "Дитина Півночі", але умовини, в котрих тепер перебуває Франція, зупинили викінчення цієї фільми. Тому п. Е. Деслав підписав контракт з найбільшою швайцарською фірмою в Ціріху "Ґоттгардфільм" на постанову "Екгарда", котра буде епохальним явищем европейської продукції". Журнал помістив і світлину Деслава.
До тих коротеньких відомостей додамо, що наш земляк саме напередодні війни мав їхати на Закарпаття до Хусту, де мав накручувати велику фільму-репортаж для празької "Меркур-Фільм", у проводі котрої стояв також наш земляк колишній полковник української армії п. Сухоручка. Він мав запрошення і від єгипетського уряду опрацювати життя нової єгипетської армії п. з. "Боротьба за добробут". Приємно зазначити, що наш земляк в контрактах завсіди примушував зазначувати на екрані свою українську національність, щоб тим заманіфестувати право українських еміґрантів бути собою.
Деслав останнім часом виготував для друку нариси з життя кінематографічного Парижу п. з. "Сінеасти і Ведети", книгу, котру він хоче випустити на книжковий український ринок, такий бідний в твори з цієї ділянки мистецького життя народів.
Підчас свого перебування на французькій Рівієрі Деслав-Слабченко, як уповноважений Українського Червоного Хреста за кордоном старався влегшити тяжку долю своїх земляків. Українська колонія в Ніцці дуже йому вдячна за те.
Бажаємо нашому видатному і талановитому землякові великого успіху і артистичного задоволення в його праці в Швайцарії, де він виступає вперше, маючи вже своє імя.
Женева, жовтень 1942 р. 
Евген Бачинський. 