Іванна Іваницька-Синенька концертує в Галичині.

  Після довгої перерви прибула зза кордону до Галичини наша відома співачка Іванна Синенька-Іваницька, щоб дати тут кілька концертів. Останній раз співала вона у Львові ще кілька літ перед вибухом війни. Відтак виїхала за кордон, бо тодішні умовини в краю, серед яких доводилося жити нашому народові, не давали змоги нашим мистцям-співакам працювати на рідному терені. Вона мусіла в більшості мандрувати на чужину. Така доля стрінула й Синеньку-Іваницьку. Але за кордоном наша співачка здобула своїм гарним голосом не лиш славу собі; вона причинилася до поширення й спопуляризовання української пісні між чужинцями й у той спосіб не лиш познайомила їх з красою нашої народної пісні, але й з нашою культурою, зокрема з нашим музично-мистецьким життям, бо в своїх розмовах з представниками чужинецького музичного світу й преси, вона давала їм інформації про "нашу пісню, нашу думу", про наших композиторів та про нашу батьківщину взагалі. Вона концертувала в різних краях і столицях, була в Берліні, Відні, Празі, Будапешті, Ужгороді, де виступала зі самостійними концертами; співала як солістка в хорах та як співачка в операх. Всюди приманювала слухачів своїм чистим, високим сопраном, глибоко-мистецьким оформленням тз інтерпретацією виконуваних творів. З кожної рецитації на її виступах пробивався подив для краси української пісні та захоплення її виконуванням. Тайна цього успіху нашої співачки лежала в тому, що українські народні пісні співала вона з чуттям так, як чула й вивчила їх від своєї матері й від жінок свого села з нашого Поділля, звідки співачка родом.   Тепер Синенька-Іваницька постійно перебуває в Відні. На запрошення концертного Бюра прибула до Галичини й з першим своїм концертом виступила в дні 1 серпня ц. р. в залі Оперного Театру у Львові, щоб з черги загостити до Станиславова й Коломиї. У програмі виступів співачки арії з опер та пісні українських і чужинецьких композиторів.   Рідна земля 