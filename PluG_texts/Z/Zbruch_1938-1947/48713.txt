Дали себе пізнати

Малий фейлєтон
У нас неодна добра думка, а з нею родиться неодин гарний почин.
Ось, в одному містечку кинув хтось гадку:
"Так не може бути, ми досі нічого не вдіяли, щоб наблизитись до чужинців — дати їм змогу пізнати нас, наші звичаї, нашу пісню, мистецтво, культуру й т. д.".
І думка ця захопила усіх. Стали скуповувати харчі, напитки, позичати рушники, скатерті, килими, всякі національні прикраси та емблєми. Проєктодавець, голова ініціятивного комітету, аж змарнів від тієї метушні.
Врешті прийшов великий день. Гості сходилися. Все в небувалому підйомі. Кожний дивився з гордощами на багато заставлений стіл, голова імпрези бігав, вітав усіх, а в памяті переповідав промову, яку склав йому один знайомий за десять золотих. Співаки, збиті в кутку, пригадували по-тихеньки пісні.
Вкінці сіли до столу. Стали кружляти чарки, гранула перша пісня по тоасті. Згодом закурились чуби. У воєнний час люди забули силу напитків. Підйом змігся як гарячка підчас ґрипи. Небавом ніхто вже і не розбірав — що, коли й як їсти.
Деякі — через забуття — стали ховати до карманів пляшки з чистою, з вином, а то й їжу.
Велику заковику мав достойний орґанізатор зближення з промовою. Память з похмілля відмовила. Хор не попав у тон, але на це ніхто не звернув уваги, бо розмах забави ріс. Гості знялися важко ізза столів. Всіх обхопив шал сердечного настрою. Зі скуйовдженим волоссям ходив голова імпрези, піддержуваний двома громадянками, від гурта до гурта, промовляв, виціловував приятелів, а при цій нагоді й дівчат. Дехто бився за доступ до бочки з пивом. Дехто попивав у кутках "чисту", яку встиг сховати при столі, а деякі вирішували між собою обисті розрахунки аж ляскіт нісся гомоном по салі.
Чужинці тільки стояли й захоплювались. Вкінці, як усе вже докладно побачили, відійшли непомітно.
Проте забава йшла аж до рана. Всі були вдоволені, а громадянство розходилось із почуванням, що чужинці нас пізнали. Лише організатор зближення ходив два дні захриплий і з синяком під очима, а дехто з мальконтентів бідкався:
"Якби знаття, що таке вийде..."
Ізгой. 