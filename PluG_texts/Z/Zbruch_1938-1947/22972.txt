Конкурс молодих співаків.

У днях 24-го і 25-го травня відбувся в малій салі Музичного Т-ва ім. М. Лисенка у Львові перший конкурс молодих українських співаків. У ньому взяли участь: Ольга Антонович (сопран), Мирослав Антонович (баритон), Любомир Мацюк (тенор), Василь Несторович (тенор), Оксана Николишин (сопран), Лев Рейнарович (баритон), Олексій Ройко (тенор), А. Романовська (сопран), Мирослав Старицький (тенор), Люба Суботівна (сопран) і Теодор Юськів (баритон).
Союз Українських Професійних Музик визначив шість нагород у формі дипльомів, при чому три перші нагороди ще й грошеві: 150, 100 і 50 зол. До жюрі належали: дир. Василь Барвінський, голова, проф. І. Приймова, проф. О. Бандрівська, М. Сабат-Свірська, проф. д-р М. Колесса і д-р В. Витвицький. По кількагодинній нараді жюрі признали перше місце в тому конкурсі Теодорові Юськову, який крім дипльому дістав також грошеву нагороду в сумі 150 зол. Друга нагорода (дипльоми і 100 зол.) припала Оксані Николишин і Мирославові Антоновичеві. Трете Ользі Антонович (дипльоми і 50 зол.) і Анні Романовській. Четверте місце заняв Олесій Ройко, пяте Любомир Мацюк, шесте Лев Рейнарович.
У пятницю 26-го травня відбувся у великій салі Музичного Т-ва ім. М. Лисенка концерт лавреатів, що пройшов з повним успіхом. По концерті голова жюрі дир. В. Барвінський роздав лавреатам нагороди. Публика витала їх щирими оплесками. 