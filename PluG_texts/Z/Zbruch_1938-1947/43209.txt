Перші дні в обласній бібліотеці

В колишньому палаці Вишневецьких, починаючи з лютого місяця 1940 року, провадилась настирлива робота по організації обласної бібліотеки. Цими днями нова бібліотека була відкрита. Тепер щодня її відвідують сотні трудящих. За 5 днів тут побувало 1800 відвідувачів.
Бібліотека налічує 100 тисяч книг на різних мовах, має численні видання класиків усього світу рукописи, оригінали. При бібліотеці відведена спеціальна кімната для літературних виставок та відкрито методкабінет. В ньому одержують консультації бібліотечні працівники з сіл та районів.
Зараз закінчується обладнання великого читального залу, який матиме три кімнати: окремо для вивчаючих "Короткий курс історії ВКП(б)" для студентів і для читки газет та журналів. Працює довідково-бібліографічний відділ.
До фонду Львівської обласної бібліотеки київська бібліотека ім. ВКП(б) подарувала велику кількість літератури, переважно класиків марксизму-ленінізму. З Одеси також прибуло багато наукової літератури та белетристики. 