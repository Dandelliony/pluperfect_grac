Сходини громадянства в Сяноці

Заходом УДК в Сяноці відбулася в суботу 23. листопада великій салі УДК т. зв. "відправа" українського громадянства, яку відкрив голова УДК адв. д-р Лазар. На вступі своєї річевої промови голова коротко обговорив орґанізацію, ціль і завдання поодиноких Українських Допомогових Комітетів та їх Делєґатур і з черги склав звіт з діяльности у Сяноці і вкінці сказав українському громадянству кілька правдивих і щирих хоч сумних слів. Найболючішою справою в нас є безперечно справа посад по поодиноких державних урядах. Ми нарікаємо, що всюди сидять поляки, що наші люди з трудом можуть дістатися на місця урядовців і т. д. Тимчасом є безліч випадків, що якщо українець або українка дістав посаду в якомунебудь уряді, то її або взагалі не прийняв, або опісля покинув, очевидно так, що на це місце не прийшов українець чи українка. Ось так ми самі завинили, що на різних місцях, де могли б бути наші люди, сидять поляки. Німецькі урядові кола про це знають і принагідно згадують про це нашим відповідальним чинникам. Якщо ми в цей спосіб будемо і дальше поступати, то незадовго взагалі не буде наших людей по урядах чи установах та підприємствах. Опісля д-р Лазар заторкнув справу т. зв. польської поліції по українських селах і містах, справу українського шпиталю в Сяноці і перейшов до справи праці чи властиво розуміння праці. Отже є в нас сьогодні багато людей, які беруться дуже нерадо до продуктивної, корисної для суспільности і самого себе праці. Такі люди багато говорять, політикують, плянують, нарікають, але до правдивої праці якось не можуть взятися. Таких людей на жаль і сьогодні найдеться багато по всіх наших містечках і містах. Вкінці заторкнув ще д-р Лазар справу виказок для українців і кілька інших дрібних, але важних справ. Опісля секретар УДК В. Кок говорив на тему преси. Відправа заповіджена на год. 19.15, почалася з півгодинним спізненням — але це вже в нас традиційне. Добре було б, як би подібні відправи нашого громадянства відбувалися кожного місяця.
ют 