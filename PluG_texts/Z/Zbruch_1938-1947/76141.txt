Найпростіша філософія

Малий фейлетон
— Пане Каролине! — присілася до мене оноді не першої вже весни пані Оля, дружина одного з моїх приятелів — скажіть так щиро, яка ваша думка про чесність!
— Гм?... Питання чесности? Це дуже цікава проблема, а ще тоді, коли нею зачинає цікавитися жінка... — намагався я збути жартом знайому, не маючи ніякої охоти до філософування з... жінками.
— Без жартів! Мушу вам оповісти, що трапилося мені останніми днями — не давала за виграну.
— Коли Ви, Олю, мусите оповісти, то я мушу вислухати, — відповів я знеохотя, знаючи, що оповідання знайомої займе немало часу.
— У минулому тижні — зачала пані Оля — ідучи вулицею, я знайшла портфель. Підняла його та переконалася, що у ньому крім безвартісних виказок та інших паперів були три тисячі золотих. Подумайте: три тисячі...
— Добра знахідка — докинув я...
— Думала я, що з ними зробити та...
— Віддали на поліцію?... вирвалось мені з уст.
— Я рішила переслати 500 золотих для сиріт, 300 зол. для полонених.
— А решта? — зацікавився я.
— За решту купила собі мешти, капелюх і ще там щось. Бо скажіть самі, кому буду віддавати?
— На виказках мусіла бути адреса — завважив я.
— Не цікавилась я цим — відповіла знайома, надуваючи намальовані уста.
— Щось не дуже воно впорядку — пробурмотів я під носом.
— Та подумайте, що сталося передучора. Післяполудня прийшов до нас якийсь немолодий уже добродій, та просив, щоб йому віддати портфель, що його він згубив на вулиці та що в ньому були гроші, призначені на лікування хворої доньки.
— І що Ви зробили?
— Я спершу говорила, що нічого не знаю про гроші, але він пояснив, що довідався, що я знайшла портфель і він хотів тільки довідатися чи може це той самий, що його він загубив. — Можна було легко провірити! — завважив я. — Мені це на думку не прийшло! Та в хвилині, коли незнайомий говорив зі мною, надійшов мій чоловік. він попросив незнайомого до своєї кімнати; щось довго там говорили.
— Може пояснив Ваш чоловік, що ніяких грошей не знайшов і...
— Мій чоловік звернув йому всі три тисячі!
— Чесна людина! — крикнув я...
— Ідіот... — махнула ручкою пані Оля. — Його дурна совість! Його філософія чесности. І, подумайте собі, так надармо я втратила ще 800 зол., за яких могла собі дещо купити...
— А так Ви зробили добре діло, дали на сироти і полонених — усміхнувся я.
— Три тисячі золотих!.. — зітхнула пані Оля — так надармо пішли...
Я поглянув на знайому. З її очей покотилася сльоза.
— І все це через ту дурну совість мого чоловіка... — шептали її уста.
— Коли б у нас було більше таких чоловіків!... — закінчив я розмову з панею Олею, що ніяк не могла зрозуміти найпростішої філософії чесности...
С. Каролин. 