Конфіската „Діла". — Листування Лесі Українки з П. Маковеєм. — Історія чехів на Волині. — Успіх українця-шахіста.

Конфіската „Діла". Недільне (201) число „Діла" підпало конфіскаті за один уступ з резолюцій Головної Управи Волинського Українського Обєднання про актуальні справи на Волині.
Листування Лесі Українки з П. Маковеєм. Накладом Видавничої Кооперативи „Хортиця" у Львові появилася цими днями книжка Василя Сімовича "Листування Лесі Українки з П. Маковеєм, із додатком листів Олени Пчілки та власних споминів про побут Лесі Українки в Чернівцях". Книжка вийшла з приводу 25-ліття смерти Лесі Українки. Про неї в нас появиться незабаром окрема замітка, покищо подаємо згадку про її появу.
Історія чехів на Волині. Управа Чеської Шкільної Матиці в Луцьку на пропозицію власника пивовару Йосифа Малинського рішила видрукувати історію чехів на Волині, написання якої доручено інж. А. Кноткові, співробітникові праського щоденника „Народні Лісти". На чолі акції є учитель зі Строклова — Кршивка. Історія обійме понад 300 осідків чехів на Волині.
Успіх українця-шахіста. Як відомо у літі ц. р. відбувся у Празі конкурс за найкращу шахову партію під назвою „Шаховий тиждень". З понад 100 партій нагороджено 26 найкращих. Українець В. Бачинський дістав четверту нагороду — цінну книгу. Успіх його гри полягає на енерґійнім та послідовнім нападі. 