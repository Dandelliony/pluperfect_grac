Проєкт переміни львівського ринку

Львів, 27 квітня. 
Львівський ринок, такий багатий у всякі архітектонічні пам'ятки, віддавна втратив вартість під мешкальним оглядом. Там, де колись жили міські патриції, почала з ходом часу шукати приміщення міська біднота і лиш деякі кам’яниці зберегли свій первісний вигляд. Решта поволі затрачувала свій вигляд і архітектонічну вартість. Великі склепіння для ощадности поділяли на менші частинки, де закладали свої крамнички дрібні купці. На місце ладу і чистоти почали закрадатися бруд і неохайність.
Зовнішній вигляд кам’яниць львівського ринку вдалося врятувати і відреставрувати, на відбудову нутра не стало часу.
Тепер продовжує реставраційну працю Уряд Місцевого Старости. Від кількох місяців архітекти-урбаністи працюють у тому напрямі. Пороблено поміри домів ринку і вулиць і на тому сперто проєкти реконструкції. У недавньому звітовому показі праць Відділу Управи Міста, виставленому в будинку Драм. Театру, увагу звертали дбайливо опрацьовані проєкти, що вийшли з архітектонічного бюра маґістрату.
Найбільш інтересним являється проєкт перебудови нутра подвір, що належать до квадрату ринкових кам’яниць в купі з тими, які творять наріжні ринкові бльоки. Їх є три, четвертий — це катедра.
Щезнуть передусім тісні подвір’ячка, збуриться стіни й офіцини, що відмежовують поодинокі подвір’я, відкриються вони наскрізь від ринку до вулиць, що його окружують. Що більше: замість низки вузьких подвір повстануть широкі подвір’я, вдержані у давньому вигляді і стилі. З їх давнім архітектонічним виглядом буде вміло зв’язана зелень травників, рослин, що вкриють стіни ринкових кам’яниць. Получені зі собою, вони створять приємну і оригінальну променаду, що йтиме округи ринку почерез нутра подвір і переходитиме наріжні вулиці. 