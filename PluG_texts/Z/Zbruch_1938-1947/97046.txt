◦ ◦ ◦ ◦

  Зустріч Трумена з членами сенату. ВАШІНГТОН, 13 квітня. (ТАРС). 13 квітня відбувся сніданок Президента Трумена з сенаторами. Як повідомляє вашингтонський кореспондент агентства Ассошіейтед Пресс, сенатори, які були присутні на сніданку, повідомили, що Трумен заявив, що він буде на 100 процентів підтримувати зовнішню політику Рузвельта. Як повідомляють, Трумен висловив думку, що смерть Рузвельта не приведе до змін загальних принципів американської зовнішньої політики. Як передає вашінгтонський кореспондент агентства Юнайтед Пресс, голова сенатської комісії закордонних справ Коннелі заявив, що керівництво Трумена "приведе до дальшого прогресу зовнішньої політики Рузвельта. Він візьме прапор, який випав із рук великого Рузвельта, і буде нести його по шляху до досягнення нашої великої мети."   Воєнні дії в Західній Європі. ЛОНДОН, 14 квітня. (ТАРС). В повідомленні штабу верховного командування експедиційних сил союзників говориться, що союзні танкові частини, пройшовши понад 80 кілометрів, вийшли до Ельби в пункті на південний схід від Стендаля. Піхотні частини союзників досягли Ельби поблизу Барбі. Союзники контролюють західний берег ріки на ділянці довжиною 16 кілометрів поблизу Магдебурга. Союзники переправилися через Ельбу. Німці відповідають тільки слабим артилерійським і рушничним вогнем. В комюніке говориться також, що союзники навели другу переправу через ріку Іссель. В Гарцському лісі піхота союзників зустрічає впертий опір німців в околицях Швенда і Вольфсберга. Танкові частини союзників досягли пункту, розташованого за 11 кілометрів від Лейпціга. Союзники займають зараз на західному березі ріки Заалє ділянку довжиною в 64 км. Німці чинять запеклий опір союзникам у північно-західній частині Рурського "мішка". За 12 квітня союзники взяли 50.177 полонених. ЛОНДОН, 15 квітня. (ТАРС). В повідомленні штабу верховного командування експедиційних сил союзників говориться, що війська союзників просунулися на 48 км за Целле. Бої відбуваються біля Юльцена. Війська союзників досягли ріки Ельби біля Тангермюнде і ведуть бої в цьому місті. Ельба форсована союзними військами в двох місцях. Частини союзників, що перебралися на східний берег ріки, відбили кілька ворожих контратак. Противник обстрілює наступаючі частини союзників артилерійським вогнем. У Гарцському лісі бронетанкові частини союзників просунулись приблизно на 48 км і знаходяться в пункті, розташованому за 5 кілометрів на південний захід від Дессау. Піхотні частини, що наступають слідом за бронетанковими загонами, досягли районів, які знаходяться за 5 км на північ і 6,5 км на південь від Галле. Цейц очищений від противника і бронетанкові частини союзників просунулись на 26 км на схід від міста. Бронетанкові частини союзників форсували ріку Мульде і досягли околиць Мейнсдорфа і Хоенштейна на захід від Хемніца. В районі Гейльбронна війська союзників просунулися на 13 км на схід від міста і на 10 км на південь по напрямку до Штуттгарту. Біля Рейна, на південний захід від Бадена, війська союзників просунулися більше ніж на 16 кілометрів. В районі Рурського "мішка" від противника очищений Дортмунд. За 13 квітня союзники взяли 57.187 полонених.   Воєнні дії в Італії ЛОНДОН, 15 квітня. (ТАРС). В повідомленні штабу збройних сил союзників на середземноморському театрі воєнних дій говориться, що в Італії частини 8-ої армії зустрічають сильний опір противника в районі свого передмостового укріплення на річці Сілларо. Далі на північ частини союзників вийшли до ріки Рено і Бастії, де йдуть тяжкі бої. В районі Імола частини 8-ої армії оточують місто. На західному узбережжі частини 5-ої армії продовжують просуватися по обох боках Лігурійського шосе.   Вільне життя 