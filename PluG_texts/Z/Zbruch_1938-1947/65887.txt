◦ ◦ ◦ ◦

Останні дні Лисенківської вистави. Як довідуємось, вистава влаштована у 100-ті роковини від дня народження Миколи Лисенка в виставових залях Спілки Українських Образотворчих Мистців (Марійська площа ч. 9) триватиме лиш до 15-го травня ц. р. Вистава відкрита щоденно від год. 10-ої до 12-ої перед полуднем і від 5-ої до 7-ої вечором. Вступ: 1 зол. для молоді 50 гр.
Святкування Вознесення. У "Львівських Епархіяльних Відомостях" доручено священникам відправити Службу Божу на свято Вознесення (в четвер 14-го травня) в 5-ій год. вечором з огляду на урядовий розпорядок про несвяткування цьогорічного Вознесення в урядах і фабриках по причині спізнених весняних робіт.
Похорон Івана Охримовича. Львів, 11 травня. В суботу, 9-го травня львівське громадянство відпровадило на вічний відпочинок визначного диригента Івана Охримовича. Похоронний похід вів о. пралат Л. Куницький в асисті оо. каноніків: Дзеровича, Горчинського, Кишакевича та о. Козицького. Співали злучені хори під управою дир. Плєшкевича. В похоронах взяли участь, між іншими представники Уряду Українського Центрального Комітету та українських установ. На цвинтарі попрощав Покійного від парохії св. Юра, в якому то храмі бл. п. І. Охримович довгі роки диригував церковним хором, о. пралат Л. Куницький, від Музичного Товариства ім. Лисенка радник Дрималик, від хорів "Бояна", "Бандуриста" і "Сурми", якими Покійний довгі роки диригував, п. З. Попель. Сердечну прощальну промову виголосив теж композитор, д-р В. Барвінський, прощаючи Покійного від друзів товаришів праці та Музичного Інституту. В похоронах узяло участь багато українського громадянства, маніфестуючи цим свою вдячність і признання за працю покійного диригента для розвою української музичної культури.
Личаків і Замарстинів перші у відбиванні. В днях 3-го і 10-го трвня ц. р. в руханковій залі УТТ І (Руська 20) відбувся трійковий турнір у відбиванні львівських українських Тіловиховних Товариств. До змагань стануло 8 чоловічих і 3 жіночі дружини. Грав "кожний з кожним". Відбулося 20 зустріч чоловічих дружин і 3 жіночі. Назагал рівень змагань досить низький. На згадку заслуговують обі дружини УТТ IV (Личаків) і УТТ V (Замарстинів). Вони-то зорганізовано і точно станули до усіх змагань (між іншими друга дружина замарстинівців виявилася найгрізнішим суперником). Організатори змагань слабо підготували змагання (ніхто не орієнтувався хто, коли і з ким має грати), а їхні дружини не точно явилися на грищі, а то й 9 змагань віддали воковером. Ці дружини, які стартували, змагалися без волі перемогти.
Приладовий тризмаг. Фахова ланка руханки Референтури Тіловиховання У. Ц. К. повідомляє, що в неділю 17. ц. м. відбудеться в руханковій залі К. Л. К. при Унгарнштр. 23а, приладовий тризмаг. Програма тризмагу обіймає вправи чоловіків і жінок на поручні, дручнику і коні, низького і середнього ступня. Організацію змагань доручено Українському Тіловиховному Товариству І. 