В єдину радянську сім’ю

В єдину радянську сім’ю
Вчора в залі кінотеатру "Палас" відбулися великі збори жінок міста Львова, присвячені визволенню народів Західної України і Західної Білорусії від гніту польських панів.
З великим піднесенням і радістю трудящі жінки Львова вітали Радянський Уряд і доблесну Робітничо-Селянську Червону Армію, яка відвернула загрозу кровопролитної війни, звільнила народи Західної України від дикунського панування польської влади, знищила той лад, що привів багатоміліонне населення до рабства, злиднів і голоду.
На території Західної України гордо майорить червоний прапор, що знаменує нове життя визволених людей.
Вільні, повноправні громадяни — українці, євреї, поляки з хвилюванням висловлювали своє палке бажання — якомога швидше влитися в єдину братську сім'ю народів великого радянського Союзу, щоб разом з ними боротися за щасливе життя, щоб під керівництвом героїчної Комуністичної партії, наймудрішого вождя, учителя і батька трудящих всього світу великого Сталіна іти по світлому шляху до вершин людського щастя, до комунізму.
З великим піднесенням збори прийняли резолюцію, в якій трудящі жінки Львова вітають жінок Радянського Союзу і заявляють про своє найщиріше бажання злитися з багатонаціональним народом СРСР, приєднатися до квітучої Української Радянської Соціалістичної Республіки. 