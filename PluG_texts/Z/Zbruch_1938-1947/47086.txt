◦ ◦ ◦ ◦ ◦ ◦ ◦

Наукова конференція Інституту археології. 29 січня в Києві почне свою роботу наукова конференція інституту археології Академії наук УРСР, присвячена вивченню епох неоліту та бронзи на Україні. З рядом доповідей на ній виступлять наукові працівники Львівського філіалу інституту тт. Смішко, Пастернак, Маєвський і Журовський.
Продукція широкого вжитку. Львівська артіль "Проммеханік", з метою кращого обслужування трудящих, відкриває на вулицях Валовій, Курковій, Зиблікевича та ін. ряд пунктів по ремонту посуду, велосипедів, швейних машин, дитячих візків, електроприладів тощо.
Повідомлення. 29 січня, о 8 год. вечора, в Будинку партпропаганди і агітації (Академічна, 13) відбудеться відкрита платна лекція на тему: "Міжнародне становище". Лектор тов. Трофімов. Квитки продаються щоденно в будинку партпропаганди і агітації в 11 год. ранку до 11 год. вечера. Ціна квитка 1 крб.
Лижники в карпатських горах. У Ворохті протягом місяця тривав збір учасників гірно-лижного спорту і фехтування, в якому взяло участь 132 прикордонники військ НКВС. Учасники збору вивчали гірно-лижний спорт, бойові дії на лижах, штиковий бій, метання гранат, подолання перешкод і фехтування на штиках. За цей час підготовлено 120 громадських інструкторів з гірно-лижного спорту і 82 — з фехтування. В останні дні перебування бійців у Карпатах проведено підсумки змагань. Цікаво пройшли змагання по слалому (швидкісний фігурний спуск з гори). Тут перше місце зайняв молодший командир тов. Разін, який показав найменший час — 15,5 сек. Відмінних результатів у 10-кілометровій гонці по дуже пересіченій місцевості домігся молодший командир тов. Лопатишкін. Він показав час — 1 год. 11 хв. 35 сек., друге місце зайняв заст. політкерівника тов. Ципелєв. Зборами керували досвідчені тренери з лиж і фехтування чемпіон України тов. Ліпатов і Кломінський. 