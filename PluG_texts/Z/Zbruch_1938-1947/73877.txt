◦ ◦ ◦ ◦

"Веселий Львів". Концертне Бюро ІНТ у Львові зорганізувало театралізований джаз. Перший виступ цього джазу відбудеться у п'ятницю, 4-го грудня ц. р. в залі при вул. Францішканській ч. 7. Програму виконують: теа-джаз у складі 13 музик, артистка Львівського Оперного Театру В. Копестинська, соліст балету М. Коляда, чоловічий вокальний квартет і балет у складі 6 осіб. Веде програму артист Сергій Дубровський. Постанова режисера-балетмейстра Е. Віґілева. Спеціяльну музику скомпонував диригент Я. Барнич. Перед продаж квитків у Концертному Бюро ІНТ — Львів, вул. Францішканська ч. 7 в часі від год. 8-ої до 14-ої (тел. 232-27) та в книгарні Академії Наук — Львів, Ринок 10, від 14-ої до 16-ої год. В день концерту продаж квитків в часі ІНТ, вул. Францішканська ч. 7, від год. 8-ої до початку вистави.
Концерт бандуристів. За 3-місячне турне по Галичині, капеля бандуристів у складі: Ганушевський, Смирний, Ластович і Maсляник дала 140 концертів, популяризуючи по містах, містечках і селах українську пісню та здобуваючи для себе успіх і признання. Закінчуючи своє турне, бандуристи влаштовують сьогодні, у вівторок, 1-го грудня, в 19-ій год. великий концерт у залі Інституту Народної Творчости — Львів, вул. Францішканська ч. 7. У програмі концерту: українські історичні думи, народні та жартівливі пісні. Ввесь дохід  призначений на допомогу українській студіюючій молоді. Повторення концерту відбудеться завтра, у середу, 2-го грудня, в 7-ій год. вечором у тій же залі. Продаж квитків у касі ІНТ від год. 8-ої до початку концерту.
Студентський жіночий хор. Об'єднання Праці Українських Студентів при УЦК у Львові повідомляє, що проби студентського жіночого хору відбуваються кожного вівтірка і четверга в залі Інституту Народної Творчости, Львів, вул. Францішканська ч. 7. Початок проби год. 18.30.
Сходини гіґієністок. Чергові сходини кружка гіґієністок-медсестер Українського Медично-Санітарного Об'єднання Праці при УЦК з рефератом дир. д-ра Воробця п. н.: "Проблеми поборювання туберкульози в Галичині", відбудуться в четвер, 3-го ц. м., в будинку Відділу Суспільної Опіки УЦК при вул. Словацького ч. 18, II. пов., в год. 6.30.
Скляна гута при праці. У гарній околиці Опілля, серед лісів Нараєва, лежить промислова закутина Бережанщини с. Гута біля Рогатина, де є скляна гута. Вона виробляє скло, скелка до лямп, гарні дзбанки, склянки і т. п. Праця йде жваво, технічний і робітничий персонал зростає, аґенди гути поширюються. Вироби гути покривають у більшості запотребування.
Львівська фабрика фарб і лякерів. Поміж заведеннями хемічної продукції у Львові, важне місце займає фабрика фарб і лякерів. Працюючи на заспокоєння найважніших потреб у розумінні воєнної господарки, ця фабрика має на перший погляд небагатий каталог. Сюди належать білі й кольорові емалії, фарби до охорони перед ржавінням, сухі стінні фарби, кіти й крейди, білі й кольорові. Сирівець майже виключно місцевий. З Німеччини приходять деякі хемікалії, яких покищо в краю не виробляється. Усім, що фабрика виробляє, завідує Господарчий Відділ, який приділює товар для гуртівників. Фабрика дає працю 180 працівникам, дає їм харчі й забезпечує гігієнічні та здоровні умовини. При фабриці є робітнича кухня, туші й постійна амбуляторія, в якій щоденно приймає фабричний лікар. Фабрика займає великий простір, бо поруч приміщень на саму фабрику, мусить розпоряджати ще магазинами на сировину й допоміжними ремісничими варстатами. Найбільш інтересна у фабриці є хемічна лабораторія, в якій є все, чим розпоряджає пересічна хемічна наукова робітня. Шафи з препаратами та спеціяльні владження для переведення пробних реакцій займають дві великі залі. Є там місце й на багату фахову бібліотеку. Як загальний образ праці, так і технологія кожного середника зокрема інтересує глядача; зір захоплює багатство красок і зорових вражень. В очі б'ють світла сильних кольорів від півфабрикатів аж до готових фабрикатів — фарб чи лякерів. Поруч багатих зорових вражень відвідувача вражають теж слухові враження — шелести й шарудіння, які повстають у млинах, що розтирають сирівець, а також що повстають з праці різної машинерії. Фарби і лякери, що виходять в тієї фабрики, служать усяким практичним цілям, для малювання стін і різних предметів, щоб були чисті, щоб естетично виглядали й щоб краще зберігалися. 