Археологічні розкопки в західних областях України

Львівський відділ Інституту археології Академії наук УРСР готує цього року проведення трьох експедицій по археологічних розкопках на терені західних областей України. Ці розкопки дадуть цінні матеріали для вивчення історичного минулого західно-українських земель. Вони виявляють сліди садиб з часів первісного суспільства (палеоліт), впливу на наші землі культури римських колоній (доба "полів поховань") і розшукають старовинні пам'ятники феодальних часів.
Розшуки за слідами культури доби палеоліту будуть вестися в селі Нобель, Ровенської області. Експедицією керує старший науковий співробітник Інституту Археології С. А. Круковський.
Розкопки пам’ятників з доби "полів поховань" намічено провести біля с. Великі Окнини та в с. Раковець Чеснівський, Тарнопільської області, а також на цвинтарищі с. Деревляни, Ровенської області. Цими розкопками керуватимуть доценти М. Ю. Смішко і К. К. Маєвський.
Великий інтерес являють собою досліди над пам'ятниками феодальної доби на наших землях, коли тут панував князівський устрій — в Крилосі біля Галича та Плісниську біля Золочева. Цими розкопками, які почнуться в липні цього року, керує професор Я. І. Пастернак. Він ще в 1934 році почав систематичні розкопки в Крилосі, проводячи їх послідовно через декілька років. Розкопки дали великі результати — відкрито фундаменти собору Ярослава Осьмомисла, що дало змогу остаточно виявити місце існування літописного Галича — столиці Галицького феодального князівства.
В Крилосі будуть проводити розкопки двірської церкви Спаса. Виявлення цієї церкви полегшить розшуки остатку мурів князівського терену Ярослава Осьмомисла. Біля лісу "Діброва" досліджуватимуть місце ранньої словянської оселі. В розкопках візьме участь 15 студентів археології історичного факультету Львівського університету.
Крім розкопок в західних областях, старші працівники Львівського відділу Інституту археології Академії наук УРСР К. К. Маєвський та І. Б. Старчук візьмуть участь в археологічній експедиції на терен стародавньої Ольвії — колонії грецьких купців над Бугом біля Миколаєва. 