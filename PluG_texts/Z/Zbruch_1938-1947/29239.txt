◦ ◦ ◦ ◦ ◦ ◦ ◦

Закон про прийняття Західної України до складу Української Радянської Соціалістичної Республіки
Верховна Рада Української Радянської Соціалістичної Республіки, заслухавши заяву Повноважної Комісії Народних Зборів Західної України постановляє:
1. Вітати всемірно історичну постанову Верховної Ради СРСР від 1 листопада 1939 року про включення Західної України до складу Радянського Союзу.
2. Прийняти Західну Україну до складу Української Радянської Соціалістичної Республіки і воз'єднати цим самим великий український народ в єдиній українській державі.
3. Доручити Президії Верховної Ради Української Радянської Соціалістичної Республіки призначити день виборів депутатів у Верховну Раду Української Радянської Соціалістичної Республіки від Західної України.
4. Доручити Президії Верховної Ради Української Радянської Соціалістичної Республіки визначити адміністративний поділ областей і районів Західної України у відповідності з пунктами "в" і "г" статті 19 Конституції Української Радянської Соціалістичної Республіки, подати на затвердження Верховної Ради СРСР проект про утворення нових областей та проект розмежування районів і областей між Українською Радянською Соціалістичною Республікою і Білоруською Радянською Соціалістичною Республікою.
Голова Президії Верховної Ради УРСР М. Грецуха.
Секретар Президії Верховної Ради УРСР О. Межерін.
Київ, 15 листопада 1939 р.
В червоному кутку студентів
Червоний куток львівського політехнікума завжди переповнений. Після навчання сюди збираються студенти і викладачі, щоб прочитати газети, журнали і літературу про Радянський Союз. Організовано бібліотеку, на 400 карбованців закуплено різної літератури. При червоному кутку, крім побутової і академічної секції, утворено фізкультурний гурток під керівництвом тов. Купфера. Розпочав також роботу драматичний і співочий гуртки.
Житомирський театр у Львові
Вчора до Львова на гастролі приїхав Житомирський драматичний театр ім. Щорса.
Під керівництвом Володимира Герасимовича Магара колектив театру поставить п'єсу Олександра Корнійчука "Богдан Хмельницький". В головних ролях виступлять артисти: Клепченко, Магар, Литвиненко, Ковалівський, Морозова, Шилова. Житомирський театр пробуде у Львові 12 днів. 