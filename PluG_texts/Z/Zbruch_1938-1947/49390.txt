◦ ◦ ◦ ◦ ◦ ◦ ◦

Приїзд гр. кат. Владики до Кракова. Довідуємося, що на закінчення реколєкцій у гр.-кат. парохіяльній церкві в Кракові прибуде наш український гр.-кат. Архиєрей, Його Ексцелєнція Преосвященний Григорій Лакота. в суботу 22. ц. м. в год. 18-ій зберуться вірні й духовенство на Його привітання в гр.-кат. парохіяльній церкві. Опісля відслужить Преосвященний молебен і уділить присутним благословення Найсв. Тайнами. В неділю в год. 9-ій відслужить Владика архиєрейську Службу Божу, підчас якої вірні, учасники реколєкцій, приступлять до св. Причастя. Преосвященний Кир Григорій Лакота широко відомий українському громадянству як тихий, ревний працівник на ниві гр.-катол. Церкви і української церковної науки, як зразковий громадянин і щирий український патріот, якому все на серці лежало добро української Церкви й народу. В 1919-20 рр., серед найбільш невідрадних умовин, обїздив Преосвященний табори наших інтернованих польськими властями — і потішав та підносив на дусі терплячих. Сподіємося, що наше громадянство численно збереться на привітання свойого Владики й виявить Йому своє привязання і любов.
Пригадуємо всім членам, що Загальні Збори Кооперативного Рільничого Банку "Українбанк" кооп. з відп. уділами в Ярославі, відбудуться 29. березня 1941 р. в год. 10-ій у домівці УДК в Ярославі. — Дирекція "Українбанку".
Засідання наукової ради буде в неділю, дня 23-го ц. м. в год. 6-тій (18-ій) вечером, у домівці Українського видавництва (Райхсштрассе 34, І.) На денному порядку реферат д-ра Є. Ю. Пеленського: "Рома й Еллада в творчості Шевченка".
Реєстрація лікарського персоналу в Холмі. У звязку з покликанням до діяльности лікарської секції при УДК в Холмі, повідомляємо про обовязок реєстрації всіх українців-лікарів, лікарів-дентистів, техніків дент., акушерок, піклунок, санітарів, фельчерів, фармацевтів та інших, що мають відношення до лікарського фаху. Це торкається тих, що замешкують у Холмі та в холмському повіті. Реєстрація провадиться щоденно: Холм, український шпиталь, від год. 12—14 у д-ра Павлишина Юліяна, або в УДК у референта Суспільної Опіки від год. 9—13. — За Управу: Д-р П. Рощинський, голова; Д-р Ю. Павлишин, секр. 