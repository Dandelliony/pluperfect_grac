Про одну людську хибу

Людина, це найвище на світі єство, має, як відомо, і безліч хиб, а з цих всіх хиб, що так дуже впадають в очі, треба відмітити ще одну: майже в кожному минулому, а в політиці — таки в кожному минулому, людина бачить щось краще, ліпше, ніж те, що їй приносить теперішність. Від коли людина на землі, вона думає, що те, що було вчора — "було краще". Інколи в цьому "було краще" людина сильно переборщує. А як це діяльний політик, то з такою філософією можна дійти до безглуздя. Бо ж ще пів біди, як людина в цих міражах минулого, має на увазі тільки своє особисте щастя, свої справи. Але ж гірше, як людина, говорючи, це фатальне "було краще", має на увазі громадянські, загальні, політичні справи.
Як таку необережну думку висловить інтеліґент, котрого поважають, котрий має гурт своїх приятелів та знайомих, то це "було краще" діє заразливо на людську психіку, може витворити психозу. Так! Це явище старе. Цю людську хибу найкраще схопив такий тонкий знавець людей як Микола Макіявеллі. Вік каже, що кожна зміна в політичному житі і приносить із собою розчарування.
У теперішній, твердий час, що хижий мов вовчиця, людина мусить доходити до внутрішньої, душевної досконалости, мусить найти рівновагу духа, силу духа й характеру, силу мовчаливости, що, побіч терпеливости, є найосновнішою вимогою у політиці та підставою її успіху! Треба нам гарту духа!
Сучасна людина мусить зрозуміти, що історія не кінчиться на ній, ні, тим більше, не починається від неї. Одиниці вмирають, гинуть, вигибають сотками, тисячами, міліонами, але нарід лишається і дальше змагає, іде до своїх великих ідеалів. Це ж природний шлях кожного здорового народу стати сильним і тривалим звеном у людстві.
Людина мусить зрозуміти, що на її щастя, те, що минуло, то "було краще", ніколи не вертається. Історія може повторятися і то не в тотожніських формах, але не для одиниці як такої, а для усього народу, раси, людства. Для одиниці хоча б і вернулося те, що було, що минуло, що "було краще", то воно вже ніколи не буде тим самим, що було в минулому. Як картина, як думка, як політичний твір; як Перікль, як Рішеліє, як Бісмарк і Кавур, — ніхто не може повторити ні їх, ні їх діл. Бо всі твори і думки і творці родяться, повстають, формуються, творять, діють у назначений їм Провидінням та історією, час. І виконавши наложену на них місію, відходять у минуле і стають прикладом, добрим або злим, стають скарбом духа, святощами народу, людства.
Минуле не має вороття. Тому і ми не втікаймо в минуле, не кажім, що тоді "було краще", але стараймося вхопити "за роги" дійсність, щоб не потребувати шукати "кращого'" аж у безплідній втечі від сьогоднішньої дійсности!
Позбудьмося раз тієї хиби, яка нам приносить тільки шкоду, а ніякої користи...
М. Островерха. 