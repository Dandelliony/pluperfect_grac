Вистава народнього мистецтва у Перемишлі

У Перемишлі завжди були живі традиції народнього мистецтва. Сестри Кульчицькі, що жили тут і діяли довгі роки, зуміли розбудити замилування до нього. Вони вели в Перемишлі килимарську робітню та навчали у школі рисунків і ручних робіт. Своїм прикладом та заохотою вони промостили дорогу народнім виробам до кожної хати.
Коли ріка переділила місто на двоє, знайшлись цьогобіч Сяну цінні зразки народнього мистецтва і то не тільки випадкові. Є в Нім. Перемишлі доми, як пп. Ольги Гоцької, Ольги Левкевич і Ольги Савицької, а у Дрогоєві пп. Борисевичів, що пляново переводили влаштування української хати. І так тут зібрано зразки народнього мистецтва з ріжних околиць.
Крім того є в Нім. Перемишлі багато пань, що люблять вишивати так, що в кожному домі знайдеться кілька гарних річей. В околиці є ще залишки старовинних народніх строїв, хоч їх уже тепер не носять.
І так повстала думка влаштувати в Нім. Перемишлі виставу народнього мистецтва. Нагода до того скоро знайшлася: місто уладило комфортовий готель для приїзжих німецьких гостей. Перед відкриттям готелю порозумівся надпосадник міста, Гай із Українським Національним Комітетом, щоб у цей день у репрезентаційній салі готелю відкрити виставу українського мистецтва.
Комітет уповажнив до цього гурток з чотирьох пань. До помочі станула місцева молодь і швидко зібрано експонати з міста та з околиці.
Репрезентаційна саля готелю була невелика, але дуже ясна. Переглянувши експонати, рішено виставу уладити на зразок хати в українському стилі. І так в одному куті салі була їдальня, — стіл із лавами довкруги, килим на стіні та полиця з керамікою. Лави були прикриті справжніми "налавниками" знад Дністра, стіл вишиваною скатертю. Над усім цим висів відомий образ Івасюка "Гагілки" у різьбленій рамі, що своїм ясним кольоритом гармонізував із цілістю. У протилежньому куті був фраґмент спальні, себто низький тапчан прикритий гуцульською веретою. Над тапчаном висів прегарний килим із робітні "Гуц. Мистецтва" із т. зв. "панських килимів" XVIII. ст. Тапчан був закиданий вишиваними подушками, що з них кожна була зразкова. A вище цього висіла золочена ікона, прибрана рушником. Оба кутки були ще прикрашені хатніми квітами, що надавало їм милого затишку. Оподалік від цього були виставлені чисто етноґрафічні експонати, себто народні вбрання та народні взори.
І так перемиська земля була заступлена аж чотирьома зразками. Дві старовинні сукмани в Дусівців, блакитно-сірі з червоними нашивками, Темнобрунатна сукмана з Мацькович із ясними вилогами. Вкінці темносиній жіночий стрій із Сосниці з гарно вивязаним "чубом".
Збірка народніх узорів, власність п. Ірини Негребецької, обіймала долину Прута й Черемоша. Упорядкована на білих картонах, вона давала перегляд низинного вишиття та гуцульського кольориту. На менших столиках лежали в салі ще й інші вишивки-експонати, як блюзки, скатерті, торбинки. Були також прегарні зразки гуцульської різьби, а між тим майстерної роботи топірець, що його подарували ряшівські українці надпосадникові міста, д-рові Ганові. Окремий столик був призначений для робіт наших політичних вязнів, що складались із прегарно ліплених касеток. Усі експонати мали написи-карточки в німецькій мові, що пояснювали предмет. Підчас відкриття готелю німецькі гості відвідували виставу. Всі захоплювались виставленими зразками. Треба було все наново пояснювати. Розпитували про місце виробу та примінення кожного предмету. Одначе найприємніше було почути признання одної німецької Кунстґеверблєрін, що теж оглянула виставу. — "У вас тут зовсім нема "кічу", сказала вона оглянувши виставу. Я не знаю українського народнього мистецтва, але відчуваю в кожньому предметі красу і щирість."
І так ця перша вистава в Ґенеральному Ґубернаторстві була не лише багата в експонати, але наскрізь стилева. Комітет дбайливо пересортував зібраний матеріял, руководячись думкою, що не кількість, а якість робить вражіння.
Виставою зацікавились також німецькі промисловці, що саме буди в Перемишлі. Вже навязали переговори, щоб використати ці наші скарби промислово. 