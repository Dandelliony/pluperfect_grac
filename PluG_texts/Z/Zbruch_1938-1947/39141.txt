Німецькі газети про плани нового політичного і економічного порядку в Європі. — Єдність литовського народу

Німецькі газети про плани нового політичного і економічного порядку в Європі
БЕРЛІН, 14 липня (ТАРС). В останні дні в німецькій пресі з'явилися програмні статті в питанні нового порядку майбутньої Європи. Бюлетень "Дінст Аус Дейчланд" з цього приводу пише, що новий порядок в Європі буде створений без участі Англії. Вихідним пунктом для створення нового порядку в Європі є крах старого європейського світу. Європа в даний момент знаходиться в стані воєнного і економічного перетворення. З цього становища робиться висновок, що всі європейські народи повинні брати участь у створенні нової Європи. Пануючим центром нової Європи буде вісь Берлін—Рим. Щодо Росії буде проведено чітке розмежування сфер впливу. Малі європейські держави повинні стати під захист великих держав осі. На Вільгельмштрассе розглядають новий порядок в Європі в такому аспекті:
1. В політичній області мир в Європі забезпечує вісь Берлін—Рим. Держави осі забезпечують Європу також від втручання чужих Європі країн. Франція перестає бути плацдармом Англії і братиме участь в новій Європі.
2. У воєнному відношенні Німеччина і Італія захищатимуть новий порядок власними силами, стабілізуватимуть становище в новій Європі. Держави осі не примушуватимуть малі народи битися за їх цілі.
3. Економічні взаємовідносини в новій Європі повинні бути побудовані на рівноправності всіх європейських народів. Нова економічна система покоїтиметься не на капіталі, а на продуктивності і продукції, яка випускається. Німеччина не має наміру нав'язувати свій суспільний устрій і світогляд іншим європейським народам. Створення нового економічного порядку в Європі стоїть на першому плані, оскільки війна вже вирішила питання про новий порядок у воєнному і політичному відношеннях. Єдність литовського народу
Вибори в сейм по всій Литві перетворились в загальне народне свято. В перший і другий дні виборів мені довелось відвідати багато далеких кутків нашої країни. Не дивлячись на великий проливний дощ, який у багатьох місцях зіпсував шляхи, скрізь можна було бачити групи людей, що йшли на ближчий виборчий пункт. Деякі йшли босими, прикриваючись від дощу лантухами, хустками, інші їхали на оздоблених зеленню возах, цілими сім'ями. Під плеск дощу серед лісів і полів розносились литовські народні пісні і нові радянські пісні. Містечка і села, мимо яких я проїздив, були прикрашені транспарантами, червоними прапорами. У вікнах шкіл, установ і будинків місцевих жителів виставлені портрети Сталіна, Молотова, Ворошилова, Калініна, членів литовського народного уряду, а також кандидатів в депутати від даного округу. Багато портретів були намальовані самими місцевими жителями. В цьому проявились теплі почуття народу і його любов до своїх вождів. Поруч з виборчими дільницями, які в своїй більшості містяться в залах шкіл і установ, під музику любительського оркестру танцювала молодь. Тут же сиділи старики. З радісними, світлими обличчями вони розмовляли між собою.
Одна пристаріла жінка на Синтаутській дільниці, інвалід праці, яка все своє життя кропітливо трудилася в поміщицьких маєтках і на старість викинута своїми господарями на вулицю, була принесена на руках трудящими на виборчу дільницю. З сльозами на очах вона говорить: "Ось вже не чекала, що і про мене хто небудь згадає... Всі на мене, як на собаку раніш дивились, а тепер з темного кутка винесли на сонце. Буду голосувати, щоб інші були щасливі, щоб в них не було такої долі, яка була в мене".
Вороги трудящих Литви всіма можливими засобами намагались нашкодити виборам, розповсюджуючи, при допомозі своїх агентів і провокаторів, найогидніші чутки. Однак широкі маси трудового народу відповіли на це єдністю волі і твердою рішучістю і подали свої, голоси за світле, щасливе життя трудящих, за міцну і непорушну дружбу між народами Литви і СРСР.
Петрас Цвірка письменник, кандидат в депутати литовського сейму.
Каунас, 16 липня. (ТАРС). 