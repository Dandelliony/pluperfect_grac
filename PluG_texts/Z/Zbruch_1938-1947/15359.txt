Чудесна віднова позолочення хреста на головній вежі церкви Успення Пресв. Богородиці у Львові.

В половині вересня ц. р. стигматичка Евстахія Бохняк в екстазі, в нашій приявности сказала, що вона, на приказ Ісуса Христа, духом позолотила хрест на одній церкві у Львові, і показала рукою напрям на церкву Успення Пресв. Богородиці. Кожний львовянин може на власні очі переконатися, що з усіх позолочених хрестів на львівських церквах та костелах найсильніше блистить хрест на головній вежі Успенської церкви при вул. Руській. Але той хрест блистить тільки з того свого боку, що його видно з Ринку; а той бік хреста, що від валів, цілком темний. Відновлений, позолочений також півмісяць під хрестом. На кулі, що під півмісяцем, відчищена тільки одна третя або четверта частина згори (на споді вже ні) і то саме на тому місці кулі, яке вказує напрям до мешкання Евстахії Бохняк. З вікон того мешкання (при вул. Шептицьких ч. 3, ІІ. пов.) ми нераз оглядали відновлений хрест на Успенській церкві, як він у світлі сонця наче горить. З подвіря Ставропигії крізь льорнетку добре видно, що на кулі під хрестом, на невідчищених місцях грубезний бруд (наскільки наші відомости сягають, той хрест був позолочений у 1795. р.).
На наші запити Евстахія Бохняк сказала, що позолотила хрест на Успенській церкві в суботу 27. VIII. ц. р., себто в навечеря празника Успенської церкви; а тільки один бік позолотила тому, щоб це звертало більшу увагу. Завважуємо, що Евстахія Бохняк від ряду літ завсіди лежить і не виходить з хати. Ми підписані, вповні переконані, що чудесна віднова позолочення хреста на Успенській церкві у Львові дійсно є ділом Евстахії Бохняк, бо з тим стоять у згоді й інші її чудесні, анальоґічні діла, як чудесне відновлювання і малювання святих образів (духом, без рук, навіддаль), що ми ствердили понад усякий сумнів.
Тому, що чудесна віднова позолочення хреста на Успенській церкві у Львові є явним ділом, ми почувалися в совісти зобовязані подати до прилюдного відома, що ми знаємо про те явище.
У Львові. 2. листопада 1938.
О. Д-р Г. Костельник; Д-р К. Чехович; Сергій Хруцький; Михайло Шалабавка 