◦ ◦ ◦ ◦ ◦

Японія виповіла війну СДА
Львів, 9 грудня. Як уже повідомили "Львівські Вісті" у надзвичайному виданні, вчора на Тихому океані прийшло до першого зудару між японськими і північно-американськими збройними силами. Таким чином від сьогодні, від 6-ої години ранку між цими обома державами існує воєнний стан. Головним виновником війни, яка вже поширилася на обі півкулі є — крім Черчіля — Рузвельт.
Японський комунікат
Токіо, 8 грудня. Японське радіо надало урядовий комунікат: Від сьогодні 6-ої рано Японія опинилася у воєнному стані з СДА та з Англією на Тихому океані.
Маніфест імператора Японії
Токіо, 9 грудня. Сьогодні перед полуднем, в 11-тій годині японського часу імператор Японії маніфестом до японського народу проголосив офіційне об’явлення Японією війни Англії і Сполученим Державам Америки. Перед тим в Імператорському Палаці відбулося спеціяльне засідання таємної державної Ради. Воєнний стан між Японією з одного боку і Англією та Сполученими Державами Америки з другого боку почався в понеділок уранці, о шостій годині ранку японського часу, тобто на німецький час вчора о 22-ій годині ночі.
Того в імператора — справа воєнних дій
Токіо, 9 грудня. Перед засіданням японського кабінету, імператор прийняв міністра закордонних справ Японії, Того, який склав йому звідомлення.
Бомбардування Сінгапуру
Токіо, 9 грудня. Японська імператорська головна кватира військово-морського флоту сьогодні перед полуднем опублікувала таке звідомлення про військові операції:
Північно-американські морські і повітряні бази на Гавайських островах були атаковані з великим успіхом. У Шангаю японський флот затопив англійську канонірку і захопив на ріці Янгцее одну канонірку флоту СДА. Повітряні атаки проведено з великим успіхом також на британську військово-морську базу Сінгапур. Дальші повітряні атаки були скеровані проти порту Давоа, на острові Мінданоа, який належить до Філіппін, а також проти острова Гуам на схід від Філіппінських островів, і проти острова Вейк у північній частині Тихого океану. Оба останні острови — це воєнні бази Сполучених Держав Америки.
Японські сухопутні і морські сили у тісному співдіянні сьогодні вранці провели несподівану висадку на одному відтинку британського Малайського півострова. Ці військові операції проходять успішно. Як далі повідомляє японська головна кватира почався також наступ на британську колонію Гонг-Конг. Крім цього зайняли японці міжнародну дільницю в Шангаю.
Нарада японського кабінету
Токіо, 9 грудня. Сьогодні вранці відбулося під проводом японського прем'єр-міністра Тойо спеціяльне засідання японського кабінету, під час якого японський морський міністр Шімада подав звідомлення про дотеперішній хід воєнних дій проти англійських та північно-американських збройних сил. Після того уряд прийняв рішення про заходи, яких треба вжити надалі. Потім прем'єр-міністр Тойо поїхав скласти звідомлення імператорові.
На кордоні інцидент з большевиками
Берлін, 9 грудня. Японська газета "Токіо Ніші-Ніші" повідомляє про новий інцидент на манджурсько-совєтському кордоні. Совєтська банда увірвалася досить далеко на манджурську територію. Японська прикордонна поліція прогнала большевиків назад за кордон.
Покидають Китай
Берлін, 9 грудня. Відповідно до упімнень властей СДА, скерованих до північно-американських громадян, щоб вони покинули Китай — також голландське посольство в Пекінгу і голландський консулят в Гонг-Конгу порадили всім голландським підданим вернутися в Бетану. В північному Китаю проживає зараз 200 голландських підданих. В цьому числі є 180 місіонарів.
Становище в Сінгапурі
Берлін, 9 грудня. У британській далекосхідній базі, Сінгапурі, вже від декількох днів відчувалася велика нервозність. Назовні вона позначилася дальшим загостренням постанов про прилюдну безпеку. Так, наприклад, заборонено виїздити з Маляйських держав усім, за винятком громадян Англії. Англійці завернули один пароплав, що виїхав був із Бангкоку, маючи на чердаку декількох японців, назад до Сінгапуру, де цих японців разом з їхніми речами знято з корабля. 