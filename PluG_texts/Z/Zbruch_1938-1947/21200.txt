Щезла ще одна держава.

Є тепер у світі одна бранжа, яка викликує співчуття: видавництва мап і ґльобів. Розпука хапається людців, які — бажаючи доказати солідність у швидкій обслузі своїх клієнтів (шкіл і школярів, політиків, журналістів, експортерів та імпортерів, туристів та взагалі подорожників, врешті сірих інтеліґентів, які люблять мати в хаті бодай один добрий атляс) — видають мапу Европи, яка тільки вчора зазнала таких то змін, та на другий день довідуються, що їхнє видання вже "перестаріле"! Пригадуємо собі, як то після "аншлюсу" в усьому світі мерщій перероблювали політичні мапи і ґльоби, щоб не баламутити школярів виглядом суверенної австрійської республіки у самому серці Европи. Потім та сама процедура повторилась після прилуки Судетів і частини Шлеська та Морав до Німеччини. Тоді видавці — як нам відомо — стримались ще з видачею нових політичних мап Европи до часу вирішення чесько-словацько-мадярського спору за кордони. Але після віденського арбітражу нові державні кордони були "остаточно" устійнені. За кілька місяців прийшла анексія Чехії та Морав і повстання "самостійної" Словаччини, яка зрештою невдовзі знову скорчилась, у користь Мадярщини, побільшеної вже на Карпатську Україну. Черга прийшла була на Мемель і нові кордони Литви. Поголоски про те, що треба буде перемальовувати на мапі краски, якими означене вільне місто Данціґ — не здійснились. Зате щезла з мапи інша держава — королівство Альбанія.
На іншому місці подаємо інформаційний огляд про альбанський край і нарід та його минуле. Не була це "велика" держава ані ґеоґрафічним тереном, ані міжнароднім значінням, ані справжнім суверенітетом влади. По правді — це була й раніш італійська кольонія, особливо за часів італійського фашизму. І якщо можна дивуватись останньому переворотові в Альбанії, то хіба тій подробиці, що ввесь той переворот перейшов проти волі того самого титулярного королика, який чейже був безвольним знаряддям у руках італійського уряду. Очевидно, щойно за якийсь час прочитаємо, як Італія заходилась, щоб поширити свої права в Альбанії і чия рука (читай: чиї інтриги та недотримані обіцянки прийти з поміччю на випадок італійського наступу) спричинила і втечу Ахмеда Зоґу і зайвий пролив крови.
Нема мабуть ніякого сумніву, що безпосередньою причиною виступу Італії проти суверенности Альбанії була постанова мерщій забезпечити собі необмежені впливи на Адрійському Морі та поширити свої впливи на Середземному Морі. Ця постанова була наслідком збільшеної небезпеки війни. Італія просто асекурувала себе на всякий випадок. Очевидно, грали тут ролю і престіжеві мотиви — відповісти відразу протинаступом на анґлійську акцію, що монтує бльок "загрожених держав". Тому, що справа Середземного Моря належить до найболючіших і найделікатніших справ Великої Британії (забезпека вільної дороги на Ґібральтар—Суез—Аден до Індій) — Рим (у тісному порозумінні з Берліном) вибрав для удару саме ту точку, яка мусіла заболіти Льондон. Альбанські порти ніби були й досі фактично портами італійськими, альбанські дороги — італійськими, альбанська столиця — побудована інжинірами італійськими. Але як довго Альбанія мала формальну суверенність — так довго не було безпосередньої небезпеки для тієї її сусідки — Греції, — якої води належать уже до безпосередньої сфери анґлійських впливів. Тепер ця небезпека настала. Через те й неприємність для Анґлії. Через те й ціла та остання історія з Альбанією — це виключно "реванж" держав "осі" за останню дипльоматичну діяльність Анґлії. Не диво, що вперше від непамятних часів — в останню Вел. Пятницю офіціяльний Льондон не мав свята, а в перший день Великодня радив анґлійський уряд.
Ліквідація Альбанії, як суверенної держави, має ще одну цікаву сторінку: адже Альбанія — це член Ліґи Націй, в якого обороні всі члени Ліґи обовязані "автоматично" розпочати війну з напасником! Тимчасом ніхто взагалі не виявляє охоти воювати, а коли б у дальшому розвитку подій навіть і прийшло до війни, то вона велась би не в обороні альбанської самостійности, тільки як вияв суперництва великодержавницьких інтересів на Середземному Морю, зокрема — в обороні морських баз Великої Британії у східній частині того моря. Таким робом — ліквідація королівства Альбанії це чергова компромітація Ліґи Націй, може навіть — останній цвях до її домовини. Факт, що в наслідку італійського вмаршу до Тірани загомоніли телєфони безпосередньо поміж полицями всіх зацікавлених держав, і ніхто не думає скликувати надзвичайного засідання Ради Ліґи — означає остаточну ліквідацію тієї установи. Покликав її до життя версайський мировий договір і кінчається вона з хвилиною, коли до історії минулого перейшов уже сам той договір з більшістю його найповажніших постанов.
ік. 