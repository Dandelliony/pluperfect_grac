Свято української культури

Львів, 8. грудня 1942.
Всенародньою традицією встановленим звичаєм Галицька Земля вже від кількох десяток років святкує у місяці грудні день української культури.
Таким чином місяць грудень став в історії нашого національно-культурного розвитку, в історії розвитку наших матеріяльних і духових багатств місяцем творчих підсумків усього того, що ми досі осягнули на всіх ділянках нашого життя. Бо саме у грудні пропамятного року 1868, наш народ у Галичині по довгих роках панщини, неволі, кромішньої тьми, незнання, без просвітности і культурного занепаду — діждався заснування першого у нас Т-ва "Просвіта", яке стало справжньою духовою матірю народу, що працею найкращих вибраних одиниць і співпрацею цілого народу вивела нас на шлях поступу, знання і культури. Бо щойно із заснуванням оцього першого у нас освітнього товариства років тому 74 ми відродилися, освідомили собі, хто ми, яке наше минуле і до якого майбутнього нам змагати. Таким чином "Просвіта", що стала праматірю наших культурних, суспільних і національних починів та водночас праматірю сьогоднішніх Українських Освітніх Товариств, заснована в грудні 1868 року, рік-річно святкує своє свято, що є водночас і всенароднім святом.
Та щоб зясувати собі, в чому суть цього свята, слід приглянутися ближче нашому історичному шляхові, яким український нарід прямував до обітованої землі та якого доконав діла невтомним трудом своїх поколінь.
Обдарений великими уздібненнями, народ наш, у ході століть витворив великі багатства духові й матеріяльні. Подорожники років тому кількасот чудувалися величі Києва, де було 8 торговиць і 400 церков, а мистецтво княжої доби вражало їх блеском і пишнотою. Будувались тоді величаві будівлі, розмальовувались невисказаної величі ікони, а повсякчасним зразком тієї високої майстерности є київський Софійський Собор.
А поруч майстрів долота, пензля чи рильця, поруч будівничих, золотом позолочуваних церков, були й неперевершені майстри пера — надхнені співці, в роді творця епосу про похід Ігоря. А впарі з цим будувались величні городи, виростали міцні валами й укріпленнями твердині, що ними густо була засіяна й наша Галицька Земля — дідизна князів Романа, Осмомисла та короля Данила. Пліснеськ, Звенигород, Бужеськ, Теребовля і Галич — ось тільки мертві вже назви городів, де виростав стан дружинників — міщан і купців, що торгували з державами близького сходу і культурного заходу, соняшного півдня і холодної півночі.
Одночасно з цим творилась і розвивалась культура широких народніх мас. Завсіди чистий та охайний, завсіди закоханий у красі — народ наш творив чудові пісні, в яких величав сили природи і всі почування душі, всі переживання свого життя; колядки і щедрівки, веснянки і пісні купальні, пісні обжинкові і весільні, сирітські, бурлацькі — а в них ціле багатство краси, ніжности і сили, пестощів і кохання, усе, чим лиш людина може жити. Розумний і уважний, а з цим зарадливий і дотепний, складав народ казки і приказки, в яких передав усю свою мудрість, увесь свій досвід і знання. Закоханий у красі і в природі, в якій бачив доцільність і гармонію, творив він чудові вишивки і гапти, ткав пишнобарвні килими, різьбив у дереві і в металю, писав розкішні райдугою барв і ліній писанки, що вславили його імя по всьому світі.
Жив, ріс і творив, будуючи свою культуру розумом, серцем і душею.
І хоч над ним прокочувалися світові бурі й завірюхи, хоч дні слави й величі чергувались у нього з хвилинами горя й одчаю, — він ріс і розвивався та до загальної скарбниці всеукраїнської культури вносив щораз кращі зразки творчости свого невмірущого духа. І навіть у хвилинах найбільшого одчаю він зумів розбудовуватись і не впадати на силі. Втративши свою державність, а впарі з цим і щонайкращі передові верстви, бояр і шляхту, народня маса в Галичині була довго єдиним заборолом українства на цих землях. Ані панщина, ані безпросвітність, ані брак проводу не змогли зламати народу. По цілих століттях занепаду і знесилля піднявся він наче скований титан і, скинувши з себе кайдани духа, взявся за діло свого відродження.
На руїнах завмерлого, здавалось би життя виростає могутня твердиня духа "Просвіта", щоб, ставши на сторожі минулого, творити нову відроджену культуру. Вистане поглянути в 70 минулих років, щоб побачити наш невпинний ріст. Школи, дитячі садки і захоронки, освітні, культурні і тіловиховні товариства, ціла мережа української кооперації і торгівлі, цілі кадри української інтеліґенції села і міста, цілі міліони українських книжок, часописів та журналів — ось реальні здобутки нашої праці, ось висліди розбудови нашої культури за такий невеличкий шмат часу.
І коли ми сьогодні, в дні української культури, поглянемо на наші осяги і здобутки, то не можемо без гордости ствердити, що маємо велику, й багату культуру, створену важкою і муравлиною працею сотень поколінь, культуру, що є, була і буде виявом душі українського народу.
Тож хай оцей день — день української культури — буде для нас великим святом, святом великої пошани минулого і святом розбудови майбутнього.
М. О. С. 