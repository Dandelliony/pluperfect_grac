Комарники, Залізці, Чолгині...

Премієр ґенерал Складковський відповідає на українські інтерпеляції.
Перед пленарним засіданням сойму у вівторок 9. ц. м., на якому українські посли голосували, як відомо, за повновластями для уряду та на якому вплинули дві нові українські інтерпеляції, що їх зміст подамо згодом, премієр ґенерал Складковський надіслав канцелярії УПР три нові відповіді на українські посольські інтерпеляції, внесені 29. квітня ц. р. На інтерпеляцію поc. Ілярія Тарнавського в справі нападу на дім греко-католицького пароха о. Ореста Тустановича в Комарниках, повіт Турка, 16. лютого 1939. р. премієр відповів такими словами:
"В справі події, описаної в інтерпеляції, ведуть подрібне слідство, якого хід мені точно відомий. Одначе дотеперішні висліди доходжень вказують на те, що в цій події не брали участи військові особи. Зокрема пошкодовані і свідки події не устійнили, що напасники були вояками, а поданий ними опис одежі напасників не відповідав військовим одностроям. Особи, що їх вина буде устійнена, понесуть кару, згідно з обовязуючими законами".
На інтерпеляцію поc. Дмитра Великановича в справі подій у Залізцях, повіт Зборів та відкритого листа 63-ох побитих громадян до п. премієра міністр відповів також коротко, як і на попередню інтерпеляцію, а саме:
"Події, описані інтерпелянтом, були предметом інтерпеляції, яку він склав 3-го грудня 1938 р. і на яку я відповів письмом з 18. січня ц. р. ч. ПБ. 33/34/5/38, спершись на тодішніх вислідах доходжень. Слідство продовжують далі і після його закінчення особи, що їх вину устійнять, будуть потягнені до відповідальности згідно з обозязуючими законами. При переводженні доходжень переслухують усі особи, яких зізнання можуть мати доказове значіння. В справі, яка є предметом інтерпеляції, вплинула лише скарга одної особи. Зпоміж вичислених в інтерпеляції 63 свідків переслухано дотепер 44 особи, які зрештою не зголосили ніяких претенсій до війська. Решта свідків, хоч їх візвали, не зявилася на переслухання. Правні і фізичні особи, закінчує свою відповідь міністр, мають завжди на основі відповідних законів право доходити шкід і страт, одначе використання цього права залежить тільки від їхньої волі".
Врешті на третю інтерпеляцію пос. м-ра Степана Навроцького, яку ми своєчасно друкували і яка інтерпелювала міністра внутрішніх справ у справі тяжкого побиття 17-х селян з Чолгинь, яворівського повіту, відділом державної поліції, премієр Складковський відповідає такими словами:
"Події, що є предметом інтерпеляції, представив інтерпелянт недокладно. Дотеперішні висліди доходжень виказали, що 28. лютого 1939 р. коло 13. год в селі Чолгині, пов Яворів, поліційна патруля з 5-х людей задержала 4 особи, підозрілі в намаганні забити гаєвого Осипа Монастерського і вибити шиби в домі Василя Маюка. На поліціянтів підчас виконування їх службових обовязків напала юрба, що складалася з селян Чолгинь, озброєних колами, камінням і т. п. У звязку з подією прибула тогож дня коло год. 18. до Чолгинь резервом компанія державної поліції з Ярослава. На одну зі стеж, вислану компанією, напала ґрупа селян Чолгинь. Тоді згідно з обовязуючими приписами поліція розігнала зібрану юрбу, вживаючи ґумових палок. Гануська Павелко, переслухана підчас доходження, заперечила, що їй впхали гумову палку в уста та побили до втрати притомности. Д-р Степан Матвісів, лікар, що на домагання пос. Степана Навроцького перевів лікарські оглядини осіб, у відношенні до яких поліціянти вжили фізичної сили, устійнив, що не ствердив ані одного випадку тяжкого побиття. В такому стані справи уважаю, кінчить міністр, що бракує підстав потягати когонебудь до відповідальности і видавати якінебудь точні розпорядки". 