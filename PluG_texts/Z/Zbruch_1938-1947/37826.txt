Російські інтереси на Балкані. — Совітсько-японське порозуміння. — Москва під вражінням війни на Заході

Російські інтереси на Балкані
У тому самому недільному числі "Франкфуртер Цайтунґ" знаходимо цікавий допис власного кореспондента з Москви, в якому він переповідав всякі поголоски про здогадні воєнні наміри Московщини, та кінчає свої міркування таким висновком: "Не зважаючи на всякі неспокійні поголоски про південний схід, не можна сьогодні ствердити ніяких познак, що з совітського боку приготовлюють якунебудь акцію. В останній промові Молотова, яку треба вважати найбільш авторитетним виразником совітських поглядів, було рішуче запевнення, що совітський уряд не бачить ніяких причин для погіршення взаємин зі своїми південними сусідами. Зокрема взаємини з Туреччиною устійнює двосторонній пакт неаґресії, а Сов. Союз безупинно змагає до того, щоб виконати зобовязання, які з того пакту випливають для обох сторін. За словами Молотова, не було тоді, шість тижнів тому, ніяких причин, щоб погіршилися совітсько-румунські взаємини. З чого вони могли б у міжчасі виринути?"
З цілого тенору тієї кореспонденції, писаної на початку червня, виходить, що її автор рішуче опрокидує всякі воєнні поголоски довкола СССР та запевняє, що Сов. Росія про ніяку війну з ніким не думає. Совітсько-японське порозуміння.
Отаку вістку приніс "Tacc", тобто совітська агенція. Річ у тому, що недавно покінчилися розмови Молотова з японським послом Тоґо, яка торкалася спірного питання на прикордонному терені зовнішної Монголії і Манджуко. Відомо, що минулими роками там велися часті бої, а тепер осягнено порозуміння. Комунікат повідомляє, що усунено перепону, що лежала на шляху до порозуміння між Манджуко і Монголією, а властиво між Совітами і Японією. Москва під вражінням війни на Заході
Воєнні події, що продовжуються на Заході викликують у Москві з кожним днем величезне вражіння. Вся московська преса присвячує тим подіям багато місця. Зокрема приступлення Італії до війни та факт, що самий Мусоліні командує воєнними операціями на фронті, примусили Москву уважно слідкувати за ходом війни на Середземному Морі.
Військовий співробітник "Правди" ґен. Іванов признає, що перший етап битви, яка почалася 5. червня над Соммою, уже закінчений перемогою Німеччини. Французи відступають на цілому фронті. Приступлення Італії до війни позбавило Францію спромоги перевести хоч би частину своєї армії з Африки. Вкінці ґен. Іванов признає, що Франції грозить велика небезпека. 