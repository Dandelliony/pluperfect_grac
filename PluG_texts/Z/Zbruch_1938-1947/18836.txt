Після соймових виборів у Карпатській Україні.

Наша дорога правильна. Премієр о. Д-р а. Волошин про вибори.
В карпатоукраїнсъкій пресі появилася стаття премієра о. д-ра А. Волошина, в якій голова уряду Карпатської України дає оцінку сеймових виборів. Дуже сердечний зворот до народу на початку статті вказує, що премієр доцінює той подвиг, що на нього здобувся карпатоукраїнський нарід в часі виборів до першого сойму Карпатської України.
"Твоя поведінка — звертається премієр Волошин до народу — доказує твою політичну зрілість. Ти виказав не тільки національну солідарність, але також велику взаємну любов, любов брата до брата. Наша країна хоч мала, але на свому місці постояла і сьогодні вона має забезпечене міждержавне становище. Можу обіцяти, що ми присвятимо всі наші сили, щоб нашу державу розбудувати".
Після того премієр Волошин з приємністю — як сам каже — згадує про те, що німці, чехи і румуни, які живуть у Карпатській Україні, солідарно голосували на листу Українського Національного Обєднання. Премієр підкреслив також, що й мадярська національна меншина у великій більшости пішла у виборах з українцями.
"Особливо тішить мене те — каже наприкінці премієр Волошин — що я знайшов підтвердження, що наша дорога правильна і можу запевнити, що тією дорогою підемо непохитно у дальшій нашій праці".
Карпатська Україна високо піднесла прапор.
Свою думку про вибори до першого карпатоукраїнського сойму у карпатоукраїнській пресі висловив і міністр Ревай, який з особливим натиском підкреслює великий виборчий успіх та беззастережну перемогу Українського Національного Обєднання.
"Карпатська Україна — пише міністр Ревай — високо піднесла прапор і піднесе його ще вище при солідарній співпраці цілого народу".
Карпатоукраїнський нарід — каже міністр — поставився дуже поважно до свого виборчого завдання, наслідком чого вибори відбулися достойно і спокійно. 