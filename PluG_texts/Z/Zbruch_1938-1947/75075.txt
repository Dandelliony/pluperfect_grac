Свідок княжого Львова

Церковця св. Миколи при Жовківській вулиці
Саме в цьому році минає 690 літ від першої вістки про княжий город Льва.
Мимоволі думка лине в ці давні часи, часи слави могутнього Данила й його сина Льва, і мимоволі насувається питання про вигляд давнього княжого Львова і про памятки по ньому.
Треба сказати, що доля княжого Львова не надто була ласкава. Грабежі й руйнування наїздниками та пожежі — це й головні причини дуже малої кількости памяток з княжих часів у Львові.
Все ж таки вони частинно заховалися і саме до цих дорогих нам і цінних памяток належить і церковця св. Миколая. Находиться вона при вул. Жовківській, у місці, де розходиться вона з вулицею Замарстинівською. Зараз же за церквою починається гора, що на ній стояв колись княжий терем. Гора ця, це т. зв. сьогодні "Високий Замок".
Згідно з традицією, церква св. Миколая найстарша у Львові, бо існувала вже 1292 року і була надвірною церквою князя Льва.
Сьогоднішній вигляд далекий від первісного через усякі перебудови, але цілість її архітектури вказує на її глибоку старину.
Кромі церкви св. Миколая находяться при вул. Жовківській ще дві церкви з княжої доби, а саме церковця св. Пятниць та церква і манастир св. Онуфрія.
Кромі них, була ще за княжих часів церква св. Теодора на теперішній площі тої ж назви, далі ж церква Воскресення недалеко св. Пятниць і інші.
На місці, де сьогодні Собор св. Юра, була церква св. Юра, але вона була тоді далеко за містом і творила окрему оборонну твердиню.
Всі названі церкви (кромі св. Юра) лежали в осередку тодішнього княжого Львова, себто скупчувалися вони в поближжі княжих теремів, у стін гори. Княжі тереми: замок стояв у тому місці, де сьогодні дім огородника і штучна печера. Колись це місце було верхом одного з горбів, що аж до XIX століття здіймалися над Львовом. Оба верхи розділяв глибокий яр, що його засипано в половині XIX ст.
Другий верх залишився вищий і до сьогодні височиться над цілим Львовом і відомий під назвою "Високого Замку".
Сьогоднішній Львів пишається перш усього величавим Собором, св. Юра і чудовою вежою Корняктів при Волоській церкві, але найдавнішими свідками княжої слави є невеликі, але тим не менш дорогі нашому серцю церковці при вул. Жовківській, що в них і досі проноситься подих старини, що й досі шепочуть нам чарівну казку-легенду про великого Данила, основника Львова і про його сина Льва.
Закладений і збудований ними город є сьогодні серцем всієї Галицької волости і сьогодні в ньому, як і в минулих віках, пливе живим руслом наше життя, скупчується український світ, українська культура, наука і український непереможний дух. 