По Львову і області.

«Три сестри» в театрі ім. Заньковецької. Вчора у Львівському державному українському драматичному театрі ім. Марії Заньковецької відбулась прем'єра «Три сестри» А. Чехова у постановці художнього керівника театру Народного артиста Союзу РСР В.В. Романицького. Переклад тексту О. Писаревського. Декорації і художнє оформлення — Ю. Стефанчука. Музика до п'єси написана композитором О. Радченком.   Літературний вечір. 14 березня відбувся черговий літературний вечір у львівській організації Спілки радянських письменників України, який був присвячений виступові поета Антона Шмигельського. Тов. Шмигельський прочитав свої вірші. В обговоренні взяли участь т.т. Масляк, Пархоменко, Козланюк, Яременко, Бєляєв та ін., які відзначивши певні досягнення поета, вказали й на окремі недоліки.   20 тисяч глядачів. З великим успіхом на кіноекранах Львова демонструється новий художній фільм «Великий перелом». За час демонстрації цього фільму в кінотеатрах «Україна» і "Москва» його проглянуло понад 20 тисяч львов'ян.   Майстер СРСР по шахах Сокольський у Львові. Вже коло місяця у Львові перебуває майстер СРСР по шахах Сокольський. За цей час він прочитав три теоретичні лекції для шахістів міста. Крім цього, провів кілька сеансів одноразової шахової гри на кількох дошках. У Львівській консерваторії ім. Лисенка майстер зустрівся з 16 шахістами спортивного товариства «Більшовик». П'ять партій Сокольський звів нанічию, а решту виграв. В політехнічному інституті він грав на 14 дошках. Гра закінчилась з рахунком 11,5 на 2,5 на користь майстра. Дві партії ним були програні доценту Пухову. Крім цього, тов. Сокольський провів у Львові консультативні зустрічі проти сильніших шахістів Дінця, Ройзензона і Гурвича. Всі три партії закінчились внічию.   10 нових обласних рекордів. Закінчились обласні змагання по підняттю ваги. В наслідок цих змагань було встановлено 10 нових рекордів. Переможцями вийшли рекордсмени Шпаньє, Зубков, Калінін, Шнеєрсон, Островський та Шолух. Команді важковаговиків спортивного товариства «Динамо», переможцю цих змагань, вручено перехідний приз обласного комітету в справах фізкультури і спорту.   Нові комерційні магазини. Вчора у Львові відкрилися два нових комерційних магазини «Гастроном» №№3 і 4 по вулиці Академічній та пл. Смольки. До магазинів у великому асортименті завезені продовольчі товари, кондиторські та винні вироби. Сьогодні ще один комерційний магазин «Гастроном» №2 відкривається по вул. Академічній.   Нові шляхові знаки та світлофори. В першому кварталі Львівська міська автоінспекція витратить 20 тис. карб. для установки по вулицях міста нових електрифікованих шляхових знаків. З Москви буде завезено на 30 тисяч карбованців нових світлофорів, які до 1 травня будуть установлені на вулицях найбільшого авторуху, зокрема, по вул. 1-го травня, Стрийській, Ватутіна, коло головного вокзалу та на площах Львова.   Нагляд за рухом автотранспорту. Львівська міська автоінспекція укомплектувала нову мотокоманду. Основним завданням цієї команди є нагляд за правильним рухом автотранспорту по вулицях Львова.   Вільна Україна   