Чи справді безробіття?

Львів, 26 жовтня.
В нашому суспільному житті починають проявлятися факти, на які не слід махнути байдуже рукою, бо вони можуть сильно заважити і на самій видатності суспільної праці та на психіці частини нашої інтелігенції.
Де лежить причина цих фактів? Велика частина наших інтелігентів залишила попередньо виконувану працю в провінціональних містах і містечках та приїхала чи то в столицю Галичини, чи то в інші більші осередки, в надії на добру посаду. Інші, користаючи із зміни політичних умовин, зараз же перейшли з свого попереднього звання, до виконування якого мають відповідні кваліфікації та може й довголітню практику, на нову ділянку праці тільки з чисто матеріяльних мотивів. Це й мусіло викликати з одного боку переповнення працівниками одних ділянок праці та недостачу сил в других ділянках. На приклад: багато вже рутинованнх учителів кинуло свою вчительську працю та перейшло на посади управдомів, в економічних, торговельних і кооперативних установах і т. п. — цим створили недостачу 300 вчительських сил, які в цій же хвилині є конечні до праці в школах львівського повіту. Цю прогалину треба негайно виповнити або некваліфікованими силами або чужими, що не може бути корисне для наших національних інтересів. Проте ті люди, що мають повні кваліфікації до виконування праці в адміністративній, економічній чи іншій ділянці — не можуть сьогодні найти відповідної для себе праці, тим більше, коли вони ніяк не погоджуються виїхати з столиці чи з більших міських осередків у менші. Таке ціпке прив'язання тільки до більших осередків витворює ще одну шкідливу диспропорцію: в одних осередках твориться вже безробіття серед людей, що можуть вповні виповнити недостачу інтелігентних робітників у менших осередках, яку так дуже відчуваємо сьогодні. Це прив'язання до більших міст ще й тим небезпечне для поодиноких людей, що сама спроможність економічного прожитку є менша, як на провінції, де зогляду на менше число мешканців, є легче заосмотрювання населення харчовими продуктами.
Друга причина цієї негативної появи лежить у недостачі ініціятиви в тих наших інтелігентів, що, ідучи по лінії найменшого опору, вганяються тільки за державними, чи комунальними посадами, легко погоджуючися з працею хоч би звичайного писарчука чи підрядного урядничини, замість того, щоб розвинути свою творчу ініціятиву в ріжних торговельних, промислових чи інших підприємствах, які сьогодні мають всю можливість широкого розвитку, що дасть і добре матеріяльне забезпечення та збільшить наші становища в містах і містечках.
Чи справді можемо говорити про безробіття сьогодні, коли після 22-місячної большевицької неволі треба стільки людей до праці в усіх ділянках нашого суспільного життя, які ввесь час лежали облогом і густо зросли бур'яном, що його мусимо негайно виривати, щоб на прочищеному будувати нове життя в нових умовах, зовсім відмінних від тих, в яких ми жили від першої світової війни.
Ця гігантна праця, від якої залежить наше майбутнє, вимагає активних, енергійних і творчих людей, а не шукачів посад. Цю працю мусимо виконувати не тільки в одній столиці чи в більших міських середовищах, але в усіх містах, містечках, селах і у найдальшій закутині нашого краю. До цієї праці мусять стати всі наші інтелігенти, які мають взяти в свої руки провід цієї праці та організувати її в густій мережі виховних, економічних, торговельних, промислових та інших суспільних установ і приватних підприємств. Чи ж можна подумати хоч би й на хвилину, що така праця над відбудовою і перебудовою національно-суспільного життя — має вже сьогодні так багато робітників, що більше їх не потребує? Чи ж в обличчі тисячів жертв, які зазнав наш народ, можна ще сьогодні говорити про надмір нашої інтелігенції та її безробіття?
Сьогодні мусимо говорити тільки про перевиховання психічної структури нашої інтелігенції та її наставлення до праці. 