Як дійшло до створення Українського Центрального Комітету

Німецько-совітський договір з 28. вересня 1939 р. і встановлена ним німецько-совітська границя інтересів залишили західно-українські етнографічні терени в межах Велико-Німеччини. Землі ці, а саме Лемківщина, Посяння, Холмщина і Підляшшя, що до війни були предметом найбільшого національного гніту у б. Польщі, були сильно відсталі під оглядом національної свідомости та зрілости. Тому перед українським громадянством виринуло велике і важке завдання, а саме, щоб у новоствореній ситуації надробити прискореною ходою втрати минулих літ.
Першою формою українського організованого життя на терені Генерального Губернаторства були українські Комітети, що виступали під різними назвами, як Допомогові Комітети, Народні Ради, Національні Ради і т. п. Творились вони головно по більших осередках і мали за завдання організувати українське громадянство та репрезентувати його перед німецькою владою, як теж вести допомогову акцію втікачам. Кожний з тих Комітетів діяв окремо, бо не було обєднуючого осередку, тому створення такого осередку було пекучою потребою.
В тій цілі відбувалася вже в половині жовтня 1939 р. у Кракові перша конференція представників поодиноких Комітетів, а дня 17. листопада ц. р. явилася у Генерального Губернатора мін. д-ра Франка численна українська делеґація під проводом проф. д-ра В. Кубійовича і полк. Р. Сушка та у приявности полк. А. Бізанца і д-ра Г. Курца, яка вручила йому меморіял у справі свобідного розвитку українсько життя в Г. Г., і видвигнула низку конкретних побажань. У відповідь на те Генеральний Губернатор заявив, що українське населення в Г. Г. матиме забезпечений повний розвиток національного життя та водночас візвав делеґацію, як репрезентанта українського населення, бути йому помічною у відбудові суспільного життя (на українських етнографічних землях).
Між іншими справами делеґація порушила була теж справу загальної організації українців у Г. Г., на що д-р Франк дав свою засадничу згоду. Вслід за тим приступлено негайно до зладження статуту для такої організації. В січні 1940 віддано проєкт статуту до затвердження владі. В міжчасі, тобто в грудні 1939, на сходинах чілових представників українського громадянства у Кракові вибрано проф. д-ра В. Кубійовича на Провідника наміченої загально-української організації. Справа затвердження статуту затягалась, але життя не ждало і брак центрального осередку давався чимраз більше відчувати. З уваги на те німецька влада письмами з 2. і 5. лютого 1940 р. погодилася на створення т. зв: Станиці довіря та іменувала д-ра В. Кубійовича Мужем Довіря для українських справ у Генер. Губернаторстві.
З хвилиною створення української станиці, яка була вже напів формально-правним осередком, українське життя в терені почало поволі оформлюватись і координуватись. Все ж таки ця форма організації не була вистарчальна, бо всі повітові осередки чи інші суспільні організації існували тільки напів офіціяльно, не мали правного оформлення. З цією метою в днях 13—15. квітня 1940 р. відбувся в Кракові зїзд представників усіх українських Комітетів, на якому стверджено через акламацію, що головою Центрального Осередку в Кракові і його Провідником є д-р Володимир Кубійович. По зїзді роблено дальше заходи, щоб створити формально правний осередок українського організованого життя в Г. Г. Дня 4. травня 1940 р. німецька влада (Відділ Спр. Насел. і Сусп. Оп.) видала основні тези, що оформлювали організацію українського життя в терені у формі Українських Допомогових Комітетів. Але і це була тільки половинна розвязка справи, бо створено низові клітини а не створено для них організаційного осередку. Щойно на початку червня 1940 р. видала німецька влада статут для центрального осередку, що дістав офіційну назву "Український Центральний Комітет". Хоча цей статут не оформлював наше суспільне життя так вичерпно, як це передбачалось у проєктованому в січні статуті, все ж таки у практичному приміненні він давав широкі можливости праці. Щойно з остаточним оформленням УЦК почалась систематична праця нашого громадянського життя у різних його ділянках, а саме: культурно-освітній, господарській, суспільної опіки, виховання молоді і т. п. Низовими клітинами УЦК. стали Українські Допомогові Комітети, які знову мали право творити собі до помочі Делеґатури.
Українське населення Г. Г. зуміло якслід примінитися до нових організаційних форм і доложило всіх зусиль, щоб висліди спільної праці були якнайкращі. Про успіх цієї праці говорять найкраще сотні українських шкіл, Українських Освітніх Товариств, кооператив, приватних підприємств і т. п.
З прилученням Галичини до Генерального Губернаторства виринуло знову питання організаційної форми українського життя, як теж питання осідку його централі. Ці справи були предметом цілої низки конференцій між представниками УЦК і УКК та владою. У Львові був зорганізований на зразках УДК Український Краєвий Комітет під проводом д-ра К. Паньківського, який на підставі тимчасового дозволу німецької обласної влади діяв разом зі своїми низовими клітинами в Галичині. На основі порозуміння між УЦК і УКК Український Центральний Комітет полагоджував перед центральною владою у Кракові справи всього українського населення у Г. Г. Такий стан тривав аж до дня 1. березня ц. р., бо з цим днем наступило остаточне формально-правне оформлення одного провідного організаційно-диспозиційного осередку для всього організованого українського життя в Генер. Губернії. Тим самим УЦК поширив свої аґенди на терен Галичини та став представництвом всіх українців У Г. Г.
Природним осередком українського життя у Г. Г. є Львів, і тут повинен би бути осідок проводу українського зорганізованого життя. Знов-же ж влада стала на становищі, що осідок УЦК мусить бути в осідку центрального уряду Г. Г., себто у Кракові. Очевидно, за осідком у Кракові промовляє багато арґументів практичної натури, бо ж тут вирішуються всі важніші справи. Тому УЦК мусить погодити оба ті моменти і мати свій осідок і в Кракові і у Львові, де створено Відділ УЦК.
З поширенням діяльності УЦК. на Галичину переходять на нього та його клітини всі ці аґенди і завдання, що їх до війни сповняли різні українські суспільні організації. Нема сумніву, що ціле українське громадянство зрозуміє якслід вагу та значіння УЦК в теперішній дійсності та дасть йому всесторонню піддержку.
Др. М. К. 