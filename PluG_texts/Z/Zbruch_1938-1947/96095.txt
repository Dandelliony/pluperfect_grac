Піднімемо з руїн наш рідний Тернопіль.

  В розробці генеральної схеми планування Тернополя брали участь видатні фахівці містобудівництва Радянської України. Серед них — керівник Архітектурної майстерні Гіпроміста архітектор О.О. Сидоренко, керівник відділу районного планування інженер Д.І. Богорад, начальник відділу інженерних вишукань Н.І. Бендицький, старший інженер-конструктор Д.В. Коломієць, архітектор В. Куцевич, інженери Сулима, Марушко та інші. За проханням редакції тт. Богорад, Сидоренко і В.І. Новіков — керівник бригади, на сторінках газети розповідають про роботу над схемою та про особливості майбутнього відбудованого Тернополя.   Наше невідкладне, важливе завдання.   Постановою виконкому обласної Ради депутатів трудящих і бюро обласного комітету КП(б)У затверджено першочергові заходи по відбудові міста Тернополя на період 1945–1947 рр.   Накреслено великий обсяг робіт, на які держава відпускає багато грошей. Тільки в 1945 році витрати на відбудову і будівництво Тернополя становлять 15.380 тисяч карбованців.   Піклування про трудящих червоною ниткою проходить крізь ці заходи. Намічено відбудувати 56 тисяч квадратних метрів житлової площі, а також побудувати нові житлові будинки площею в 16 тисяч квадратних метрів. Разом з тим буде проведено будівництво першої черги споруджень міського водогону і каналізації, а також установка нового потужного турбогенератора на міській електростанції і відбудова розподільного устаткування високої і низької напруги.   В першу чергу буде проведено роботи по поширенню та ремонту обласної лікарні, відбудові інфекційної лікарні, тубдиспансеру з стаціонаром, а також побудова родильного будинку, двох лазень і механізованої пральні.   Велике місце в мершочергових заходах відводиться будівництву учбових закладів. Намічена побудова і відбудова 4 середніх шкіл, педагогічної школи, технікума радянської торгівлі, школи механізації сільського господарства і музичної школи. Місто матиме 3 тисячі квадратних метрів площі торговельних приміщень.   В Тернополі буде зразковий міський театр, розрахований на 1000 місць, а також будуть побудовані 2 кінотеатри на 400 місць кожний.   Значні роботи повинні бути проведені в зв'язку з планом включення Тернополя в магістральний газопровід Дашава—Київ. Буде зроблено газопровідну мережу від магістралі і споруджено розподільну станцію.   Особливо великі роботи передбачено по відбудові приміщень обкому КП(б)У і облвиконкому, будівництву будинку Рад. Уже в 1945 році для розміщення обласних організацій в місті Тернополі треба відбудувати більше 40 будинків з кубатурою до 300 тисяч метрів.   Відбудова обласного центру — справа всіх партійних і радянських організацій, всіх трудящих області. Вони повинні зробити все, щоб забезпечити успішний хід робіт по відродженню нашого обласного центру.   І. Брилінський. Помічник голови облвиконкому   _____________   Промисловий розвиток обласного центру.   До вересня 1939 року Тернопіль був торговельним і транспортним центром. Промисловість міста була розвинена слабо. Промислові підприємства, що існували в місті, були дрібного типу. В них було зайнято лише кілька сот робітників. Уряд панської Польщі не прагнув індустріалізувати свої окраїни і розглядав Західну Україну лише як аграрний додаток до Польщі. Після входження Західної України до складу Радянської України, промисловість Тернополя стала посилено розвиватися. Але цей розвиток був перерваний в 1941 році нападом німецьких фашистів на нашу країну.   Відбудова визволеного від німецько-фашистських загарбників Тернополя супроводжуватиметься поширенням і реконструкцією промисловості міста і будівництвом нових промислових підприємств.   В Тернополі, як обласному центрі і важливому вузлі залізниць та шосейних шляхів, є всі підстави для розвитку багатьох галузей промисловості, що працювали б на місцевій сировині і задовольняли потреби області.   Особливо серйозні передумови є у Тернополі для розвитку різних галузей харчової промисловості з переробкою місцевої сировини, підприємств по виробленню сільськогосподарського реманенту, ремонту автомашин, тракторів та інших сільськогосподарських машин, а також виробництву різних предметів широкого вжитку.   Слід, зокрема, підкреслити, що промисловість Тернополя повинна розвиватись уже в найближчі роки на зовсім новій енергетичній базі. Розпочатий будівництвом, за рішенням Уряду, дальній газопровід Дашава–Київ пройде поблизу Тернополя і буде джерелом постачання міста висококалорійним природним газом. Ця обставина величезного господарського значення і утворює зовсім небачені досі умови для зростання промисловості міста та задоволення комунально-побутових потреб його населення.   За планом відбудови і реконструкції Тернополя накреслюється значне поширення існуючого в місті обозного заводу і організація при ньому лісопильного цеху. Передбачається також будівництво нового крупного ремонтно-механічного заводу по ремонту автомашин, тракторів і сільськогосподарського реманенту з ливарним цехом і організацією при ньому виробництва запасних частин.   Одночасно намічається розвиток і розширення існуючих і вже частково відбудованих харчових підприємств — м'ясокомбінату, пивзаводу з млином, крупорушки, а також будівництво другого млина з круп'яним і макаронним цехами, хлібозаводу, маслозаводу, молокозаводу й кондитерського виробництва. У відбудованому ставку, в районі колишнього замку, намічено організувати рибне господарство промислового значення.   За планом проектується також відбудова мебельної фабрики, фабрики музичних інструментів і утворення в Тернополі ряду нових підприємств по виробництву предметів широкого вжитку.   Особлива увага приділяється розвитку промисловості будівельних матеріалів в самому Тернополі і в найближчих до нього районах Тернопільської області. Відбудова Тернополя вимагатиме великої кількості цегли, черепиці, вапна, алебастра, крейди, віконного шкла, дерев'яних деталей, матеріалів оздоблювання. Виробництво їх мусить бути організоване на базі місцевих сировинних ресурсів. Справа це невідкладна і надзвичайно серйозна. Від її реалізації у великій мірі залежать темпи відбудови житлового фонду, культурно-побутових установ і промислових підприємств міста.   Відбудова Тернополя і утворення в ньому нової промислової бази — складне і відповідальне завдання. Воно вимагає продуманої, чіткої і наполегливої роботи місцевих органів, напруженої й ініціативної праці населення.   Немає сумніву в тому, що це завдання буде успішно вирішене.   Інженер Д.І. Богорад.   _____________   Архітектурні особливості майбутнього міста.   Приїхавши в Тернопіль, ми були приголомшені страхітливою картиною руйнувань. Скалічене місто ніби простягало руки, благаючи радянських людей залікувати йому глибокі рани і повернути повнокровне життя.   Працювали ми сповнені почуттям гніву з чорних злочинів фашистських погромників, сповнені прагненням застосувати весь свій хист і знання, щоб відтворити в новій архітектурі міста нове радянське, зберегти цінне старе, омолодити й облагородити лице цього старовинного українського міста, з його природними особливостями.   Географічне становище Тернополя, розташування його у центрі області, наявність сировинних ресурсів для промисловості, особливо місцевої, шосейні шляхи і залізничний вузол визначають місто, як крупний адміністративний, господарський, політичний і культурний центр. Ріка і зручне розташування міста на піднесених плато утворили сприятливі природні умови його розвитку і архітектурно-планувальної організації.   В результаті глибокого творчого аналізу планування це завдання вирішено. Особливо детально опрацьовані архітектурні форми площ з обелісками й пам'ятниками, будівлями громадського значення. Будинок Рад по проекту замикає Червоноармійську вулицю висотною композицією своєї вежі. Міськрада — господар міста. Вона розміщується в його центрі, вона — організуючий початок, навколо якого будуватимуться і відбудовуватимуться квартали.   Місто буде розбите на зони поверхів: центральна зона з прилягаючими до неї районами, друга зона — котеджного типу і третя — індивідуального одноповерхового в основному будівництва.   Зелень бере безпосередню участь в архітектурі міста, утворюються парки, бульвари, сквери і лінійні насадження.   Побудова нових споруд на площі Сталіна по вісі бульвара ім. Сталіна, розширення цього бульвару утворюють величну закінчену композицію з новою системою центральної частини міста.   Бригада архітекторів, що опрацьовувала проект відбудови Тернополя, запалена творчим бажанням якнайкраще виконати завдання і прикладе всіх сил, щоб утворити відродженому місту всі види благоустрою і архітектурну красу, внести в розробки все нове і цінне.   Архітектор О.О. Сидоренко. Доцент містобудівництва.   _____________   Яким буде відроджений Тернопіль.   (Генеральна схема планування міста)   Німецькі загарбники скажено обороняли Тернопіль — цей важливіший центр комунікацій і опорний стратегічний пункт. Відступаючи перед нищівною силою Червоної Армії, гітлерівські мерзотники зруйнували і знівечили місто. З 4.200 будинків зруйновано вибухами й пожежами 2.800. Купи каміння залишились від шкіл, технікумів, лікарень і театрів. Зруйнований стародавній замок побудови XVI сторіччя. Знівечені архітектурні пам'ятники старо-руського стилю і Барокко — Воздвиженський храм та Домініканський костел.   Минуло вже 10 місяців після звільнення Тернополя. Місто заліковує рани. Повнокровним життям живе транспортний вузол. Відбудовані і працюють 3 школи, кінотеатр, лікарня, поліклініка, дитячі ясла. Працює млин, м'ясокомбінат, пивзавод. Налагоджують виробництво лаків і фарб промислові артілі. Однак життя міста, як обласного центру, не може бути налагоджене без серйозних робіт по його відбудові і благоустрою.   Опрацьована нами схема планування має метою здійснити не тільки відбудову міста, але й значні реконструктивні заходи в загальному вигляді міста — господарському і художньому. Тернопіль в минулому в своїй основній частині — місто тісноти. В ньому не було центра, вулиці надто вузькі, їх сполучення було дуже складним. Квартали міста були надмірно маленькими, будинки притиснуті один до одного. Така багата по своїй забудові вулиця, як "Першого травня", складалася з трьох вузьких зламів, через що при незначному відносно рухові там часто траплялись нещасні випадки.   Нами детально розроблений центральний район міста, в композиції якого провідну роль відіграє нова площа з проспектом, що до неї примикає. Це стрижень міського плану. До нього приєднані системи магістралей, скверів і вулиць, вся група споруд, що оприділяють нове обличчя міста.   На площі, розміром більше гектара, розміщені нові будівлі — будинок Рад і драматичний театр. Вежа будинку Рад замикає магістраль, що йде на площу від вокзалу. Струнка вежа з прапором перемоги змінить теперішній хаос і купи руїн, які в самому початку вражають жахливими слідами війни людину, що йде з вокзалу.   На площі, по вісі проспекту закладується монумент-пам'ятник героям штурму Тернополя. Узгодження в архітектурному вигляді площі закінчених у своїх художніх формах споруд, їх барвистий колорит на фоні ввімкненої в просторову композицію зелені бульвару — все це створює великої сили архітектурний ансамбль.   Важливішим архітектурним заходом буде також утворення площі коло вокзалу. В свій час міське управління не рахувалось з інтересами населення і побудова залізничної колії для товарних операцій була припущена так, що відокремила місто від вокзалу. Зараз уже побудована і розвивається товарна станція в північному районі міста ("Новий світ"). Зростання міста і залізничного вузла, розвиток автомобільного транспорту настійно вимагають безпосереднього ввімкнення вокзалу в міську територію. Побудова товарної станції дає можливість прискорити ці заходи і утворити вокзальну площу, створити зручність для пасажирів, організувати один з важливіших вузлів міського руху.   Виключною по-господарському і культурно-побутовому значенню для міста Тернополя є проблема відбудови ставка. Барвисто малює історія князів Тарновського і дальших його спадкоємців значення ставка для міста. З часу першої світової війни Тернопіль втратив цей водний басейн. Це не тільки позбавило населення міста величезного рибного водоймища, але й чудового місця відпочинку і культурних розваг. Надто погіршав разом з ліквідацією водоймища і санітарний стан міста. Величезний простір став розсадником малярії.   Ми можемо і повинні позитивно вирішити це важливе завдання. Скільки прекрасних можливостей одержать мешканці міста! Купання, катання на човнах, аматорське рибальство, чудові пейзажі і разом з тим організація великого рибного господарства і гідростанції з потужністю до 200 кіловат на першу чергу.   В зв'язку з організацією цього водного басейну особливого інтересу набуває запроектований в плані міста новий міський парк культури і відпочинку на північ від замку з виходом його від Київської вулиці до водоймища. Існуючий парк, що за залізницею, надто відірваний від основних районів міста і повинен виконувати призначення районного сквера і міського питомника.   Площа Свободи за схемою планування набуває нове лице. Тут ми пропонуємо розмістити навколо сквера учбові заклади—технікуми (педагогічний, сільськогосподарський, торгівлі), а також міську бібліотеку.   Тут же в сквері запроектовано спорудити монумент-бюст тому, хто командував героями штурму Тернополя — генералові армії І.Д. Черняховському.   Схемою планування передбачено розширення вулиці Руської, пробивка нових вулиць, які утворюватимуть більш організований зв’язок окремих районів, зокрема забезпечується чіткий зв'язок центра з товарною станцією через "Заруди" і "Новий світ".   Схема планування — це зібраний воєдино у закінчену систему комплекс рішення господарських, культурних, побутових, художніх та інших завдань населення, де визначені місця і шляхи розвитку всіх складових частин міста на найближчий час.   Треба піклуватись про красу міста, вулиць, жител. Красиві міста роблять громадян своїми патріотами. А значення цього благородного почуття важко переоцінити. Ми його бачимо на прикладі Сталінграда, який постає з руїн в небувалій величі і красі, як справа благородних рук його населення.   Блискучі перемоги героїчної Червоної Армії наближують остаточну загибель фашистського звіра. Ми у цій боротьбі посилили і загартували нашу любов до своєї Батьківщини — її міст і сіл. Дорожчими й ще ріднішими стали нам їх куточки — вулиці, сади, парки. І місто Тернопіль, як Сталінград, Харків, Полтава та інші, швидкими темпами буде відроджене.   В. І. Новіков. Доцент містобудівництва.   Вільне життя   