НАША ВІДПОВІДЬ (2X2 = 4)
Писав колись Антоненко-Давидович: "Бо як двічі два виносить чотири, так ясно й те, що німецьку мову найкраще вивчати в самій Німеччині, на варшавських вулицях говорять польською мовою і в Росії читають та знають найбільше російських письменників. Але можна все своє життя прожити в одному з українських міст і не знати української мови, можна в київському трамваї звернутися українською мовою до кондуктора, і він не зрозуміє або удаватиме, що не розуміє вас... Адже 2х2 = 4. Автім, у наших українських умовах це треба ще довести." 
Це зокрема треба сьогодні довести "українським" комуністам. І як воно не прикро, але, власне, самі українці, що пішли на службу чужому і ворожому імперіялізмові, на цей раз "українські" комуністи стали до завзятої боротьби не за самостійність, а з самостійністю України. Немов передчуваючи лиху годину, вони всіма запасами своєї енергії взялися переконувати українські народні маси, а зокрема українські збройні загони, зорганізовані з українських селян, робітників і інтелігенції, що ніякої самостійности немає і не може бути.
Здобули французи волю, тішаться, господарюють і клянуться перед світом і собою, що з незалежности не зрезигнують ніколи. Такого ж самого погляду і поляки, серби, чехи, словаки, бельгійці, греки, фіни, румуни, болгари й ін. Всі вони однозгідно заявляють, що самостійність для них – передумова всіх передумов. Цій широкій аргументації самостійностіи сприяє сьогодні ввесь світ і навіть офіційно Сталін і партія. І здавалось би, що справді ідея самостійности стала сьогодні такою цінністю, що її ніхто навіть не відважується захитати. 
Всі пам’ятають недавній період панування Гітлера, коли то німці гордо проголошували, що лише вони є здібні мати власну державу, а всі інші народи — це їхні раби. Концепція т.зв. "нової Європи", це й була та міжнародна система, яка в своїй суті виключала і думку про державну самостійність України. Правда, були й "українці", які покивували головами під диктат гестапівців і, де лише могли, боролися з українським самостійницьким революційно-визвольним рухом, але з відходом їхнього хлібодавця з України відійшли, на щастя, і вони. А народні маси ще раз утвердилися в тому, що ідея державної самостійности для кожного народу – це така самозрозуміла справа, як 2x2=4. 
А, одначе, так не є. Двічі два є скрізь чотири, лише не в Україні. Послухайте: "Якоїсь "незалежної" хочуть?" "Про яку ж "самостійну Україну" може бути мова, — горлають наввипередки "українські" комуністи, намагаючись якнайбільше вподобатися своїм панам-господарям – кремлівським диктаторам. "За яку ж самостійну Україну борються ці виродки?" – викрикує і західно-український землячок-підлабузник М. Возняк. 
І дивно, і соромно, і боляче. Воюють із націоналістами – ну, хай би, але чого ж воюють із ідеєю самостійности, чого ж казяться на самий звук цього слова, коли одночасно признають її за іншими народами. Та ж і Ленін писав про "самоопрєдєлєніє вплоть до атдєленія". Чи ж, значить, Ленін не признавав права на відірвання, на незалежність? Та ж і Сталін обіцяв Галичині незалежність у 1920 р. Та ж у самій конституції УССР у статті 14-ій написано: "Українська Радянська Соціялістична Республіка зберігає за собою право виходу з Союзу Радянських Соціялістичних Республік". Яка ж могла бути генеза такої статті? Значить, трудящі мають право боротися, на приклад, за реалізацію 14-ої статті. Чого ж тоді кричати, про яку "незалежність України" ідеться? Та просто, про українську державу, в якій українець буде українцем, а дитина українця буде виростати на українську дитину, таку хоча б державу, яку одержали поляки, чехи, французи, румуни, фіни, болгари і т. д. Чим же ж ми, українці, гірші від інших народів? Чому незалежність румунів, поляків – це речі самозрозумілі і похвальні, а незалежність України — це "німецька агентура"? Чи думають панове комуністи, що український народ не доріс до самостійного життя? А, може, думають, що так, як вони можуть бути лише наймитами в інших, отже, несамостійними господарями, і такою міркою міряють і інших? 
Як на кивок магічної палички, всі "українські" комуністи почали в один голос кричати, що вони не хочуть самостійности, що вони хочуть бути разом з "великим" російським народом і т. п. Відкликаються до історії, відгрібують усі старі "єдінонєдєлімскіє" чорносотенні теорії про "воссоєдінєніє" України з Росією і т. д. Почали виголошувати на мітингах промови про "нерозривну дружбу", замовлено в поетів і письменників вірші й новелі про любов до великої Росії, а науковцям наказано писати енциклопедію про конечність об’єднання з історичним братом великоруським народом. Чого ж тоді було писати в конституції УССР 14-у статтю, для кого, для брехні, обману? Ну, а от не хоче народ бути в союзі, а хоче самостійности, це ж — доба демократії. Поміщиків і капіталістів на Україні вже, на щастя, немає, а Гітлера от-от також не буде, над світом володітиме всесвітня "Рада безпеки", яка стоятиме на сторожі демократії, — чого ж тоді так боятися цієї самостійности і називати тих, що борються за неї, "найбільшими ворогами"? 
Ідея самостійности як теоретичне явище є сьогодні визнавана і в СССР. Побудовано соціялізм в одній країні. Значить, соціялізм уже переміг. Отже, можна тепер не боятися відокремлення, як це було в 1918 р., коли Скоропадський хотів знов увести панські двори. 
Та справа якраз не в тому. Не в самостійності, як такій, справа, а в українській самостійності, ось що! Сталін і комуністична московська верхівка большевицьких вельмож уже міцно тримають Україну в обіймах, і чують смак її багатств і вже таки дещо привикли до неї, до її скарбів, до території. Вони вклали стільки праці в асиміляцію українців, з великим зусиллям стараються їх приборкати (тюрми, розстріли, переселення) і мали б сьогодні все це віддати? Ні! Краще вже докінчити цей процес і остаточно включити політично Україну раз назавжди до Росії, створити одну спільну "родіну" й утотожнити ці два поняття, які і так колись, як тепер пишеться у большевиків, були і в княжій добі утотожнені. 
Отак і говорили б, а то морочать людям голови про "республіки", про комісаріяти заксправ і оборони, про культуру національну по формі (так якби від форми щось багато і залежало!), і про з’єднання всіх українських земель, і про Хмельницького, і про Шевченка. Ото сказали б просто: "не било, нєт і бить нє может", як колись говорили, або що "у пролетаріяту немає батьківщини", як говорили потім. А то — і є Україна, і її немає, і ніби є український народ, навіть "великий", і ніби його взагалі не має. Ніби є конституцією забезпечене за Україною право унезалежнитися, і смертю карають тих, що хотіли б реалізувати цю статтю конституції. Бо якщо український народ є народом, так тоді і йому належиться те право, що дається, всім іншим народам. Або коли не признається за ним цього права, так тоді треба сказати одверто, що вже немає українського народу, — от і було б ясно. Бо коли чужинець Хрущов переконає українців, що український народ не хоче самостійности, то українець вірити в це не мусить, але коли "українці" Корнійчук, Гречуха, Тичина, Вишня, Бажан й інші нам знані заявляють те саме, то ясно, що вони зі страху лицемірять або з українським народом і з Україною нічого спільного не мають. Бо повірити в те, що вони заявляють, не можна, так як не можна повірити нормальній людині, що 2x2 не є 4. І тут ні до чого не придадуться всі "звернення", "амнестії" і т. п. Тут справа стоїть одверто: піти на зраду Батьківщини або боротися за перемогу. За ласкавий шматок хліба зі стола іншого народу, хоч би і слов’янського, українці не продадуться, бо могли були вже декілька разів за ціну капітуляції з українства продатися от хоч би полякам, румунам, мадярам чи німцям. Значить, немає потреби намовляти народні маси продатися Сталінові та його кліці — російським імперіялістам. 
У своїй немочі боротися з нашими логічними аргументами наші вороги, на цей раз "відповідальні" державні мужі, оці хрущови, мануїльські, рясні, відкликаються до знаної старої зброї всіх окупантів – брехні та всіма засобами агітаційного мистецтва почали компромітувати всенародний український визвольний рух перед світом і незорієнтованими земляками. 
Большевики знають, що насьогодні формально перемагає у світі демократія, отже, значить, не можна не прислухуватися до голосу народних мас, якщо вони домагаються своїх прав. З розвалом гітлерівської Німеччини залишаться в світі одинокі большевики, в країні яких смертю карається всі прояви думки, іншої від тієї, що її висловлює компартія. Визнати український визвольний рух за самостійний — це, значить, у наслідку допустити народні маси до керми державою. А цього якраз большевицька сталінська верхівка найбільше боїться. Вона так влюбилася в свою диктатуру, що й подумати не може, щоб хтось міг інакше думати й мати вплив на керму державою. Отже, треба було українську визвольну боротьбу прив’язати до чужого воза. А що тепер найбільше зненавидженим є Гітлер, отже, український визвольний рух большевики з ним і пов’язали. Збройну боротьбу українських народних мас большевики назвали боротьбою "українсько-німецьких націоналістів". І вигідно, і пожиточно! Та треба пам’ятати, що брехня має короткі ноги. Щораз більше широкий світ орієнтується у питаннях визвольної боротьби українського народу проти сталінської окупації. І як не казиться сталінський дипломатичний корпус на теренах чужих держав, щоб доказати німецькість українського руху, то все таки правда виходить на верх! Бо ж, нарешті, й логіка фактів говорить недвозначно, що тут таки щось не в порядку. Самі большевики широко доказують, якою жахливою була кривава гітлерівська окупація українських земель. Світ, нарешті, з уст самих большевиків довідався, що українські народні маси переживали пекло гестапівського терору: розстріли, шибениці, вивози на каторжну роботу, тюрми, грабунок хліба, нищення шкіл, преси, повна руїна культурного й національного життя і т. д. І воно правильно, бо німецькі чортівські методи панування бачила не лише Україна, але й інші европейські країни. В цьому питанні розбіжностей немає, і світ це розуміє. Але як зрозуміти те, що ті українські народні маси, які пережили період гітлерівської кривавої окупації, сьогодні нагло стали "німецькими агентами"? З цього виходить, що або большевики є гірші від німців, або большевицька пропаганда нахабно бреше, або перше і друге. Бо нормальна людина не може повірити в те, про що голосить "міністр заксправ" Мануїльський, що Провідник ОУН, Степан Бандера, сам із власної волі ще в 1941 р. пішов до німецького концтабору, бо вже тоді Гітлер сподівався, що він програє зі Сталіном, а значить, треба буде мати Бандеру "з ореолом мучеництва". Ввесь світ знає, а большевики найкраще, як перевернулося було в хоробливій голові Гітлера після перших успіхів війни на Сході. Це ж був 1941 рік. Для "міністра України" Мануїльського це все таке ясне і просте, і тому він і ввесь уряд Ярослава Стецька впровадив до німецької тюрми теж за згодою цього ж таки уряду. Чи ж може бути більш наївна аргументація?! Виходить, що і всі ті українські патріоти, що гинули на шибеницях Харкова, Києва, Львова, що вмирали від гестапівської кулі у тюрмах міст України, в Майданеку, Авшвіці й інших, — що всі вони були "добровільні" жертви. Ні! В таку брехню світ повірити не може, і вона, замість користи, принесе панам мануїльським лише ганьбу. Ганьбу несе теж аргументація чужинця Хрущова, який бундючно питає, скільки українські самостійники пустили під укіс німецьких ешелонів і чи вбили хоча одного німця. Яка нахабна і злюща брехня! Бо ж коли спочатку Хрущов міг не знати про конкретні бої Української Повстанчої Армії з німцями тому, що перебував далеко від українських земель, то, повернувшись, він, коли вже не від жителів України, отже, найкращих свідків всієї боротьби УПА з німцями, — то бодай з документів гестапо, що воно їх залишило по своїх станицях, міг довідатися і переконатися про дворічну збройну боротьбу УПА з німцями. 
В місяці липні 1941 р. українські самостійники перейшли в глибоке піднімецьке підпілля і своєю власною кров’ю документували незалежність своєї діяльности, а з кінцем 1942 р. розгорілася на землях України збройна боротьба з німцями, що в 1943 р. набрала масових форм. І знає про це кожний громадянин України, бо ця боротьба була виявом всенародного гніву до окупанта. Хай свідками будуть десятки тисяч спалених хат Полісся, Волині, Галичини, Карпат, хай доказом нашого чесного змагання буде кров поляглих селян по всіх селах України, кров стрільців і командирів УПА, кров найкращих наших Провідників сл. п. Мирона-Орлика на вул. Києва і Климова-Легенди в тюрмі Львова. Хай повірять ті, які шукають правди, що коли ми сьогодні з технічних труднощів ще не вспіли підсумувати великого народного бою з німецьким окупантом, то це не значить, що ми не знаємо, скільки ми вбили німецьких імперіялістів чи скільки ми пустили їхніх поїздів під укіс. Ми глибоко переконані, що правда за нами, і ми не сумніваємося, що і всі хрущови, і мануїльські, і таки свої землячки, які зі страху лицемірять, вірять в те, що наша кривава боротьба в період піднімецької окупації була не забавка в "ореоли мучеництва", а таки всенародним збройним зривом.
Що це большевикам важко признати — це інша справа. Вони єдині хочуть капіталізувати боротьбу з німцями, і їм соромно, що саме український народ в час, коли самі вони панічно втікали до Уралу й Уфи, звів героїчну боротьбу з німецькими окупантами і тим доказав свою політичну підметність на українських землях. Тому то большевики почали проти українського збройного руху шукати брехливих закидів. Закинули нам, що ми хочемо підкорити українські землі й український народ німецьким поневолювачам. У голові вічних холуїв не може і вміститися думка про самостійне життя. Вони думають, що так, як вони наймити чужого російського імперіялізму, — так і ми мусимо комусь служити і захищати чиїсь інтереси. Привикши роками жити в підсонні держави царів і комісарів, вони, на цей раз "українські" комуністи, так зрослися в думці з чужим народом, що їм і не вміщається в голові ідея вільного, власного державного самостійного життя, і тією самою міркою міряють і український самостійний визвольний рух. І хоча добре пам’ятають, що ще тоді, коли Гітлера і на овиді не було, вже діяв український революційний рух на всіх землях, проте, ніяк собі не можуть пояснити, щоб революційний рух міг бути самостійним. Тим то послідовно додумались і до "співпраці з німцями". Злоба і лють їхнього становища виявляється тим більша, що одночасно самі большевики знають, що це неправда. Бо ясним є, що коли б, беручи теоретично, існувала співпраця Української Повстанчої Армії з німцями, то одне певне, що німці саме в сьогоднішній своїй дійсності вимагали б від УПА однієї справи, що для них може мати одиноку користь, а саме: нищення транспорту червоної армії, який постачає фронт воєнними матеріялами. А чей же большевики знають, що УПА цього сьогодні не робить, поскільки нквд не вивозить українського населення на Сибір. Чи може УПА не в силі зруйнувати тих мостів і залізнодорожних шляхів, які проходять теренами її посиленої дії? Так, може, але цього не робить! І большевицькі хрущови, рясні й інші добре про це знають, та їм це не перешкоджує верещати про те, що загонами УПА командують "німецькі старшини". Доказом ніби то нашої співпраці з німцями мало б бути, за словами Мануїльського, те, що ми маємо німецьку зброю, одяг. Та ж кожна дитина на Україні знає, що цю зброю здобули українські повстанці, власне, в бою з німцями в період їхнього побуту на наших землях. Вишукувати знов у німецькій пресі українською мовою, що появлялася за німців, деклярації лояльности "українських" опортуністичних угруповань в роді Українського Центрального Комітету Кубійовича, чи Мельника, чи Штепи і все те виписувати на наш рахунок, тобто на рахунок революційного табору, є більш як ганебно. З нами ще ніхто такою підлою брехнею не воював! Бо, якщо ми маємо відповідати за зрадницькі слова гестапівських агентів з табору УЦК, Штепи й інших, з якими ми зводили бої, і часто наші кулі проріджували ряди тих зрадників, то в такому випадку панове хрущови, мануїльські й інші рясні мусять відповідати за слова і дії, наприклад, Власова, він бо сталінська дитина компартії і червоної армії. В усіх наших виданнях (листівках, газетах, брошурах) ми говорили народові правду і закликали до священної боротьби з німцями, і на це у нас є докази. Завдяки нашим діям ми врятували сотні тисяч молодих людей від вивозу на каторжні роботи в Німеччину, ми зберегли український хліб від грабунку. Збройними діями ми прочистили цілі полоси від німецької адміністрації і тим самим дали змогу народові щасливо пережити страшне лихоліття. 
Зате в наших руках знаходиться безперечні докази співпраці панів хрущових, рясних із панами кохами і гіммлерами. Ще в 1943-44 рр. ми розкрили большевицьких агентів, які, за директивами з Москви, тісно співпрацювали з гестапом із метою ліквідувати український визвольний рух, що в той час зводив криваві змагання з німцями. Ніж у спину українським народним масам завдавали тоді большевики, і то руками гітлерівців. У нашій книзі злочинів німецьких загарбників буде поміщено і про цю сталінсько-гітлерівську спілку. Так саме виглядає правда! 
Щоб далі підривати довір’я до нас в очах трудящих, большевицькі вельможі верещать, що наш рух базується на кулацтві, що ми прийняли чужу українському народові ідеологію, а, значить, наш рух не є народним рухом і т. ін. Нахабну брехню демаскує вже і той факт, що, як і самі большевики признають, у визвольній протибольшевицькій боротьбі беруть участь селяни, робітники й інтелігенція, одним словом, всі суспільні верстви. А далі те, що написане в наших програмових заложеннях у питанні безклясового суспільства, збиває всі намагання звести нас до одної кляси так, як і те, що ми діємо лише на частині українських земель. Та ми знаємо, що причиною таких закидів є те, що большевики принципово мусять відкидати наш рух як народний рух. Бо самі вони в Бельгії, а зокрема в Греції, після приходу туди англійських військ і встановлення влади почали збройну демонстративну боротьбу — і це на їхній мові називається: "народ" бореться в ім’я демократії. Признати нашу боротьбу за народну — означало б — стати на міжнародному терені теж і в нашій обороні. І хоч большевики бачать, що участь у наших революційних діях беруть народні маси, що бореться все населення, зокрема на деяких теренах, то, одначе, вони цього не хочуть признати. І як це не дивно, що ті самі люди, які так гаряче домагаються участи всіх народних партій у державній кермі в інших країнах, у себе дома мечем і вогнем випалюють все, що лише має посмак іншої, неофіційної думки. І тут треба шукати всіх цих огидних і брехливих закидів у наш бік, від т. зв. "зрадників батьківщини" починаючи, почерез "бандитизм, куркульство, буржуазію, реакцію", а на "фашизмі" кінчаючи, щоб лише змішати нас із болотом, щоб заплямувати наші визвольні прапори і таким чином компрометувати нас, коли вже не перед своїми, то хоч перед світом. 
Автім, одночасно заманюють народні маси у свої тенети своїми розв’язками соціяльного питання. Та чи треба доказувати всю облудність і протинародність цих сталінських божевільних експериментів? Чи ж не знають українські селяни, як їм живеться у жебрачих колгоспах і радгоспах та на кого вони працюють? Знають і робітники, що у державі "робітничої диктатури" вони стали невільниками нового пана і працюють в умовах найбільшої експлуатації і безправ’я. 
Ні, не повірить народ большевицькій брехні, що двічі два не є чотири, бо ще не оглух і не осліп та розуму не затратив. Українські народні маси знають, що боротьба з большевицькою окупацією – це передумова їхнього життя, тим то з такою жертвенністю і посвятою приступили до неї. На наше щастя, наш рух не одинокий, і ми не самітні. З нами солідаризуються і співпрацюють поневолені сталінською Москвою народи Сходу і народи новоокупованих европейських країн. Ми знаємо, що недалекий вже час, коли світ знову розкриє загарбницьке імперіялістичне обличчя московського большевизму і силами всього культурного волелюбного світу зсередини і ззовні розторощить, нарешті, другого по Гітлерові кандидата на ката народів цілого світу. Український народ не лише вірить, що так буде, але й робить все можливе, щоб якнайшвидше це наступило. І це наступить, бо 2х2 = 4. 
П. Дума

НЕ ПРОЙДУТЬ БЕЗКАРНО СТРАХІТЛИВІ ЗЛОЧИНИ СТАЛІНСЬКИХ РОЗБІЙНИКІВ
Ще збереглися в народній пам’яті криваві жертви по-звірськи замучених енкаведівськими катами в 1941 р., ще зовсім свіжі рани, завдані гітлерівськими бандитами, а оце знову сталінські душогуби доповнюють новими списками жертв книгу страждань народу. 
Сталінська кліка, рятуючи своє мерзенне існування, масово винищує народ. В той час, як під вогнем "заградітєльних атрядов" на фронтах імперіялістичної війни гинуть мільйони боєздатного елементу, в запіллі ця імперіялістична зграя масово вбиває ні в чому неповинних людей, не щадячи при тому навіть жінок, стариків і немовлят. Вони, ці підлі тилові щурі, застосували супроти мирного населення жахливий терор, розстріли, вішання, вивози в Сибір, знущання, які переходять межі людської уяви. 
От в місяці серпні 1944 р. енкаведист убив на базарі в Дніпропетровську червоноармійця-інваліда. Коли товпа людей кинулася на підлого вбивцю, він, відстрілюючись, ранив кількох жінок і одного 9-літнього хлопця. Та від смерти цей мерзотник не втік, люди його закаменували. 
Руки озвірілих енкаведівських опричників не висихають від крови. В крові невинно помордованих знаходять заспокоєння їхні розбещені дикі інстинкти. Ось кілька фактів: 
28. IX. 44 р. большевицькі погромники зловили в с. Мужилові, Підгаєцького р-ну, одну дівчину, завезли до с. Божикова і тут її закатували. Цілу ніч вони знущалися над нею, тягали за волосся, били, наливали води в ніс і в вуха, а накінець відрізали груди. 
В подібний спосіб замучили сталінські наймити 2. XI. 44 р. дівчину з сільця Куперноги, Перемишлянського р-ну. Їй кліщами витягали нігті, виривали куснями тіло, поламали руки, повикручували ноги. 
13. XII. 44 р. знайдено в лісі замордовану енкаведівськими бандитами дочку Ілька Кузьми з хутора біля с. Озірної, Зборівського р-ну. 
Ніколи не забудуть мешканці с. Трійця, Радехівського р-ну, кривавого злочину большевицьких СС-ів 3. XI. 44 р. В цей день по-звірськи замучено 6 їхніх односельчан: Дмитра Федчишина, Якова Федчишина, Петра Боднарука, Семена Дідуха, Дмитра Боруцького і Гаврила Юзьковича. Їх пов’язали колючим дротом і били залізними прутами. Потім повиймали їм очі, посікли багнетами. Такою ж смертю згинули Олекса Проць із сільця Куперноги, Перемишлянського р-ну, і Михайло Семків із с. Тростянець, Бережанського р-ну. 
Із живих людей енкаведівські садисти роблять собі мишені, на які стріляють при кожній нагоді. І так: 27. X. 44 р. вони застрілили Теофілю Шморгун в с. Хмільно, Радехівського р-ну, 1. XI. 44 р. переходячу жінку в с. Касперівці, Заліщицького р-ну, 27. XI. 44 р. в с. Козівка, Тернопільського р-ну, одну жінку, 7. XI. 44 р. ці розгнуздані вбивники застрілили на ліжку хворого Івана Паломаря в с. Слобідка Турелецька, Борщівського р-ну, і 70-літнього Степана Стецишина в с. Глещава, Теребовельського р-ну. Навіть над убитими знущаються большевицькі нелюди. В м. Грудні м. р. в с. Лука, Скалатського р-ну, погромники вбили кількох селян, потім роздягнули вбитих, покололи їх багнетами, повідрізували носи й вуха. 
Побиття – це щоденні явища, і в цьому відношенні сталінські гайдуки зовсім не відстають від своїх гітлерівських попередників. На залізнодорожних станціях міліційські пахолки в страшний спосіб знущаються над подорожуючими, не впускають до вагонів, побивають палицями. На станції Миронівка (Київщина) в м. грудні м. р. вони побили добезтями кількох жінок колгоспниць і робітниць. В с. Вівся, Бережанського р-ну, розбещені сталінські садисти катували навіть вагітну жінку. 
Особливо насолоджуються енкаведівські розбійники в паленні живцем. В с. Ценеві, Бережанського р-ну, вони запалили господарство Дерніцького, а його самого, поколовши штиками, ще живим кинули в вогонь. В с. Будзанові, Тернопільського р-ну, підпалили хату з хворим господарем Степаном Солтисом, в якій він згорів. 25. X. 44 р. кинули в вогонь в с. Глещава, Теребовельського р-ну, Настю Самаш. 19. XI. 44 р. підпалили церкву в с. Новосілках, Перемишлянського р-ну, на людей, які намагалися гасити вогонь, стріляли. 
І діти не знаходять пощади в цих бандитських виродків. В с. Олієві, Зборівського р-ну, вони вбили двоє дітей-школярів. В с. Побережжя, Станиславівщина, на 10-літнього хлопця, що купався в Дністрі, кинули гранату, яка обірвала йому руки й ноги. Від ран хлопець помер. 
До звірств і вбивств сталінські душогуби привчають і своїх дітей. 15-літній син голови райвиконкому в с. Коропці, Бучацького р-ну, приходить до тюрми і "для спорту" вбиває в’язнів. Все це страшні, жахом проймаючі факти, але це тільки їх невеличка частинка. Жорстокі злочини й дикі звірства сталінських бандитів проймають усіх глибокою ненавистю і погордою. Ці звірства вимагають кари — суворої і справедливої. І кари такої проклятим убивникам не уникнути. Кров помордованих стариків, дітей, плач матерей кличуть до помсти. Цю помсту вже несуть сьогодні народні месники — українські повстанці. Щодня гине від повстанських куль багато енкаведівських розбійників. Та не тільки українські повстанці борються проти цих розбійників. Протибольщевицьку боротьбу розгортають усі поневолені большевиками народи – свідомі, що, тільки знищивши імперіялістичну шайку розбійників, можна буде вільно будувати своє життя.

Знищено шайку сталінських бандитів
В с. Шибалині, Бережанського р-ну, загніздилася шайка сталінських бандитів, яка складалася з кількох енкаведистів та кілька десятьох їх прихвостнів-міліціонерів. Нападами на українські села та грабунками ця банда не давала спокою мирному населенню. Згодом її сваволя набрала небувалих розмірів. Вдень і вночі бандити оточували села, вбивали мирних людей, грабували майно, гвалтували жінок, катували людей, зв’язуючи їм руки колючим дротом, викручували ноги. Після нападів бандити, звичайно, влаштовували "забави", на яких справляли гидкі оргії.
Недавно, повернувшись із бандитських "прогулянок", сталінські пахолки своїм звичаєм улаштували собі "забаву". А тим часом бійці місцевих самооборонних відділів зручним маневром обскочили варти і будинок, в якому забавлялися бандити. І тут виявилася вся підла й огидна вдача імперіялістичних посіпак. Бандити скімліли, благаючи рятунку з витягнутими дрижачими руками, зі зблідлими обличчями, божевільними очима, ховаючись під лавами і під ліжками. Населення вдячне бійцям самооборонних відділів за звільнення його від оргій шайки сталінських бандитів.

ГЕРОЇЧНА ВИЗВОЛЬНА БОРОТЬБА УКРАЇНСЬКОГО НАРОДУ
ПРОТИ НАСИЛЛЯ І ТЕРОРУ
Українська Повстанча Армія соборницька, бо змагає захопити своїм впливом усі українські землі до найдальших окраїн. Вона, як революційно-визвольна сила українського народу, різниться від звичайних армій тим, що має на меті не тільки самі збройно-бойові дії, але водночас і то передусім має національно-політичні завдання. Вона має політично-мілітарний характер, тобто вона здійснює політичні цілі шляхом збройної боротьби. Тим то УПА не веде боротьби з насильно створеною з різних національностей мілітарною силою большевиків, але бореться з їх політичним режимом, з нкгб і нквд та їх вислужниками, з їх апаратом жахливого насилля і терору, який замучує мирне населення і в морі крови потоплює червоноармійців, який смертельно загрожує не тільки українському, але й усім народам, поневоленим ненаситним сталінським імперіялізмом. 
Український народ не самотній у цій своїй святій боротьбі за найвище щастя вільним жити в Українській Самостійній Соборній Державі. Проти кривавого сталінського імперіялізму твориться і могутніє уже спільний революційно-повстанський фронт і інших поневолених народів, що бореться за їх право жити у своїх вільних і незалежних державах. Проти большевицького насилля і терору твориться у спільній боротьбі справдішня дружба поневолених народів. А український народ може бути гордий на те, що перше місце в цьому спільному фронті щодо часу повстання, розмірів і натуги збройної боротьби займає сьогодні Українська Повстанча Армія.

ШЛЯХОМ СЛАВИ УПА
Серед численних геройських подвигів відділів УПА окреме місце займають політично пропагандивні рейди. Це одна з найкращих форм закріплювання національно-політичних ідей і розбудови, революційно-повстанських баз. Ось деякі з них: 
22. IV. - 30. VI. 1944 р. невеличкий відділ УПА "Крути" під ком. Ч. зробив пропагандивний рейд по північній частині Правобережної України, доходячи під Київ, до Дніпра й долішньої течії Припʼяті. За 70 днів відділ пройшов 900 км дороги та провідав 17 районів, а саме: в Житомирській області Олевське, Емільчине, Білокоровичі, Бараші, Коростень, Чоповичі, Малин і Радомишль; у Київській області – Бородянка, Іваньків, Димер, Чорнобиль, Хабне і Новошепеличі; в Поліській області – Ельськ; і знову в Житомирській області – Овруч і Словечна. За цей час відділ мав 11 збройних сутичок з ворогом, у тому числі 3 більші бої, в яких знищено 28 енкаведистів, здобуто 1 кулемет, 10 автоматів, 8 пістолів, 28 крісів і багато амуніції. 2. V. на залізничному шляху Коростень — Житомир відділ повністю розгромив одну зі засідок, які там поробив був батальйон нквд по охороні тилу фронту. 17. V. в с. Рихта, Димерського р-ну, відділ знищив 2 лейтенантів нквд, а 1 лейтенанта нквд взяв у полон. 24. V. біля с. Дев’ятки, Чорнобильського р-ну, відділ розбив наступ енкаведистів; ворог утратив 17 убитими, серед них 4 лейтенантів, начальника нквд і начальника міліції Іваньківського р-ну. В цьому бою загинули смертю героїв 6 українських повстанців. 6. VI. в Ділерському р-ні відділ щасливо вибився з ворожого оточення. Відділ виконав важливу розвідувальну та велику пропагандивну роботу. Населення скрізь виявило прихильну поставу до нашої визвольної боротьби та сердечно вітало наших повстанців. 
4. IX. — 7. XII. 1944 р. відділ УПА в силі півтори чоти під ком. В. зробив пропагандивний рейд по трьох областях Правобережної України, провідавши 16 районів, а саме: в Кам’янець-Подільській області – Аннопіль, Берездів, Шепетівка й Полонне; в Житомирській області – Баранівка, Мархлевськ, Чуднів і Янушпіль; у Вінницькій області — Уланів, Хмельник і Літин; і знов у Кам’янець-Подільській області – Летичів, Межибож, Староконстянтинів, Гриців і Славута. В цьому рейді звів відділ два бої. Перший бій із 30 енкаведистами був у лісі коло с. Лісна, Уланівського р-ну; знищено 1 енкаведиста, а 1 полоненого випущено на волю. Другий бій із 60 енкаведистами був у лісі коло с. Великі Маневичі, Грицівського р-ну; знищено 4 енкаведистів, а 6 полонених випущено на волю; здобуто 1 кулемет, 2 автомати, 1 пістоль і 6 крісів. Відділ повністю виконав своє завдання. Населення не вдоволене зі сталінського режиму й очікує зміни. Появу українських повстанців населення вітало дуже сердечно. 
3 – 8. XI. 1944 р. відділ УПА під ком. Б. зробив пропагандивний рейд по чотирьох районах Камʼянець-Подільської области, а саме: Смотрич, Дунаїв, Ярмолинці і Сатанів. Рейд був не законспірований, відділ посувався днями на підводах і конях. Пропагандивну роботу живим і друкованим словом проведено вдало в 11 селах і виконано 4 більші акції: у с. Нігин, Смотрицького р-ну, знято телефонний обсерваційний пункт; у с. Тинна, Смотрицького р-ну, забрано телефонну централю і поштову касу; в с. Куяви, Ярмолинецького р-ну, і в с. Липівка, Сатанівського р-ну, забрано телефонні апарати; в с. Куяви знищено 3 енкаведистів. Під час рейду відділ звів два бої. 4. XI. на шляху між сс. Нігин і Балинівка (Дунаївського р-ну) розігнав заставу двох десятків енкаведистів і стрибків. 7. XI. під час переїзду нашого відділу з турчинецького до сатанівського лісу один і другий ліс заатакували большевицькі сотні при допомозі 8 літаків. Наше переднє забезбечення у сатанівському лісі змусило ворога до панічної втечі. Заднє забезпечення у турчинецькому лісі дуже завзято відбивало ворожий наступ, а вечором щасливо добилося до свого відділу. В бадьорому настрою, з бойовими піснями вертався наш відділ із цього дуже вдалого рейду. 
27 — 29. XI. 1944 р. невеличкий відділ УПА "Сірі Вовки" влаштував пропагандивний рейд на Буковину. 28. XI. в с. Опут знищив 5 розвідувачів нквд. 29. XI. біля с. Топорівці розбив большевицьку погоню, знищивши між багатьома і командира цієї погоні – начальника черновецького обласного нквд. У десятку пройдених сіл роздано між населення листівки УПА. Буковинське населення сердечно вітало в себе галицьких повстанців. 
10 — 18. XI. 1944 р. невеличкий відділ УПА "Трикутник Смерти" під ком. О. зробив пропагандивний рейд на Закарпаття. Пройшовши схилами Говерлі, відділ 12. XI. роззброїв міліцію в с. Луг й улаштував там зібрання селян із доповіддю політ-виховника Г. Звідси, минаючи с. Богдань, де большевики зробили були засідку, та перехопивши по дорозі одного розвідувача нквд, наш відділ 13. XI. прогнав большевицьку міліцію у присілку Говерля, а вечором у с. Погорілець знищив 8 енкаведистів. 16. XI. дійшов відділ під с. Ясіня і 17. XI., звівши там двогодинний бій із большевицькою міліцією, розгорнув свою пропагандивну роботу. Коли ж большевики зібрали свої більші сили, наш відділ, відбиваючись від них, подався у Чорногору, щоб з її верхів’я сповістити всі землі українські, що з ними в їх визвольній боротьбі єднається і Карпатська Україна.

ВИХОВАННЯ КАДРІВ
НЕВІДКЛИЧНЕ ЗАВДАННЯ
Розвиток подій на українських землях і в світі ставить перед Організацією питання посиленої підготовки кадрів для прийняття боротьби з московсько-большевицьким імперіялізмом. В чому ж мусить полягати ця підготовка? Вона мусить полягати в: 1) ідейно-політичній перепідготовці загалу членства і включенні його в боротьбу в нових умовах; 2) правильній господарці кадрами; 3) побільшенні керівних членських кадрів шляхом притягнення до керівної роботи молодих надійних членів.

ІДЕЙНО-ПОЛІТИЧНЕ ВИРОБЛЕННЯ ЧЛЕНСТВА
Ідейно-політична підготовка членства полягає в ознайомленні членства з тими новими обставинами на міжнародному і внутрішньому відтинкові, в яких йому приходиться діяти. З одного боку, членство мусить пізнати цілі й методи боротьби імперіялізму та його реальні сили, з другого боку — ідейні заложення боротьби народів проти імперіялізму, реальні сили поневолених народів та стратегію і тактику визвольної боротьби. Нашу українську визвольну боротьбу треба тісно зв’язати з загальною визвольною боротьбою народів проти большевицьких імперіялістів і наставляти під кутом створення спільного фронту боротьби поневолених. 
В першій мірі треба пізнати економічні, політичні й культурні відносини в СССР. Особливу увагу треба звернути на вивчення революційних сил, що наростають в СССР на тлі нужди, національного і соціяльного гніту. Ці сили треба порівнювати з силами імперіялістичної московсько-большевицької верхівки в СССР, яку також треба докладно вивчати. При вивченні імперіялістичної верхівки в СССР належить висвітлити причини, що її зродили, означити фактичне і правне її становище в державі, вивчати методи її панування над масами і методи гноблення мас. Зокрема пильно вивчати національні відносини в СССР. Розкрити систему денаціоналізаційної політики московсько-большевицької імперіялістичної верхівки, — пізнати її економічні передумови та практичні заходи цієї політики. Нашу боротьбу на цьому відтинкові треба ставити в широкому маштабі, включаючи в неї всі протиімперіялістичні сили в СССР. 
Яким способом можемо осягнути цю ідейно-політичну підготовку кадрів? Її можемо осягнути інтенсивною працею цілого членства Організації під керівництвом її провідних організаторських кадрів. Праця над виробленням членів мусить відбуватися індивідуально і гуртово. Форми її такі: читання книжок, преси, дискусії між членами, слухання радія тощо. Кожна вільна від організаційної роботи хвилина мусить бути для цього використана. Як читати? Читати не можна хаотично, без розбору книжку за книжкою. Таке читання дасть малий наслідок. Дійсність треба вивчати проблемами. Наприклад, вивчаємо проблему: суть і причини большевицького імперіялізму. Для цього підбираємо літературу, що торкається цього питання, перечитуємо її, приходимо до певних висновків, контролюємо її в дискусії з друзями, звертаємось по вияснення цієї справи до провідника. Далі переходимо до вивчення інших проблем.

РОЗМІЩЕННЯ КАДРІВ
Правильна господарка кадрів є одним із важливіших чинників у вирощуванні кадрів. Від неї залежить духовний ріст або нидіння багатьох членів. Якщо член Організації поставлений не на своє місде, там, де він не може розвинути вповні своїх духовних сил, він присуджений на повільну деморалізацію. Також неправильною розстановкою може бути, наприклад, призначення інтелігентного, бистрого, повного енергії члена на дрібну технічну роботу, призначення на роботу члена, не рахуючись з його нахилом до того або іншого роду праці, скупчення багатьох видатних в Організації людей на одному малому терені, де вони змушені долагоджувати дрібні справи, бо керівну роботу один з них може виконати сам. Ці люди в наслідок невідповідного розміщення привчаються думати категоріями своєї дрібної роботи, звужують вроджену їм широку думку і замість того, щоб у боротьбі духовно зміцніти, духовно розтрачуються. Також, пішовши не по своїй лінії, член Організації завжди буде кульгати і в наслідках сам не розвинеться та для Організації буде малокорисним. Такі явища є марнуванням дорогого провідницького матеріялу. 
Виною такого стану речей буває нераз вузькість думання теренових провідників. Нераз такий провідник згуртовує біля себе всіх здібних людей, що переростають вимоги його терену, не можучи дати їм праці, відповідної до їх здібностей. З цією вузькістю в погляді в деяких членів треба безпощадно боротися. Треба наставляти членів на широкі маштаби роботи, на безнастанне вирощування провідниками членства і відкриття шляху до дальшого його росту.

ПРИТЯГУВАННЯ ДО КЕРМИ МОЛОДИХ
Поруч із відкриттям можливости росту, старим членам треба звернути особливу увагу на вирощування молодого керівного кадру. Для цього треба притягнути до керівної роботи найздібніших і найхарактерніших молодих віком членів. Обов’язком провідника є повсякчасно вишукувати таких людей в терені і втягати їх до співкерівництва в роботі. Деякий час провідник повинен їх тримати біля себе, доручаючи їм ту чи іншу відповідальну працю. В цей час він повинен їх політично підшколювати і вчити, як треба вести керівну роботу в Організації. По якомусь часі треба їм доручити самостійну працю, одначе, під пильним наглядом. Не можна навіть найздібнішим членам, молодим віком, доручити самостійної роботи, не підготовивши їх до неї, і без пильної контролі над ними. В таких випадках є дуже велика небезпека, що вони звихнуться в роботі, або стануть зарозумілими і змарнуються, або нароблять політичних недоречностей. При цьому провідник повинен пильно стежити, чи дана людина працює над собою. Праця над собою – єдина гарантія росту молодого провідника. По цьому можна судити також, чи вибір кандидата правильний. Просто злочинним явищем є висунути молодого члена, не навантаживши його працею. В таких умовах звихнення молодої людини безсумнівне. Тому наказ для провідника дбати про постійну працю кандидата. Праця ця, одначе, мусить бути така, щоб з нею молодий член міг справитися. Невиконання праці здеморалізовує його. Моральний обов’язок провідника – уступити з дороги, якщо він бачить, що його учень перевищує його. К — й

28 років тому
29 березня 1917 р. за почином Миколи Міхновського, ініціятора українського руху в перших днях великої східно-европейської революції, скликано військову нараду залоги Києва і його околиць. Постановлено негайно відкрити в Києві як окрему українську військову організацію Український Військовий Клюб ім. гетьм. Полуботка. Рада Клюбу видала тоді відозву до вояків-українців. У відозві писалося: "Пам’ятаймо, що на нашій землі стоїть упертий ворог! Напружує останні сили, щоб прибрати до своїх цупких рук усю Україну. Товариші браття! Не даймо України нікому! Полита кров’ю славних козаків-запорожців, вкрита в цю війну горами нашого трупу, нехай встане вона до свого життя! Товариші українці! Єднайтеся у свої українські гуртки! Єднайтеся з думкою про волю України, про її козацьку силу!"

НА ВОЄННИХ ФРОНТАХ
НА СХІДНОМУ ФРОНТІ. Большевики продовжували зимовий наступ, який розпочали 12 січня ц.р. За лютий і березень вони здобули решту території б. польської держави, крім округи Гдині, більшу частину території. Східних Прус, за винятком округи Кенігсберга і Данціга, майже цілий терен Помор’я аж по Штеттін, терени над середущою Одрою по Франкфурт і Кістрін, польський і німецький Шлезьк над горішньою Одрою та терени за горішньою Одрою на захід від Бреслява по річку Ніссу. В Мадярщині закінчили здобуття Будапешту і станули на лінії від озера Пляттен до Комарна. Поза лінією фронту бороняться ще деякі німецькі укріплені місцевості, як Бресляв, Кенігсберг і ін. Ці факти основно змінили стратегічне положення Німеччини в її некористь. Війна перенеслася в глибину Німеччини. Німеччина втратила важливу збройову кузню – Шлезьк. Безпосередньо загрожені Штеттін, Берлін, Дрезден і Відень.
НА ЗАХІДНОМУ ФРОНТІ. Аліянтські війська проламали німецьку оборонну лінію Зігфріда, здобули західну Надренію від Голляндії аж понижче Кобленції. Закінчують здобування південної частини Надренії, здобули переходи через Рен, скріпили щоденні нальоти на Берлін і інші німецькі міста.  
Німці вперто бороняться. Продовжують обстріл Лондону з далекострільної зброї, поширили обстріл і на міста Північної Англії, приготовили випуск нових, уліпшених підводних човнів. 
НА ДАЛЕКОСХІДНОМУ ФРОНТІ відбулися великі зміни. Американці здобули більшу частину Філіпін, в тому острів Люзон із столицею Маніля, не зважаючи на завзятий опір японців, які боронилися до останнього. Американська флота перший раз у цій війні підплила до берегів самої Японії і обстрілювала їх. Водночас американці зробили висадку на острові Іводжіма, віддаленого 1000 км на південь від Японії, і після трьох тижнів незвичайно завзятих боїв його здобули. 
Американські суперфортеці бомбардували вже 17 разів Токіо і часто налітають на інші головні міста Японії (Оссака, Йокогама, Нагойа, Кобе). 
В Бірмі англійські війська ввійшли до головного міста Мандаляй. 
Японці борються надзвичайно хоробро, але, не зважаючи на це, перевага хилиться щораз більше в бік Америки, яка переважає Японію своїм величезним збройовим потенціялом.

До останнього набою
1 грудня 1944 р. три роти енкаведівських погромників оточили село Кривець б. Солотвини, Надвірнянського р-ну. Групка повстанців, яка була в той час у селі, постановила прорватися з оточення в напрямі Яблінка – Кричка. Під сильним ворожим обстрілом повстанці без жодних утрат пробігли чисте поле, перебрели річку Бистрицю, але згодом знов попали у вороже оточення. Повстанці залягли до оборони. Билися мужньо, завзято, до останнього набою, останній залишаючи ддя себе. Завдавши ворогові дошкульних утрат, у безвихідному положенні, не маючи амуніції, щоб не попастися живими в руки ворога, 18 повстанців самі себе вбивають. Так битись і так вмирати вміють вояки УПА – пройняті глибокою вірою у святість нашої боротьби – за Волю України.

ПРО ОСТАПА ВИШНЮ, СИБІРСЬКУ ДІРКУ І СТАЛІНСЬКУ ЧУХАВКУ
Відомого українського письменника-фейлетоніста Остапа Вишню большевики недавно привезли назад із сибірського заслання та разом із іншими письменниками й ученими загнали у письменницький колгоспний хлів писати по указу згори "посланія" проти українського самостійницького руху. Недавно в большевицьких газетах появився, м. ін., фейлетон Вишні п. з. "Українсько-німецька націоналістична державна дірка". 
Колись гарно цвіла Вишня на всю Україну. Хто з нас не пам’ятає чудових Вишневих фейлетонів, за які він пошкандибав покутувати в сибірську не державну, а тюремну дірку... Багато з тих фейлетонів не втратило своєї свіжости ще й до сьогодні, наприклад: "Що то буде через років п’ятдесят совєтської соціялізації", "Про діда Юхима, електричну кнопку й електричні макогони та славну електричну чухавку, яка, захочеш, вичухає, що й вільного місця не оставить". 
Здійснилося все, немов пророчий сон! 
Тільки не через років п’ятдесят, а через п’ять чи десять, через дві пятілєткі. Вишня помандрував за ту чухавку в Сибір, але його винаходу не забули. Виконали, ще й перевиконали! 
Сьогодні цілий севєтський союз електризований, а в Кремлі сама найголовніша чухавка. Захоче Сталін, натисне кнопку, й, немов з-під землі, вискакують електричні макогони й усякі чухавки та чухають! Здорово чухають!.. Не одному вже й розум вичухали. От хоч би й самому Вишні... 
По такій сибірсько-кремлівській чухавці, яка й вільного місця не залишила ні на шкурі, ні в голові, усе нагло змінилося: Вишня зацвіла сибірським морозним цвітом і сипле фейлетони та посланія "про державну бандерівську дірку"... Що ж, кажуть, що й ведмедя можна навчити танцювати, аби тільки добре п’яти припекти... 
А в батька Сталіна є чим і притиснути, і припекти... Не бракує й електричних макогонів, сибірських дірок та інших чухавок. Не дарма ж індустріялізацію проведено стахановськими темпами. 
І ось під одним натиском чудодійної кремлівської чухавки сиплються тепер, наче з рога достатку, посланія, заклики й покаяння... 
Отаке то правдиве чудо зробила сталінська соціялізація й індустріялізація не через років п’ятдесят, але через одну-дві пятілєткі. Не вірите?! Спитайте Остапа Вишню! 
Я. Я.

ПОЛІТИЧНІ ПОДІЇ
Кримська конференція і невдоволення з неї
В місяцях лютому і березні ц. р. вибилася на чоло всіх подій конференція голов трьох великодержав: Рузвельта, Черчілля і Сталіна, яка відбулася в Ялті, на Криму. Подібна конференція відбулась уже раз між ними минулого року в Тегерані. Не зважаючи на те, що всі вони погодились у Тегерані на т. зв. атлянтійську карту та проголосили, що полюбовно й приязно розв’язали всі справи, опісля знову виникли між ними дуже гострі розходження, які загрожували вибухом нової, третьої світової війни. Тепер з’їхалися вони знову разом і після довгих торгів прийняли спільні постанови в спірних справах. В той спосіб вони поки що відсунули небезпеку війни між ними. Розгляд постанов кримської конференції показує, одначе, що згода, яку вони там осягнули, є тільки позірна й буде, мабуть, ще менше тривати, як попередня згода з Тегерану. В усіх спірних питаннях, а найважливіше в справах Польщі, Югославії, балканських і прибалтійських країн, окупації Німеччини та в багатьох інших питаннях Сталін не хотів ні на крок відступити. 
Дискусії, що відбулися після конференції в англійському парляменті і в американській пресі, виявили, що ця згода є тільки вимушена загрозою війни, а не добровільна, та буде дуже короткотривала. 
Громадська опінія Англії, Америки та інших країн глибоко занепокоєна кримською угодою, вважає, що дальші уступки перед большевицькими провокаціями можуть мати катастрофальні наслідки, бо відчинять большевикам дорогу в Европу і не тільки не спричиняться, до замирення, але доведуть до війни. Ці справи стали тепер найбільш пекучою проблемою міжнародної політики. В усьому світі про те тільки тепер і говорять, чи вдасться ще англійським політикам відкласти війну з большевиками на довший час. 
Премієр Черчілль і міністр заксправ Іден намагалися заспокоїти англійський парлямент заявою, що англійський уряд ніколи не допустить до того, щоб яканебудь держава в Европі здобула перевагу, бо на цьому опирається власна безпека Англії й по цій лінії іде її відвічна політика. Багато політиків вважає, одначе, що залишення Польщі, Балканів і великої частини Німеччини під контролею большевиків є, власне, запереченням тих засад, бо дає большевикам в Европі рішучу перевагу. Тому, що немає ніяких виглядів на те, щоб большевики уступили колинебудь із теренів Европи, які вони здобули, та з уваги на те, що вони будуть намагатися ще більше поширити свою владу, треба сподіватися, що існуючий у цих питаннях конфлікт може довести до війни. 
Дуже добре знають це теж німці. Вони намагаються використати цю большевицьку небезпеку для себе. Німецький уряд звернувся через своїх представників у Швеції до Англії з пропозицією заключити мир і загрожує, що тоді, коли Англія не погодиться на замирення, вони самі пустять большевиків ще далі в Европу й допоможуть їм знищити всі англійські пляни на створення нової рівноваги сил в Европі без Німеччини. 
Англійський уряд свідомий цієї нової небезпеки. У великому портовому місті Глезгов виголосив мін. Іден до робітників промову, в якій, м. ін., сказав: "Англія завжди боролася проти того, щоб яканебудь потуга запанувала над цілою Европою або здобула політичну чи військову гегемонію у ній. В обороні Европи перед такою загрозою Англія взяла участь у шістьох великих війнах. Велика Британія готова і тепер сповнити своє завдання. Ми, англійці, хочемо єдности Европи, навіть союзу европейських держав, але зорганізованого на добровільній основі з окремих держав, і то так, щоб усі держави та народи мали забезпечення у ньому пошанування своїх суверенних прав". 
Незалежно від конференцій та різних намагань залагодити чи відкласти на майбутнє збройний конфлікт, англо-американський блок і большевики вже сьогодні пильно переводять політичні й мілітарні приготування до цієї розправи, яка може вибухнути між ними кожної хвилини. 
В пляні цих приготувань большевики намагаються дуже поспішно закріпити за собою позиції, здобуті у Фінляндії, балканських краях та в Польщі. Це доводить до гострих зударів із поневоленими народами, які протиставляються большевицькій політиці й намагаються не допустити до закріплення їх влади.
На цьому тлі дійшло з початком березня ц. р. в Румунії до збройних заворушень у столиці Букарешті та в багатьох інших місцевостях. Большевики намагаються зламати опір кривавим терором. Дотеперішній премієр румунського уряду Радеску сховався в англійському посольстві. 
В Болгарії большевики переводять масові арештування і розстріли. 
В Польщі множаться збройні сутички між большевиками і польськими підпільними військовими відділами. Всі польські підпільні газети дуже гостро виступають проти большевицької окупації. Польське підпілля саботує мобілізацію та інші розпорядження. 
У Фінляндії дійшло до великого напруження відносин. Большевики різними інтригами змусили президента Маннергайма, щоб він уступив зі свого становища. 
Голосна справа повстання комуністів у Греції закінчилася для них повною невдачею. Англійські війська допомогли грецькому урядові зламати спробу комуністичного повстання. Це було ще в м. грудні м.р., а тепер там проходить чистка політичного апарату від комуністичних впливів. 
В Китаю президент Чан-Кай-Ші і парлямент, у порозумінні з представником Америки, не погодилися ані прийняти комуністичні війська в склад армії, ані допустити представників комуністів до парляменту й до уряду.

Конференція в Сан-Франціско
Дня 25 квітня ц. р. відбудеться в Сан-Франціско, США, світова конференція для встановлення нової світової організації безпеки й миру в світі. Конференцію скликають Англія, Америка і СССР. На конференцію запросили 45 держав світу, які проголосили війну Німеччині.
Участи не візьмуть невтральні держави: Еспанія, Португалія, Швеція, Швайцарія й Аргентина. Цікаво, що ні одна з держав, які були на боці Німеччини, не дістала запрошення. Щодо Польщі, то справа її запрошення відкладена до часу встановлення нового польського уряду.
Хай живе і могутніє протибольшевицький фронт усіх країн і народів! 

