
Звірено за виданням Осип Турянський. Твори, ISBN 5-308-00325-4, Київ, «Дніпро», 1989
ЕЙ, КОБ МЕНЕ БУЛИ ВЧИЛИ
(Фотографія з життя)
Господар Василь справляв празник в честь свого сина Павла, що перед кількома днями здав гімназіяльну матуру. Гостей зійшлося повна хата; прийшли ближчі й дальші свояки, сусіди й чужі люди, щоб подивитися на Василевого «пана». Навіть старенька тітка Фрузя з Глухого Кута, поза котрий ніколи не виходила, прийшла, бо чула, що Василів Павло привіз зі Львова дуже добру братруру, якої вона саме потребувала до своєї печі. А коли Кость (його звали Кость Єгомосць) їй об'яснив, що се така братрура, що її в голову вставляють, то вона відповіла:
 — Шкода, я думала, що правдива.
При столі сів батько Василь, коло нього Павло, народний учитель, війт Дуць, дядько Дмитро, Кость Єгомосць і т. д. Павлова мати ходила коло кухні, щоб прийняти гостей, як бог приказав. Гості, особливо жінки, дивилися на Павла, як на святого. За кожною чаркою сипалися побажання щастя, здоров'я, доброї й гарної жінки, а тітка Хима (у неї дуже добре кури ведуться) бажала здоров'я не тільки Павлові, але й його матері. Коли гості висказували свої побажання, звичайно, при першій чарці, то Кость Єгомосць примовляє майже за кожною чаркою і все мусив сказати щось нового. Ось тепер стояв він перед столом із чаркою в руці і говорив:
 — Павлуня, сину коханий! Дай вам боже все, що тільки собі замислите в своїй мудрій голові. Як подивлюся на вас, Павлуню, то мені, старому, аж серце радується. Дожили ми до такої хвилі, що можемо сказати: з нашої фамілії вийшла дитина, що їй навіть пани завидують. А вам, Василю, любий тату і шваґре, бажаю, щоб ви все мали зі свого сина таку радість, як нині, і щоб усі хлопи мали таких синів, як Павлуньо, а тоді не ми будемо журитися бідою, але біда нами.
Кость цілував Павла і його батька. Павло дякував за віншування і просив Костя, щоб йому не «викав», бо він прецінь йому вуйко. На те сказав Кость Єгомосць:
 — Борони боже, щоб я вас інакше кликав. Ви, Павлуню, що іншого, а я же іншого. Ви — учена голова, а я темний хлоп Іван. Адже ви, Павлуню любий, маєте більше мудрості в голові, ніж я, мовляв, у своїм мізиннім пальці.
А коли війт Луць вияснив Костеві, що він ті слова про голову і мізинний палець обернув догори ногами, Кость сказав:
 — Павлуню і ви, пане учителю, не дивуйтеся мені, простому хлопові. Де хлоп нині скаже що путнього. Хлопові тільки до мотики, а не до розмови з людьми.
Павло перервав:
 — Ви не кажіть так, дядьку. У вашій голові більше розуму, ніж в одного великого пана.
На те Кость Єгомосць:
 — Павлуню любий! Кожде ваше слово, то так, як би мені з губи вийняв. — Я вас так люблю, Павлуню любий, так вас люблю, що не знаю, як се сказати.
Тут підніс свої очі на образи і, простягши руки, говорив:
 — Господи милостивий, Сусе Христе! Тебе люблю на першім місці, нашого пана цісаря на другім, а ви, Павлуню, ідете зараз по цісареві.
 — Чому ж я доперва на третім, а не на другім місці? — питав Павло, засміявшись.
 — Бо так стоїть у святім письмі.
 — А в котрім параграфі? — питав війт Луць.
 — У святім письмі нема параграфів.
 — Ніби ви читали святе письмо?
На те сказав господар Василь:
 — А де ж ви бачили, щоб єгомосць, та й не читав святого письма?
Кость Єгомосць говорив більше до себе, як до других:
 — Ей, коб мене були вчили, коби були вчили, то знав би я тепер, на чім світ стоїть.
 — Дядьку Костю, сядьте коло нас та й спічніть, ви нездужаєте, — просив Павло.
 — Дай вам боже, Павлуню, все найліпше за те, що ви за мене дбаєте. Старий я, то правда, вже сім-десятку доганяю. Але з мене ще козак. Ще свою стару добре зицирую. Так ходить переді мною, як на цізорику. Може, не правда, стара? А де ти?
Старій, що сиділа коло печі, не дуже подобалось, як Кость казав, що її зицирує (вона була хлопська феміністка), тож відказала напівжартом, напів з обуренням:
 — От хтось би там боявся такого старого штурпака.
 — Стара, чого ж ти на мене коркаєшся? Чи ж я тобі ворог? Дай тобі, боже, всього добра, а вам, мій Павле, якнайбільше.
Кость сів коло Павла, який став розказувати про матуру. Зворушений, Кость завважав:
 — Сусе Христе! Такі довгі літа сушити голову, а потім ще таку муку перейти! Най вам не здається, що се — взяти оріх та й, мовляв, розкусити.
Коли Павло згадав за матуральний зелений стіл, то Кость у тім місці так зворушився, що вийняв хустину та став обтирати вогкість із очей. Деякі жінки почали прямо хлипати. Чистий клопіт! Павло не бажав і не надіявся такого сумного наслідку свого оповідання. Проте перервав і, наливши пива, сказав:
 — Дядьку Костю! Ви всіх веселите, а самі сумуєте. Дай боже вам, дядьку, і нам усім сто літ прожити і сходитися та забавлятися разом у щастю й здоровлю якнайчастіше.
Кость узяв склянку до руки і говорив до Павла:
 — Дивлюся на вас, любий Павле, та й мені мій син Юрко нагадується. Не хотів, шельма, вчитися, та й тепер мусить панські бики поганяти.
Сусідка Настя, що служила колись у місті, сказала:
 — Коби був бодай хоч на якого возного вивчився.
Тепер зійшла мова на те, як-то тяжко хлопській дитині дістатися до високих шкіл. Господар Василь оповідав:
 — Тільки зробіть перший крок, а вже вас лякають і відраджують. Пам'ятаю так, як нині. Виджу, що дитина має охоту до книжки, та й беру за руку і йду порадитися до попа. «Єгомосцю, — кажу, — мій малий не вдався ні до ціпа, ні до коси. «Тату, — говорить, — я хочу вчитися». Порадьте, отче духовний, що мені з ним робити?» А піп каже:
«Та, маєте голову на карку, то радьте собі, як хочете».
«Та голова знайшлася б, але кишені нема», — кажу я. А попадя, бодай здорова була, аж пікнула:
«Захочується хлопам гімназії! От ліпше зробите, як дасте його до ремесла».
А тепер, як син вийшов у люди, то піп перед усіма людьми прикидається його великим добродієм. «То через мене, — каже, — він покінчив школи. То я йому таке добро зробив». Що правда — то правда, одно добро мені піп зробив, що видав для сина метрику. Ну, але за те добро взяв гульдена.
 — То тільки наш ксьондз, — казав Дмитро, — такий незичливий. Але візьмім, наприклад, нивицького єгомосця. То раз добра душа. Він би хлопам неба прихилив, такий людяний.
Василь розказував дальше:
 — Не в одні двері я мусив ударитися, заким знайшов дорогу. Але знайшов.
Послідні слова сказав з гордістю чоловіка, що мимо різних перепон осягнув свою ціль.
 — Навіть при самій матурі можуть чоловіка знищити, — казав учитель Швед. — Хоч би студент був не знати як добре приготований, а як комісія не схоче його пустити, то він при іспиті упаде. Хіба треба дуже доброї голови, щоб не далася. Несправедливість нині на кождім кроці.
На те замітив Василь:
 — Польща всюди запустила коріння.
Мова розбилась тепер, як хвиля, на кілька частин. На лівім кінці стола ішла бесіда за тих студентів з околиці, що дістали з науки помішання розуму, як Клапків Іван, Купчинський Миханьо, Кметь з Кривого. Жінкам, що згуртувалися на лавах під піччю, розказувала Павлова мати ще за хлоп'ячий вік Павла.
 — Раз післала я його з Каською на панське: най заробить хоч на топку солі. Женці ідуть через стерню, і воно бідне йде за ними, та й що ступить крок, то йойкне, бо стерня його в ноженята коле. За хвилю, за дві та й уже ген-ген позаду остався. Такий уже делікатний вдався. Приходить додому та й плаче. Я йому дала їсти і кажу:
«Не плач, вже більше не підеш на панське».
Він узяв ложку страви та й зараз до книжки. То вам усе попрочитував, що тільки в обійстю було писаного чи мазаного: де яка біблія, де фирлядупки, табуляція — все мусив вивчити. А як уже не мав що читати, то, бувало, все просить старого: «Тату, купіть мені книжку». А що я з його письмом малася! Раз приходжу з поля та й дивлюся: падоньку ж мій, а то чого стіна від хати аж почорніла, а стодола біліє? А то він так стіни посписував; де біла стіна, то вуглем, а де чорна, то глиною. То я його тоді мало не забила; мусила хату білити.
Тітка Пазя, Костева жінка, завважала:
 — То вже йому панбі дав таку цікавість до науки.
 — Нема-то нині, як письменним бути, — казала тітка Хима. — Письмо нині — то так, як око в голові. От підете купити чи муки, чи цибулі, і як ви письменні, то жид вас не оциганить, хоч би хотів.
Тітка Павлущиха говорила:
 — Казала мені Клапиха, що такі студенти, як Павло, мусять мати цілу копицю книжок і кожну книжку мусять вивчити напам'ять.
На те відповіла мати живо:
 — Кумо, якби ви мали тілько дров, що мій Павлуньо книжок, то було б чим цілу зиму палити.
Ті слова зробили незвичайне враження на тітку Фрузю, що дотепер майже мовчала, і вона дивувалась ось як:
 — Тож-то ти, Павле, десь тепер умієш читати й писати!
Під впливом тих останніх слів став господар Гриць розказувати за те, що як він служив у війську, то з ним стояв у тій самій компанії один такий «маханік», що умів ногою писати.
 — Кажу вам, як узяв перо межи пальці на праву ногу, як написав, то могло було до самого цісаря іти.
 — А що ж він там написав? — питав сусід Незаривай.
 — Ба як мені знати, як я неписьменний? — відповів Гриць.
На самім кінці стола велася розмова про недавно засновану «Січ» у селі і прибрала полемічний характер із-за того, що тут спорив поступ з реакцією. Господар Степан Бєць був консерватист (в його коморі все висіло торішнє сало), бо казав, що «Січі» не треба.
 — Прийде свята неділя, — казав, — то нічого на вигоні не чути, лише «вліво-вбік, вправо-вбік», аж ухами ллється. Десь, колись того всього не було, а тепер чортзна-що повигадували. Якби я був війтом, то я те все сейчас би скасував.
Розуміється, що війт Луць мусив зі свого урядового обов'язку вмішатися в ту розмову і дав таке спростування:
 — Ви, Степане, аж тоді зрозумієте, що то є Січ, як для вас замість вліво, вправо-вбік йде така команда: соб-цабе.
Поступ тріюмфував, — а реакція плюнула, і вже. Відтак замовкла.
Кость Єгомосць, що дотепер сидів і прислухувався до розмови, промовив словами:
 — Не гнівайтеся, Павле, і ви, пане учителю, що я трохи встану, бо як довше сиджу, то мені ноги затерпнуть і не маю копу в голові.
Кость став на своїм звичайнім місці перед столом і, звернувшись до них обох, говорив:
 — Вибачте мені, панове, що я старий, темний хлоп, а хочу вас, такі учені голови, взяти на екзамен.
«Учені голови» дуже зацікавились і просили Костя аби їх сміло й остро брав.
Кость так зачав іспит:
 — Як ви такі ученики, Павлуню, і ви, пане учителю, то скажіть мені, що є «пунктуальність»?
 — А ви звідки дірвали такого панського слова? — питав Павло.
 — Се є справедливе хлопське слово, — сказав Кость поважно.
Павло старався при помочі філології (від чого ж він учена голова!) доказати, що слово «пунктуальність» чуже і панське. Але Кость обставав при своїм і сказав:
 — То я вам поможу розгадати. Пунктуальності є у панів дуже мало, а у хлопів дуже багато, є її більше по селах, як по містах, і тільки в літі, а в зимі її ніде нема.
 — Аж тепер пропав наш егзамен, — сказали учені голови по надумі.
Кость Єгомосць так розв'язав загадку:
 — Пунктуальність — то є, уважаєте, ті пункта, що їх роблять на хлопських стінах мухи.
Серед сміху об'яснювано ближче Костеві слова. Жінки не конче цікавились тою розмовою, бо негаразд її розуміли, а тітка Пазя навіть сказала:
 — Мій старий все плете, не знати що.
Тітка Павлущиха питала Павла:
 — То ти, Павле, вже вийшов зі шкіл? Тепер уже будеш пенсію фасувати?
Довідавшися, що до «пенсії» ще далеко і що ще науці не кінець, радила йому іти на ксьондза.
 — Нема-то на світі, — говорила, — як ксьондзові. Ксьондз і гонір має, бо де поступиться, всюди його в руку цілують, і тяжко робити не погребує, і гроші йому з живого і з мертвого.
Раду тітки Павлущихи поділяла велика часть гостей, а Кость Єгомосць аргументував ось так:
 — Як будете, Павлуню, ксьондзом, то, напевно, до неба підете, та й нашій фамілії поможете там дістатися.
На те замітив Василь:
 — Нині треба всюди плечей. 
 — Та й як-то гарно буде, — казав Кость, — як у нашій фамілії буде двох Єгомосців: старий Кость Єгомосць і молодий Павло Єгомосць.
Та одно Павло сказав, що задумує піти на філософію. Слово «філософ» здивувало багато жінок, а навіть викликало між деякими з них якийсь несмак.
 — Як-то, — дивувалась тітка Фрузя, якій тепер язик розв'язався, — то ти, Павле, сушився такі довгі літа над книжками та й на те, аби вийти на філософа?
 — Та Павло, кумо, так жартує, — успокоювала її тітка Хима.
 — Ні, не жартую, тітко, хочу бути філософом. Чому ж ви так дивуєтесь? — сміявся Павло.
Тітка Фрузя відповіла:
 — Та бо Микита Гавриш не знає ні нумера прочитати, ні кілка затесати і пасе, вибачте, панські свині, а ціле село кличе його філософом!
Уже треті півні співали і місяць сховався за стодолу, а гості все ще забавлялися. Кость, як звичайно, стояв на своїм місці перед столом і приспівував до Павла:
«Напиймося, Павле, тут,
Бо нам в небі не дадут,
Нім до неба підемо,
То ще по три шурнемо».
