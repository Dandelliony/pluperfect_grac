МУЖИК
Кілька разів чую регементову¹ музику, все пригадується мені одна пригода з молодих літ. Се діялося в однім великім місті в місяці серпні, і якраз у полудневій порі.
Я знаходився у товаристві панських польських дам і оглядав прегарні ручні роботи, що мені їх показували. Були се на темнім оксамитнім тлі штучно й дуже густовно вигаптовані гірлянди цвітів, китиць і арабесок.
Я говорив їм кусливі фрази, бавив такими ж дотепами, а вони «кололи» мене. 
Одна з них panna Wanda (в неї були ніжні, плекані, аристократичні руки — німець був би назвав їх «durchgeistige Hände»²) говорила дуже много про освіту, про гуманність, про чуття, стояла зі мною майже завсіди на воєнній стопі й звала мене глумливо: Гейне.
До сьогоднішньої днини не знаю, що споводувало мене тратити з нею стільки часу...
. . . . . .
В сміхах і жартах зачули ми нараз немов регементову музику. Panna Wanda метнулася, немов мотиль, до скляник балконових дверей, спрятаних за тяжкими плюшовими драперіями, і ми вийшли всі троє на балкон, розглядаючись з веселою цікавістю на всі сторони вдолину. 
З одної побічної широкої вулиці висипалася під тактовними звуками музики темна, правильно й рівно-однаково ступаюча довга маса людей — військо. 
Звичайно indigo-сині, а тепер запорошені блузи і уніформи здавалися сивими. Сонцем опалені і з утоми й голоду також потемнілі обличчя людей видавалися мені мало що не чорними. 
 
Ступання сеї маси — одностайне, важке, механічне, яке ж характеристичне і як тяжко його забути!! Ні, якраз тепер не були се люди. Се був якийсь математичне докупи зложений механізм, котрого душу становив сухий такт музики і котрий порушив і двигав усе вперед;
се — ціле діло штуки і насильства.
Один-однісінький член сього механізму, саме в посліднім ряді одного відділу, не виконував своєї задачі. Чоловік той був менший і слабший від своїх камратів, не держав, чи не міг з ними кроку держати і, остаючись все о крок позад них, хромав. Мої очі впіялися в його величезні, грубі, з сухоти аж почервонілі, шкіряні черевики, і я собі уявив на його
нозі глибоку рану. Се уявлення викликало в мене миттю множество найприкріших спогадів з військового життя. Я згадав всей труд його і всю утяжливість служби його. Згадав брутальність поведения деяких наставників, брутальність майже казочну, а до того неописану муку простого, до військової служби не привченого, до свободи привикшого селянина, його жаль і тугу за своїм тихим і простим світом, — і мене зацікавило обличчя нездатного вояка.
На нім мусило бути щось вирите, якесь терпіння, ступіння, або, може, німий упір? Однак, сонце жарило так сильно, що я прижмурив на хвильку очі і, заслоняючи їх рукою, бачив лиш, як він болючу ногу волік насилу за собою...
 — Що за прегарний образ — крикнула біля мене стояча полька з ентузіазмом. — Ах, Вандо... он там, на чолі посліднього відділу бачиш того офіцера з піднятою шаблею? Ох, так нехай би йшли всі наші на наших ворогів... Ох, Вандо!!
 — Я бачу, Ядвіго. Однак не вважаєш? Цілий образ споганює в посліднім ряді хромаючий хам!
Мені бухнула вся кров до лиця, і я споглянув на них.
На їх гарних свіжих устах тремтів ще погірдливий усміх, а очі panny Wandy — великі миготячі зорі-дивилися холодним поглядом вділ.
У моїх руках знаходився ще «Konrad Wallenrod»³, що його, входячи на балкон, забув я положити на столі. Ним шпурнув я, не тямлячись, з якогось раптового, майже бурхливого, роздражнення, паням перед ноги і, склоняючись з лиховюним усміхом, звернувся до дверей.
Пані Ядвіга повздержала мене панським рухом.
 — Не знаю, мій пане, якого роду думки заволоділи вами в тій хвилі, — сказала з ледяним супокоєм, гордо. — Однак як смієте забувати, що знаходитесь \textit{в нашім} товаристві?
 — В \textit{чиїм} товаристві? — спитав я.
 — В товаристві \textit{польок!..} Не забувайте сього на другий раз!
У відповідь склонився я лиш іронічним уклоном і пішов. Але ніколи... і до смерті  — ні! — не забуду тону, в котрім прозвучали вслід за мною слідуючі слова:
 — To clop, Jadwigo...
 — Rusin, Wando....