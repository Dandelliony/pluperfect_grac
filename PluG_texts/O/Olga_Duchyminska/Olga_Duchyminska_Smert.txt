Смерть Василька
І
Василь кінчив життя в хаті батьків. Умирав у тиху погідну осінь. Цілими днями лежав сам у хаті, дивився на кусник неба крізь мале віконце або сидів перед хатою і дивився на зільник сестри. Великі синьо-жовті очі зимового зілля дивилися на нього й кивали йому приязно. Усміхався до них, бо були йому одинокими приятелями. В тихі осінні пообіддя дивився на перестиглі будяки й на пух, який відривався від їх голівок і відлітав собі, плаваючи в повітрі.
«Так і моє життя поволі відлітає, — думав. — Та пух цей пустий несе з собою нове життя — насіння, і де впаде, дасть початок новій рослинці… А моє життя відлетить безслідно… І в нікого навіть не полишить жалю…»
Примикав очі і обдурював себе образами, які перед очима малювало минуле.
Місто. Велике місто… Б’ючка життя б’є з повною силою. Він — частинка руху цього великоміського… Молодий, гарний, повний найкращих надій… Та мала німочка зацікавила його не на жарт… Так що ж? Його манить свій край, свої люди, свої дівчата… Мусить побороти себе та свої почування… Верне до свого села, до своїх батьків, а там… 
 — А там… — щось глухо загомоніло в його душі, і перед очима стало його теперішнє положення.
Колючкою вбивається в серце свідомість теперіш-нього… Зимний піт зрошує чоло, страх давить горло. Сухою рукою пересуває по чолі, щоб переконатись, що живе.
 — А там… Смерть… — щось шепнуло у нутрі.
Дні минали. Він проводив їх самітно. Найприкріші були ночі в душній хаті, де сопіли і хропіли. Спостеріг, що починає добре виглядати. Хоч давно вже втратив надію на всіляке видужання, а однаково ж якась тиха надія оповила його.
 — По що я так дуже бажав вернути до своїх? Чи тільки по смерть? Як сумно! Там, на віденськім бруку, добре було мені, а прецінь мене пожирала туга за своїми. Вернув сюди і — вмираю. Чия це вина?
Думки роєм обсіли чоло, спогади товпляться.
Батьки дали його до шкіл. Під час воєнної завірюхи опинився у Відні і став шофером. Опісля вернув домів і працював у фабриці, але потім між ним а батьками прийшло до незгоди через те, що жадали, аби віддавав їм увесь заробіток, і вичислювали його до гроша. Вимовили йому харч і нічліг. В холодні осінні ночі спав у стодолі й простудився. Харчувався у сусідки, але запідозріли його в любовних зносинах з нею, говорили, що вдома краде, а до неї виносить. Справа оперлася в суді. Засуд випав корисно для Василька, але було пізно: грудна недуга розвинулась. Не міг вже працювати й мусив умирати в хаті батьків. Поле своє продав і з цього жив. З батьком не говорив зовсім, мати на нього воркотіла, відзивався тільки до сестри.
І згадав, як його гонили з хати, як мати кидала за ним сокирою, згадав голод і поневіряння. І що, властиво, розділило його від них, що видерло йому рідню?..
І згадав святу тугу на чужині. Вона була скарбом його… Там, далеко.
Лице з дня на день повніло, та сили вже не було… Одного дня, коли вполудне сидів перед хатою, вслухаючись в щебетання пташок, прийшло йому на думку, що, певно, ця пухлизна — останній ступінь його хвороби.
Страшна тривога обхопила його.
 — Значить, кінець? Чи справді?.. Рятуватися!.. По лікаря… За всяку ціну!..
Та не було кому ані йти по коні, ані їхати по лікаря. Був самітний на світі.
Жити хочеться!
З тривогою поглядав на ворота, чи звідтам не йде страшна біла жіноча постать.
Вночі марив, просив замкнути ворота і все посилав сестру поглянути, чи в дверях не стоїть біла жінка. Батько хропів, мати і сестра спали, тільки час від часу, котра збудилась, підходила д’ньому.
Рано сестра побігла по лікаря сказати, що хворому спухли ноги, підпухло лице і він благає порятунку.
 — Кінець близький, рятунку нема! — сказав лікар.
Він також бачив, що кінець близький… Вже зовсім не обдурював себе життям, хотів тільки ще натішитись сонцем, наслухатись щебету пташок, надивитися в синьо-жовті очі зимового зілля. Пух з будяків відлетів, минувся… 
«Так і моє життя минає… кінчиться… — думав. — Не знати, як довго ще потягну…»
Приходили сумні дощові дні. Мусив лежати в душній хаті. Сусіди сходилися і цілими днями говорили про нього.
 — Ой, нема тобі, Васильку, вже життя! Будеш вмирати, сирото. Ой, будеш… Підеш чорну землицю їсти… Що ж робити, всі помремо… Воля Божа!
До хати увійшла Тимчиха.
 — Слава Й’су!
 — Навіки віков Богу святому!
Підійшла до хворого.
 — Що ж, Васильку, вмираєш? Ого-го… Яка твар в тебе… Ой, близка вже смерть, близка… 
Смотрила хворому ноги, руки і аж свистала з подиву.
 — Адіт, адіт, як спух, сарака! Фі-фі-фі! До трунви дивиться… А такий-с молоденький, а такий-с ладний, а такий-с вчений… І вмираєш! Га? Що ж, голубчику, воля Божа, — усі помремо, усі… 
 — Ой, так-так, усі, ци борше, ци пізнійше, — притакували жони.
Мати хворого сиділа на лавці і щохвилі голосно втирала ніс, що означало велике зворушення. Отець був у стодолі, сестра поралась коло хати.
Увійшов сусід.
 — А ти, сирото, ще жієш?! Ади, я гадав, що вже по тобі. Моцний з тебе хлоп!
 — Ой, нема там, куме, вже життя у нім, нема… — бідькала Тимчиха. — А гідний був хлопака, а мудрий, а вчений. Тільки вже з родичами… Не теє во… Рахувати не був в злагоді. Будьте вибачні, Петрихо, ви недобре заходилися з ним, збитку вали-сте сина, — звернулася до матері Василька.
 — Їй, самі не знаєте, що кажете! Пусте говорите! Таж то моє тіло, кров моя… Що й таке говорити про збиткування. Нібито ви нікого не збиткуєте? Пусте говорите… 
 — Я? — скочила зобиджена Тимчиха. — Я збиткую? Та то мене, сироту, всі збиткуєте, а вже ви, сусіди, найбільше. А вже того сироту, хоч би і син ваш… А то покаяніє… Що, правда! Не раз голоден приходив до мене, як було молоко, то давала-м сироті, щоби закропив душу. Та то хлопець вчений, та то не будь-який хлоп зі села! Гей, ’Сусе Христе! Пан Біг вас за него скарає… Вмирає небожа через вас… 
 — А ви дивіться, аби вас не скарав! — боронилася Петриха. — А до мене і до мого сина вам зась! Знаю, що бунтували-сьте його насупроти нас, в суді навіть за ним свідчили-сьте!
 — Свідчила-м так, як мені сумління казало. Збиткували-сьте його! Бог вас скарає! А та доня ваша, та Сура, що мої… 
 — Гей, баби! А то що? Дайте спокій! Василь от-от згасне, а ви ту почали судову розправу! Завели вифлиєм на всю хату! Дивіть на него, як йому в твар б’ють тіни… Смерть близько! — говорив сусід.
Усе втихло. Мати підійшла до Василька.
 — Васильку! Що тобі, вмираєш?
Хворий отворив очі, подивився на присутніх, скривився і вишептав:
 — Мука моя… Тихо будьте… 
 — Васильку, випрощаймося, не пам’ятай мені, може, яке зле слово сказав тобі… — налягав сусід. — Пращай ми по раз перший, другий і третий!..
Василько, не витворяючи очей, кивнув головою.
 — І зі мною, Васи\ випращайся! — просила Тимчиха.
В хаті все змовкло, тільки муха бриніла на вікні і чути було тяжкий віддих хворого.
Згодом почали розходитися, зостав тільки сусід, який перешіптувався з Петрихою і давав ради щодо будучого похорону.
 — А ви, нанашко, все собі залагодьте завчасу, потім усе нараз буде тяжко. Шмаття чи готове? То, розумієте, завчасу треба подумати, що і як, бо потому і ладити гостину… — намовляв той. — Ну, і рахувати все нараз… 
 — Треба буде завтра до млина. А во, йдете додому, поступіть там до стодоли д’Петрови та порадьте йго. Ви, як той каже, розумієте лад, — просила Петриха.
Сусід вийшов.
Вночі було хворому дуже зле. Зовсім душився. Післали по Тимчиху як найближчу сусідку.
Василь кидався, очі мав широко отворені, віддихав тяжко. Тимчиха гладила його, приговорювала і плакала.
 — Будіть вітця, бо хто зна, що буде!
Петро встав, простягнувся і приступив д’хворому.
 — Кажи, де-с дів кримську шапку? Чуєш? В кого вона є?
Хворий заперечив головою.
 — Не кажеш? Вмираєш, а не хочеш сказати, щоби пропала! Таж погріб буду тобі справляти. Кажи, де шапка?
 — Дайте спокій, Петре! Адіть, вмирає, а ви мучите його.
 — Та бійтесь Бога! Заніс до когось шапку кримську, а то річ, рахувати, дорога. Най скаже, де дів її.
 — Васильку, тато питають за шапку, — схилилася д’ньому сестра.
Він заперечив головою:
 — Кривда… Кривда моя… 
 — Ади, злодійське насіння! Здихає, а не скаже. Зараз ту мені кажи, де-с дів шапку! В кого? Працю мою знищив!
 — А то що за покаяніє! Петре, дайте спокій! — впоминала Тимчиха.
Старий присікся до доньки і жінки.
 — Ви такі самі, як він. Пропадайте разом з ним за мою кервавицю! Розтягли-сьте маєток! Шапка — правдива кримка, — а він, дідько зна, де дів. Кажи, де шапка!
Зробився гамір. Мати плакала, сестра сварилася з вітцем, Тимчиха з ними усіма. Хворий заворушився неспокійно. Отворив очі, хотів промовити, та тільки безсильно махнув рукою.
 — Що тобі, голубчику? Що? Хочеш чогось? Що? Васильку, вмираєш, може?.. Відозвися до мене, промов… — припадала коло нього Тимчиха.
Хворий заснув.
Ранок був холодний, але лагідний. Петро з жінкою пішли в поле, при хворім зостала тільки сестра. Йому полегшало.
 — Олено, виведи мене на сонце. Хочу ще подивитися. Потім… Потім вже ніколи його не побачу!
Олена вивела брата перед хату, обложила подушками, а сама поралася коло газдівства. Тимчиха ходила по своїм обійсті, щиро заводила за Васильком і за своїм Тимком та все споглядала на хворого.
 — Ото тя, сирото, заладили! Ото дали ти життя… Такий вчений, такий добрий… Пан Біг би скарав їх за тебе, ’Сус Христос щоби їх вогнем спалив! Всі квіти зірву зі свого города тобі на віночок, мій ти пане молодий! Справимо тобі весілля! — приговорювала, заливаючись сльозами.
Василь сидів з примкненими очима і розкошував сонячним теплом. Проміння гладило його біле чоло, на якім синіми жилками були виписані незнаним письмом години молодого життя. В набренілих жилах на шиї била з цілою £илою кров, а півотворені уста були сухі, опалені злосливою палючкою. Вітер рідних піль бавився його довгим русявим волоссям. Пестив його і цілував. Відчував усю розкіш цих останніх дарунків на землі.
Хвилями западав у тяжкий сон. Бачив якесь кохане личко. Усміх вицвітав на його спалених губах — та в цей же момент з коханої ставало біле марево біля воріт… Кивало на нього. Будився змучений, спітнілий.
 — Це тільки сон… А однаково ж і дійсність… — шептали сухі губи.
На лиці грали тіні болю і жаху.
І знов сон, і сонні марева: десь далеко-далеко широкий, отвергай простір, а на ньому стільки сонця, тепла, радості! Він пасе товар… грає на сопілці, а голос летить аж під небо, зливається з піснею жайворонка і летить у сині простори, опирається о високий Бескид і гине у хвилях гірських рік… А в душі розкіш, невимовна розкіш… Це ж своє небо, за яким так тужив на чужині, це свої гори, свої ріки… рідні поля і цвинтар свій, і земля, яка вкриє його, — своя… 
Спокійно думає про смерть.
 — А однако вмирати страшно!..
 — А ще страшніше жити!
Хто це сказав? Чий голос? Хто це? Чи, може, біла постать? Б’ючки стукають, голова безсильно опадає на подушку, вітер і сонце пестять сухітника… Голова схиляється, а з уст бухнула червона доріжка крові.
Тимчиха прибігла перша, наробила крику, збіглися сусіди.
 — Ого, вже по нім… вже по нім! Ратуйте го, люди добрі! Боже, ’Сусе Христе, прийми душу його чисту в руки свої святії… Богородице Діво чиста… Да святиться ім’я твоє… Да прийде царство твоє… За померші душі… — торочила перестрашена, помагаючи хворого нести до хати. Олена побігла за родичами в поле.
Положили його на постіль високо на подушках і голосно розправляли про смерть і подібні случаї.
Мала чорнява жіночка скаржилася:
 — От житє, от хвилька… Господи, тату добрий! Такий молодий! А я сама! Була-м в дохторів, і ніякі медицини мені не помагають. Біль бере мня патуром чимраз… Чимраз… 
 — Ото, кумко, би-сте трібували ще в росинцкого дохтора, — радив сусід.
 — Ой, мені вже радочки нема! — качала головою молодиця. — В мене — хробак, щез би, бодай ся не приказувало! Як попоїсть, так всередині свище, як хлоп: ф’ю, ф’ю, ф’ю! Як хто коло мене сидить, то побув би… 
 — Солітеріон, — завирокував сусід з міною всезнавця.
Тимчиха не слухала розмов, тільки сиділа при Василькові, тихо плачучи. Сльози струмочками заливали її пооране зморшками лице, падали на сорочку.
 — Таж він, сирота, ще жиє, — скрикнула, схилившись, щоби витерти кров коло уст. — Серце ще б’є! Васильку, Васильку… Що ти робиш? Такий молоденький, такий вчений, такий мучений… Щоби то простий хлоп, та би жалю не було. Давав-єсь ся, сирото, бити за це, що тя вивчили, а тепер вмираєш!..
Заки прийшли родичі з Оленою, хворий прийшов трохи до себе. Віддихав тяжко і голосно.
На білій віденській сорочці червоніла ще свіжа пляма крові, прибцраючи чимраз темнішу краску. Мати почала плакати, отець мовчки сидів при столі, вп’яливши зір у землю. Олена припадала коло хворого.
 — Мамо, замкніть ворота, — шептав. — Я не хочу, я боюся… — і сильно стискав руку Олени.
Сонце хилилося. На одну мить освітило дах навпроти вікон. Хворий широко отворив очі, підніс голову останніми силами і, тримаючи руку Олени, вишептав:
 — Сонце! — і упав безсило на подушки.
Вечором стало холодно і почав росити дощ» Хворий не бажав нічого і лежав без руху.
На ніч прийшла Тимчиха. Надворі шумів вихор, дзвонив шибками вікон, а дощ бив у них і змивав. Родичі дрімали. Олена спала, тільки одна Тимчиха пильнувала хворого. Схилялась, вслухаючись у віддих його, кивала головою і плакала:
 — Йде, йде… На божу доріжку йде… На службу Богові святому. Звіздяними дорогами… Білими килимами відходить… Квітка молода в’яне… — шептала тихо.
Коло півночі хворий почав кидатися і стогнати. Мати стояла біля нього, батько не підходив.
Хворий втворив очі широко, цілою груддю ловив повітря, та, очевидно, душився. Підносив руку до грудей, та вона безсильно опадала. Хотів двигнутися. Тимчиха з матір’ю підперли його подушками. Він з жахом дивився по кутах, хотів сховатися під накривало, та руки не мали сили. Перлистий піт виступив на чоло дрібонькими росинками і покрив запалі вже ніздрі. Не віддихав носом, тільки устами. 
Щохвилі кидався несупокійно, силувався зірватись, та опадав безсильний.
Почало харкотіти в грудях. Опав без руху. Жінки зняли лемент, отворив ще безпритомні очі, і повіки поволі опадали. Харчіння в грудях стихало. Тимчиха кричала в небоголоси, мати хлипала, поклавши голову на ногах вмираючого. Олена стояла в ногах і плакала.
Віддих і харчіння втихли зовсім. На губах застиг усміх якогось тріумфу, а по усім обличчі розлився вираз байдужості і болю. В хаті настала тиша, якась святочна і дивна тиша.
Був холодний, зоряний досвіток.
ІІ
Вбрано Василька як Пана Молодого. Поклали його в біленькій сорочці, в чорнім одягу з барвінковою китицею при боці з довгими білими слічками. Біля нього лежала шапка, прибрана барвінковим вінком і купленими квітками.
Була погідна, тиха осіння днина. Пізні мушки бриніли, сонце сміялося лагідною усмішкою прощання, воробчики цвірінькали, небо синіло, обрамлюване білими кучерявими баранцями… На пізніх осінніх квітах колисався якийсь сум та туга… Чи жаль за минулим, чи жах перед прийдуччиною… 
Тимчиха зірвала всі квіти з города і звила йому вінок до гробу. Забула про все на світі, сиділа коло Василька і плакала. До Петра і його жінки зовсім не відзивалася, кляла і нарікала на них.
 — Ади, плачуть, — говорила до людей. — Плачуть, бо елосі . А забили небоже, самі забили! А сестрички які тепер добрі! Приїхала і плаче, а забула, як помагала вітцеви бити його в стодолі. Голодом морили, надворі ночував… Плачуть тепер… 
Коло тіла сиділи гості і забавлялися розмовами. Якийсь подорожній зайшов випадково в хату і розказував, як він поховав уже дві жінки і в який спосіб з кожною женився.
Коло печі поралася Петриха з кухаркою. Час від часу відходила, ставала при трунві і заводила, бо так єлося.
 — Мій синку любий, моя дитинонько дорога!.. Що ти мав мені очі замкнути, то я тобі… Що ж я тепер робитоньки буду… мій одинаку золотий… А то тобі справляю весілля… А де ж твоя молода?.. А моя невісточка… А то зимна могила… А ти лежиш в біленькій сорочці, ніби пан, а я сльози ллю за тобою… А чого тобі хибувало в мене… 
 — Нанашко, а ходіть сюди на хвилю, — сіпала її кухарка за рукав.
Відходила і з повним заняттям розправляла про куховарські речі.
Заводити могла тільки родина. Виїмок тут становила Тимчиха. Як заводила Петриха або котра з доньок, вона виходила з хати, не могла слухати. Час від часу вертала і починала заводити своєї:
 — Васильку молоденький, учений паничу… Любий сусідо… Де ж ти вибираєшся? З котрої сторононьки виглядати тебе, котрою стежкою-доріжкою ходити будеш… Чи білими килимами, чи травицею шовковою… А ти мені добре радив… А ти казав: «Маріє, Маріє, купіть собі коні намість волів…» А ти мене жалував… А ти був делікатний, як пташок, а виглядав, як квітка… Мій Тимко тебе любив… А він їздив у святу землю і привіз хрестик… А я тобі дам його в далеку дорогу, щоби-сь мав пам’ятку… Васильку… Васильку… — хлипала і аж припадала з жалю. 
Люди сходилися «на смерть», входили, шептали «Отче наш», відтак розкланювалися на два боки, здоровлячи присутніх. Одні відходили борше, другі помагали співати дякові «смертну» пісню: «Кажуть люди, що я вмру, а я хочу жити…». Дяк тягнув гарним тенором, і ще два-три голоси тягнули, а хор впадав тільки в кінцевих стрічках: «Тут оставлю срібло-злато і драгії шати…» — лунало по тісній хаті.
По псалтирі і по скінченій пісні посідали гуртками і забавлялися розмовою:
 — Як то? Кажете, що присягала фальшиво? То не може бути!
 — Бігме, що так. Я їй в очі кажу: як ти, кажу, могла так присягати. А вона мені каже: нічо не пошкодить! Я, каже, на хрест, прецінь, не присягала, а мала-м при собі шпильку з головкою і на неї, каже, присягала-м — на головку від шпильки. Цілий суд обдурила-м!
 — Ади, ади! Адіть, яка мудра! — дивувалися слухачі і аж прицмокували.
Дві кумі, схилившись д’собі, шептали і обмовляли всіх присутніх.
 — Чуєте? Та Тимчиха — то стара відьма. То скупундра! Погадайте собі: вона носить тиждень сорочку на лице, а другий бере навиворіт. Каже: шкода мила!
 — Ади, ади!
При столі йшов трактамент . Згрижений Петро, не так смертю сина, як видатками, частував гостей. Кожний брав келішок з його рук з поклоном і приговорював:
 — Дай, Боже, дай, Боже, вам здоров’ячка, а небожчикови царство небесне. Щоби йому земля легка була! А ви, куме Петре, не вгризайтеся, що ж, кождий мусить вмерти. То вам уже не поможе… 
 — Так, так, — докинув якийсь, що вже був по пару келішках і помагав гості. — Я, мої любі, на своїм ґаздівстві справляв одинайцять похоронів. А во, най сусіди скажуть? п’ятеро дітей ми вмерло, а шестеро телят вгибло. Бігме, ну! Погадайте собі: шестеро телят!
 — Ов, шестеро телят! Най Бог милує, та то ціле ґаздівство! Шестеро… — дивувалися і жалували його.
 — А що ж, любі, все від Бога. Воля його свята на це! Ми, дурна твар, не можемо судити його волі, ані розуму.
 — А так, так! У всім воля його свята. А людський розум — пусте проти Бога.
 — Ой, пусте, пусте! Вродився, так значить, і вмреш!..
 — Та всі помремо, куме, всі!
 — Ще й там набудемося! Ой, набудемося, побудем… — зітхала Тимчиха.
 — Набудемося, — притакували куми словами і головами. — Га, все-таки ліпше під сонцем ходити, як у сирій землици гнити. Все-таки… 
 — Усе воля його свята… — приказували, похитуючи сумно головами в глибокій задумі.
 — А ви чому не п’єте, куме? Дай, Боже, здоровля!
 — Дай, Боже, дай, Боже, нам всім, а Василькові царство небесне! Пийте на здоровля і на пановання!
 — А ци правда, чув-єм, що маєш кобилчину на продаж? — зачепив один сусід другого.
Той довго не відзивався, пакав люльку, поправляючи огень пальцями, підсміхався під вусом, а так плюнув і відповів:
 — А може, й маю!
 — Чуєш, куме, може би, ми інтерес зробили з тою клячкою?
 — Мені не спішно! — відповів зачеплений, спроволі пакаючи люльку. Голову відвернув в противну сторону, сплюнув на землю з гідністю ґазди, який має щось на збуттю, та зовсім не спішиться.
«Злодій! — думав перший. — Дорожиться, а знаю, що ґвалтом потребує грошей, бо має платити рату в повіті. Можна би й таньше купити!»
«А то штудерант ! — думав другий. — Хотів би дурнички. Добре знає, що я тепер потребую гроша. Го-го, старий лис!»
 — Та воно тепер коні тані, — тягнув дальше перший. — А ваш клячку як би так підгодував, то не була б лєцта . Зрешта, мені не так конче.
 — Ну, то чого ж питаєте?
 — А так собі.
Помовчали хвилю, помовчали, випили по чарці, і перший знов кинув, ніби знехотя:
 — Мізерна, бо мізерна, щоправда, але якби так її підгодував… 
Розмови ставали чимраз голосніші і різноманітні. Гаряче розправляли про війну, політику, релігію, про школу, про всякі з’явища природи, задумувалися над ними і пояснювали на свій спосіб. Дивувалися, що «доси в Америці зими не було, а тепер є», як то так може бути. Деякі були проти крові на війнах, а сільський політик пояснював нові політичні напрямки, окуплені кров’ю.
 — Всяка твар родиться в крові. І з Різдвом Христа проляли кров чотирнайцять тисяч младенців, бо Христос приніс новий лад на світ, і мусила поплисти кров.
 — Так, так, всякоє рожденіє во крови.
Петриха дрімала у запічку, а Тимчиха сиділа в ногах Василька і роздумувала, що най буде, що хоче, а краще жити на світі, як у темній могилі лежати.
Свічки тріщали, згоряючи рівним ясним полум’ям.
В куті жебрачка, яка щойно надійшла, випивши келішок, гаряче молилась півголосом:
 — Во ім’я і Отца, і Сина, і Святого Духа, і Амінь! І Отче наш, і Богородице Діво! Пресвятая Богородице і нас грішних, во віки віков! За святу і душу і Василька і молодого. Ангеле Божий і сторожу мій! Ти і завше при мені стій, як і вдень, так і вночі, будь і мені все і до помочі. Я кладуся і спати, не маюся і чим вкривати. Святу євангелію собі і постелю, а хрестом і святим то ся накрию. А ти, і чорте, і проклятий, проч від мене, і маю при собі і оборону, і хрест святий! Амінь, і Амінь, і Амінь!
Хилилася до землі, б’ючи поклони чолом до брудної долівки, а здихнувши порох, цілувала її, висловлюючи тим свою побожність і ревність в молитвах і просьбі до Бога за душу Василька.
Тільки він лежав спокійний і рівнодушний на всі молитви, розмови та клопоти буденні. Одно око ніби уважно споглядало з-під примкненої повіки, і усміх з уст не сходив. Лице осунулося, а голова, ніби умучена, схилялася більше набік. Запізнена муха лазила йому по губах, бриніла і підскакувала… 
 
