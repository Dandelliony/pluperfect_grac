Маляр
До мене щоночі приходить маляр.
Він такий таємний, дивний. Входить тихо, непомітно у кімнату, цілує моє журбою пооране чоло, навіває сни, які вводять мене у далеку країну щастя і краси, — а сам береться малювати.
Коли прокидаюся зрана, знаходжу завжди дванадцять образів пречудово дивної роботи: не то різьба, не то малюнок… Усі вони, мальовані лиш одною білою барвою і прикидаються, ніби вони різьблені в мармурі.
Мотиви з природи.
На одних пречудні листочки незнаних зачарованих рослин, які мертвою тугою простягаються у простір… 
На других — види. То знов образ, ніби з пречудної тканини мережаний. В мряку закутана природа, лиш вершки високих дерев вихилились понад це море, ніби кораблики, які закам’яніли в дорозі… може, до якої цілі… І здається, що ось захвилює біле море, заколишуться кораблики, неначе колиски, і присплять своєю білиною, своєю чистотою душу… навінуть сни… Та цить! Це мертвечина, не ворухнеться… Холодом віє… морозить душу… 
То знов сміливим рухом кинені ризи галуззя якогось екзотичного дерева… Досконало викінчені лінії, тонкість… тло задумане, далеке… 
Або — невиразний далекий простір, безмежний, безмежний, як туга душі, як сум життя… 
Нічого. Образу ніякого… лиш даль, даль, приваблююча своєю шириною, своєю безмежністю… своїм подихом свободи, своїм розмахом… Та — холод віє.
То знов заворожений город, безконечний, з вузькими стежинками, яким кінця не видно: йдеш думкою ними — і перед душею відчиняються безкраї світи зачарованих країн… Стежки в’ються, в’ються темними нитками попід похилі скелі та високі гори, які стали кам’яною хвилею… вводять душу в країну супокою.
Йдуть образи один за другим, один за другим, щодня інші, щодня змінні… 
Мотив ніколи не повторюється. Все одна і та сама мертвечина, не вичувається нічого живого, нічого теплого.
Вдивляючись у ці образи, забуваєш усе і йдеш, ведений невидимим малярем, в країну його духа… в країну безкрайнього супокою і смерті.
Та, чим дальше в день, образи бліднуть, зникають, зостає чистий підклад. Одначе коли сутінки схилять голову і заглянуть у вікна, маляр наближається. Настає ніч, усе посне, він своїм подихом повіває сни і береться знов до роботи.
* * *
Як я була маленька, мені бабуся розказувала казку: був на світі молодець гарний, розкішний та могучий. Ось він одного разу поповнив злочин… 
Повбивав однієї ночі всі квіти, що дихали красою, усі пуп’янки, що тремтіли бажанням жити, усі листочки зв’ялив. Зморозив хвилі пливучого існування. І коли рано сонечко підняло головку — стривожилося і гнівом скипіло на злочинця.
І почали шукати за злодієм.
Вкінці вдалося його привести, а богиня помсти так його прокляла, щоб усі жертви його не сходили йому з ума-совісті. Куди він не повернеться, йому одно на думці, на очах: вбита краса життя.
А він, щоби забути свій злочин, мандрує, караючись, від села до села, від краю до краю, від моря до моря — завжди повертаючись у те саме місце. Та йому на умі постійно ним вбите життя, і він нічого більше не знає, крім одного свого злочину.
У своїй мандрівці покути де стане, там зараз йому ввижається завжди сей світ, який він знищив: гарний, цвітучий, повний життя і краси.
Він відтворює трупи своїх жертв, хоче їх воскресити, збудити до життя. Та дарма. З-під його вмілих пальців виходить лиш мертвечина. І все, що він творить з трудом, невидима рука затирає… 
Так він каратиметься довіку, до суду, покутуючи свій злочин.
* * *
Чи не він це заходить до мене?
 
