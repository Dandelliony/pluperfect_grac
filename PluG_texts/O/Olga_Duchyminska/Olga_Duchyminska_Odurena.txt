Одурена 
(З циклу «Жіноче царство»)
Лежала на останнім ліжку під самим вікном.
Нічого не бачила, окрім клаптика синього неба та моря білих квітів акацій та каштанів. Та їй не було до того, щоби на кого чи щось дивитися. Одиноке, що ще звертало її увагу, — це був малесенький її синок, який пару днів тому прийшов на світ, та вид його рвав її душу… 
Нагадувала собі своє молоде, а вже змарноване життя. І не раз маленький синок її плаче — інші хворі йшли забавляти гарного, здорового хлопчика, — а вона мов і нічого й не чує: завине голову в коц або прямо лежить з очима, вперто встромленими в зелень листя та білизну квітів, і не бачить, не чує, що діється кругом неї… В душу вселявся мертвий супокій, який гасив усі почування та нищив враження світу зовнішнього. Навіть плач немовляти не міг збудити з отупіння страждучої душі жіночої… Душі матері… Який палючий, який гарячий мусив бути цей біль, коли випалив, змінив у попіл чуття, яке вміє виплекати тільки жіноча душа… 
 — Одурена! — чуло її вухо, переживала її думка. — Одурена! — одиноке слово, яке вогнем записалося в душі… Ледве-ледве звертала голову в сторону дитини.
 — Одурена!.. — і пливуть спомини гарячим, тяжким потоком… 
Була така ще молоденька, коли посватав її хлопець з чужого села. Родичі були противні йому, та вона мимо їх волі пішла за нього. Звінчалась і поїхала з ним у далеке, чуже село — далеко від своїх… Байдужим їй було тоді усе: і батько, і мати!
Та недовго тривав рай кохання. Якісь маєткові справи порізнили їх. Виходила заміж проти волі, родичів, не взяла всього, що їй належало, — і втратила любов чоловіка.
 — Одурена! Не кохав її, а її майно!
І очікувала нетерпеливо, що будуть в неї діти, що стануть їй потіхою, розрадою, забуттям в сумнім житті, — та дітей не було. Одурила її судьба!
Вкінці, по п’яти роках, дав Бог дитинку, довгождану, визирану. В хату зайшло благословенство. Чоловік радів разом з нею малим ангелятком, і по-давньому жили гарно. Та в хвилі, коли воно ручки вже знало простягати, вміло казати «мамо», невмолима смерть скосила цвітку-дитину. Осталась їй малесенька могилка, де вона, одурена, поклала надію своєї будуччини.
Мов гострим ножем хтось протяв їх життя домашнє. Він ходив, мов ніч темна. Родичі її померли, рідня забула про неї… Вкінці він кинув її, а сам виїхав до Америки, а її, одурену, самітну, одну полишив на широкім світі.
Сама, одинцем зажила. Довгі, сірі дні і безсонні ночі, в які жура підступала під серце і в’ялила… В душі її було ще прив’язання до чоловіка, вірна була йому, та він не відзивався ніколи до неї. Від людей чула, що жив собі добре за морем і весело, а її покинув, одурив!
 — Одурена!..
Дивна жіноча душа! Вона родить стільки любові, все кохає щось, завжди бажає щирої другої душі… І шукає… Буває, що й ціле життя не прийдеться стрінути визираного, — і з цею тугою йде в могилу… Буває, в осені життя приходиться плекати квіти… Буває… 
В селі працювали полонені. Пізналася з одним. Гаряча любов загорілася між ними — так що ж? Вона мала чоловіка, він — жінку… 
Їй ще дужче бажалося життя і щастя. І хто ж не має права на нього, хто не має права бажати його?.. Жива людина завжди в праві.
І довго не відважувалась простягнути рукою в сторону майбутнього нового щастя. А так хотілося бути щасливою… 
Вкінці намовив все продати і втікати з ним до Америки; там заживуть, мов шлюбні. Завелика спокуса, надто близько усміхалося щастя, щоби не посягнути на нього… Але чоловік її давно забув про неї і живе там як хоче, а вона?..
Рішилася. Продала все, налагодила потреби їзди і вибиралася вже в дорогу. Він поїхав у місто день наперед: завести речі та полагодити ще грошову справу — більше не вернув. Пропав, забираючи за собою все її майно! Не було даху над головою, бо нові власники хату продали, а місце заорали… 
 — Одурена!..
Пішла, куди очі несуть… Усе її майно у вузлику, а під серцем дитинка… 
Де дітися?
О, жінко! Благословенна весталко роду людського, жрекиня невгасаючого вогню продовження існування. Благословенна і недоцінена в роді людськім. В болях під плотом поневірялася людина — майбутня мати!
Добрі люди привезли до шпиталю… А що дальше?
Світе красний, широкий! В тобі є захист для усіх… Ти в своїм лоні скриваєш усіх і вся… Просторий світе, чом в тобі нема де дітися «упавшій» жінці, матері людства? І чим вона упавша — своїм безталанням?.. Своїм терпінням? Чому ж одних терпіння ушляхетнюють і підносять, а тебе, жінко, спихають в доли і кажуть, що ти «упала»? «Правила людської злоби»!..
* * *
В шпиталі шукають «мамки», і вона голоситься… Та з дитинкою ніхто не хоче… Гарячі сльози палять її око і серце… Мати… Мати… Але дітися з ним… В воду, в воду, бо немає де діти його… 
Страшний біль, жаль рвуть на кусні бідну материну душу, а… Усі жахаються жорстокості її… 
Ще день-два, і мусить опустити шпиталь, дах над головою, ложку страви… І де ж їй притулитися? Для її незаконного сина всі двері замкнені, для неї, «такої жінки», грішниці, упавшої, немає між чесними людьми місця… 
А «він» спокійний перед Богом і людьми. Люди руку подають, Бог благословить!!!
Вона — одурена!
* * *
Срібнолента ріка котить хвилі повагом… Над берегом матері з малими дітьми: віддихають, радіють ними і життям… Втіха красить усміхом лице кожної матері… 
На високім мості в нерішучості стала якась жінка з вузликом і маленькою дитиною на руках… Задивилася у щасливі матері і — на воду… 
Це чесні жінки, вірні… А вона? Це законні діти, — а її?.. Серце закипає кров’ю… Ангели в небі здригнулися — стільки болю встигла вродити і вислати до Бога жіноча душа… 
Ріка морщить своє дзеркало невдоволенням… Одурена стоїть задумана… Чи не прийдеться ночувати у цих холодних хвилях?!
Коли ж ти, сонце, зійдеш?! Коли огрієш леди заскорузлості?! І коли ці леди пустять?..
 
