Туга поета
Забутому поетові
На екрані ночі образ: сірі, тяжкі мряки оповили світ, затемнюючи його, розсіваючи холод і сум довкола себе. Звізди погасли, місяць не вийшов… 
А тиха туга поета летить крізь тумани навздогін… 
Білою голубкою знялася в його душі й мчить у широкий світ — ясною зіркою загоріла й чарувала таємничим світлом, золотим струменем полилась крізь тумани-мряки, перетикаючись золотою основою.
Він вислав її навздогін дружині забутого поета.
Нагадувала їй достойне, хворе серце… Зітханням болючим дотикала ніжних струн, а вона дрижала безконечним болем і тугою його душі… Плачем невинного дитяти гомоніла на струнах серця. Душа її пестила його, обіймала, мов мати дитину, горнула до грудей, заколисуючи великий біль і терпіння, які вміє зродити душа поета, а вони дрижучими хвилями линули у простір.
Летіла далі навздогін чи назустріч незнаному, невиспіваному. Уносилася тихим співом без гомону… Солов’ї мовкли здивовані, цвіти завмирали заслухані… Пісня туги… Туги, яка безмежним страхом життя вицвіла в очах жреців богині — Поезії.
Летіла навздогін себе самої… Вечором падала сріблистою росою на землю, та не знаходила супокою… Ранком знімалася мрійливими опарами і летіла високо-високо у широкий світ… простір… Падала перед троном Всевишнього білими квітками… 
Та туга поета бездонна!
Господь брав своїми святими долонями ці квіти, зроджені в душі поета, і святою рукою розсівав цей скарб між людей по божому світу, немов перли, мов самоцвіти… 
Вони падали радужкою на землю. Гинули в серцях, які не заломлювали світла, а лиш оживали, коли знову впали в душу поета, який був їх батьком… 
Туга поета безконечна.
 
