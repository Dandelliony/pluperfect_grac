Співачка
Ользі Кобилянській в ювілейний рік
Судільниці прорекли, що вона буде співачкою.
Була ясна, зоряна, осіння ніч. Принесла на світ в своїй душі цю світляну полосу звізд… 
В саду тихо падало листячко — а нуту захопили струни її серця-душі: лагідну, сумну, болючу… 
Великі сонячні квіти дрімали, схиливши помучені голови, по цілоденнім, змаганні, до сонця… 
Їх бажання, їх тиху тугу за світлом принесла в своїм серці!..
Не чудовим голосом співатиме-чаруватиме, а піснею-словом розмалює небосхил життя, зітханням падучого листячка заспіває пісню туги, а душею, тим сонце-цвітом, буде ціле життя стежити за світляними просторами й співати пісню суму й любові.
Та доля позаздрила їй чару-пісні, позаздрила талану. Вона стала їй мачухою й присудила їй вічну самоту. Вона співала пісні, тихо тужила за світляними просторами.
Чекала на май — весну життя… 
Співачка співала — чарувала своїми піснями про красу-кохання, про життя, якого бажання так і тремтіло на струнах її арфи.
Полонила сотки душ своїм співом, та остала сама — одинока зі своїм скарбом, яким була вічна туга за красою.
Непомітно минув май — весна… 
Ллється пісня — слово облітає світ широкий, чарує… 
Сльози тремтять на віях перлинами дорогими, скарби почувань летять з душі, та вона все самітна, все з тугою… 
І дивувався світ, звідки вона вміє цих пісень, де це джерело, звідки бере натхнення… звідки такий чар слова… 
Здогадувались чогось незвичайного, небуденного… 
А вона їх принесла на світ зоряної осінньої ночі, принесла зі собою тони осінньої пісні падучого листя, принесла тугу сонячних квітів, тугу за сонцем… 
А судільниці судили їй бути співачкою.
Тисячі душ полонила своїм чаром — словом, та була все самітна!
Осінні вітри шелестять сумну пісню… Срібло вкрадається у темінь… під твердою рукою Конечності все похиляється… 
Юрба кланяється, гімни співає, та — вона все сумна, одинока!..
В цілому житті нічого для себе не знайшла. Співала другим. Та не вичерпаний скарб, багатство пісень.
Її душа ще не заспівала лебединої пісні… 
Юрба бажає, очікує дальших пісень… 
А вона все самітна і сумна!..
