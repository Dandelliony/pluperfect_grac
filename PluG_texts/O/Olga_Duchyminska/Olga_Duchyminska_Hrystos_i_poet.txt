Христос і поет
Легенда
Посвячую п. п. Стефанові 
і Галі Ванчицьким — на спомин 
прогулки до Космача
Над Єрусалимом зійшло ясне сонце.
Була неділя. Та не була це буденна неділя по сабаші. По місті розійшлася дивна вістка, що Ісус Назарянин, який себе проголошував царем якогось безмежного царства і за своє бунтарство потерпів належну кару смерті на хресті, — воскрес! Родина і прихильники зложили тіло його в гробі, обвили плащаницею, жовніри сторожили гробу, та в невідомий спосіб гріб остав пустий: Христос вийшов, воскрес!
В природі діялися невидані явища: з одних цвітів уносилися пахощі, ніби дими з пахучих кадильниць, синенькі дзвоники дзвонили тихонькими ніжними звуками: Христос воскрес! У співах пташок чути було пісню радості і ликування.
По місті загула вістка, що вірні бачили його, як ішов в ясності, зі світлим обличчям, з серцем, опроміненим любов’ю. І хто приблизився до нього, на того сходила невисловлена сила і благодать та незміриме щастя вселювалося ясністю в серце й душу. Юрби ходили по місті, обговорювали нічим неоправдану подію, і до гробу, де спочивав Ісус, ішли перші прочани.
Вірні плакали з радості й обіймали один одного, цілувалися, возвіщаючи:
 — Христос воскрес!
 — Направду, воістину воскрес! — гомоніли радісні відповіді.
Всі йшли, бігли шукати того, який воскрес, як проповідували пророки, як сам обіцяв — воскрес і усім має принести великі дари. Не розуміли, що це мають бути великі дари духа, й думали про дочасні добра.
Самотній поет вийшов подивитися на ранній світ, послухати співу пташок, подивитися на благоуханні цвіти. Вийшов, щоби нанизати шнурочок перлин — роси і потому малювати їх красками, вийшов вслухатися в музику природи і потому людям їхніми словами складати пісні — зібрати золотих струн сонячного проміння, щоби на них грати найкращі симфонії.
По дорозі поштовхувала його юрба, задуманого і заслуханого в гамори світів. До нього долетів людський голос:
 — Христос воскрес!
 — Воістину!
...А хвиля народу пливла по місті в різних напрямках, шукаючи воскресшого Назарея.
Цей Назарей цікавив поета тим, що за свою віру і свою правду дав себе на хрест і, умираючи, проголошував любов до ворогів.
Поет ішов з юрбою і молився величавій святості. Він відчував, що йде назустріч Воскресшому, назустріч новому життю!
Душа його бажала цілим своїм єством побачити Воскресшого, почути його… Почула потребу обнови, потребу очистити себе від подиху юрби, від буденності… 
Бажала цілющої купелі… 
Нових доріг бажалося… 
Велика туга вела його вперед, туга за чимось неосягненним, незнаним.
І він линув йому назустріч… 
«Назареєць мусив бути поет! — думав. — Дати себе розп’ята на хрест за царство, якого нема ніде на світі, умирати в болях з усміхом на устах, змочених жовчю; молитися за ворогів, проголошувати любов до всього людства… Це може лиш божевільний поет або поет — Бог! Всі поети криють в собі неперебрані скарби царства — укриті перед очима звичайних смертників… бо вони не розуміють його! А цей проголосив про скарби духа, а вони його небесне царство взяли за звичайне земне… І розіп’яли його… А тепер юрба його шукає, гонена цікавістю».
І в душі поета жевріло бажання побачити Воскресшого. Вже вийшов за мури міста і остав сам у своїй мандрівці.
Перед ним щось заясніло.
Ясність зближалася, а в ній стояв Воскресший. З серця падали промені любові, з п’ятьох ран зливалось безмежне щастя і падало в душу поета.
Йшов назустріч з дрижанням любові та бажання.
 — Куди йдеш? За чим тужиш? — спитав його солодкий голос.
 — Не знаю… — шептав поет, похиливши голову.
 — До мене йдеш, за мною тужиш, мене шукаєш?!
Поет, оп’янілий від щастя, яке виповнило нутро його, схилився до стіп Воскресшого.
Христос підніс його своїми святими руками і пригорнув до серця, палаючого любов’ю.
 — Ти один воістину затужив і шукав за мною. Товпа кружляє в мурах міста, шукає мене, а ти один умів знайти. За це я влию в твоє серце всі благодаті, які є в мене. Всі ласки, вся творчість буде вічно перебувати в твоїм єстві! Любов’ю своєю обіймеш всіх і вся, творити будеш казкові замки і будівлі, в яких знайдуть захист твої потомки. Дарую тобі безмежне царство духа, в якім спічнеш, утікаючи від гамірного світа. Будеш говорити в хвилях відпочинку з квітами і метеликами, а свою тугу-біль розкажеш тільки природі і там знайдеш зрозуміння і полегшу… 
… тобі назустріч буде сміятися сонце!
… місяць тобі скаже те, на що ще в людській мові слів немає… 
… зорі освітять тобі твої дороги і стремління.
… в природі знайдеш рідню душі своїй.
...дарую тобі велику благодать — тобі,. потомкам твоїм.
… але з усіма скарбами і добрами мусиш прийняти на себе і хрест мій, і мої терпіння… Ціле життя будеш його двигати на раменах своїх, юрба буде розпинати тебе, а ти будеш страждати і відкуплювати людство, як я. І будеш любити, як я, і будеш людям прикрашувати життя квітами… Приймеш заразом всі наруги світу, всі його обиди, всі його поличники… І юрба буде над тобою насміюватись, як наді мною.
 — О, Ісусе! — шептав поет ледве чутно, а з лиця падали ясні промені щастя.
* * *
Віки кануть в безвість вічності… Потомки поета живуть в царстві, дарованім колись Христом їх предкові. І щороку, коли світ обходить урочисте свято Воскресіння Христа, Воскресший входить в їх душі і кріпить свій заповіт… Бо тільки їх настановив він своїми заступниками на Землі.
 
