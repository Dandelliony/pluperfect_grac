Бабуся
У сонячну недільну днину вибралася я у відвідини до самітної бабусі. В неї ноги спухлі й болячі, й вона мало коли сходить на долину до церкви. Немічна вже.
Сиділа наперед хати і гріла свої зболілі ноги до божого сонечка, яке своїм теплим промінням обкутало бабусю та її самітну хатку. Побіч хатки стояли черешні, сповиті у серпанок білих пахучих квітів.
 — Христос воскрес, бабусю! — привітала я її.
 — Воїстину Христос воскрес, воістину! — відповіла, усміхаючись мені назустріч.
 — Що дієте, бабусю? Приходжу відвідати вас. Дужі, здорові?
 — Красно дєкую! Най Бог про вас не забуде, як ви про мене, одиницю, не забуваєте. А здоровля, сестрице, в мене не дошукатисі! Ноги болє… Ади, як ми спухли, рана тече… 
Ноги лущилися, блищали спухлиною. Нігті великі, довгі. На литці одної ноги ропила рана.
Біля ніг стояли, наче два старі човни, пара постолів. Старі, як сама бабуся. Покривлені, прибрали вже зовсім форму бабусиної ноги, а тверді, наче з бляхи.
 — Бабусю, вам тяжко ходити у цих постолах. Тверді, — кажу.
 — Чекайте, сестрице, розкажу вам он яку притчу. Дала-м си зробити постоли, та один ворог перемінєв мі. Ая, таки сам майстер… Мої були міконькі, не дулили би бабині ноги, а це — пусте… 
 — Бабусю, вам самим сумно, — кажу.
 — Їй! Вже сім років, як одиницев живу. Ади, чоловік ми відійшов. Лишив сиротов. Пішов на цвинтар землю оброблєти, божі оріниці справлєти, ає… А увесь грунт записав родині своїй. А тепер бабу нема кому обійти. Тут моє тільки доживотє. А дала-м тут у цу землю, у цес грунт силу свою, молодість… Всьо дала-м, сестрице!.. А тепер сама… Та — прошу вас у хату.
Маленька хатка. Стіни білені, а стеля мита. Довкола підведена двома красками синього. Казкова піч на одній високій лапці прибрана також у двокольорову блакить. Посередині стіл і різьблена скриня. Віка нема, тільки прикрита верхом стола.
На стінах старі образи, мальовані на склі. У кутку мисник зі старими мищинками.
Я знову, як звичай велить, звітала її в хаті:
 — Христос воскрес!
 — Воістину Христос воскрес!
 — Бабусю, — кажу, — у вас ще старі образи і стіл такий старий.
 — Ой, сестрице! Та це вже більше як п’ятдесят літ тому, як-їм сі віддала. Тоді куплені. Ади, на склі та все файні. Тепер інчі повиходили, але це пусте. Псуєси скоро. А ці зо мнов ґаздували, зо мнов тішилисі і сумували зо мнов! І стіл давний. Ой, давний! І хата давна. Будувались-мо зі жеброти… Але молодість була… Та сідайте, прошу!
 — Най всьо добро сідає, — кажу. — А ви мені обіцяли показати давне вишиття.
 — Покажу, сестрице, покажу. — І пішла у комору.
За хвилину винесла клуночок, зав’язаний у хустку.
 — Це бабине плаття на смерть. Ади, це вишитє ниткове, стеливом шите. Це ще наперед сорок років шила Йосифова Марусі. Давно померла. Не нині дієсі!
Цес-їм си злагодила вже на смерть. Як вмру — аби сі не клопотали, бо вже, сестрице, мені не довгий вік! Ади, вислужила-м сі людєм, треба вже йти Богові на послугу. Ой, немічна я вже, немічна!
До хати вкотилася груба курка-зозуля. Зажурилася на усю хату. Наче здивувалася чи зраділа, що у баби гості.
 — У вас пещена курочка, бабусю!
 — Гідна! Що правда, то правда! Щодень кидає бабці по яйцеві. Ба, коли не зложу. Кортить ми з’їсти, ци такой так вип’ю… 
 — Не жалуйте собі, бабусю, тільки вашого! Хто про вас подбає?
 — Правда ваша! Перед записом було: «проши» , а тепер… — бабуся махнула рукою і задумалася. — Та всьо було би добре, коби спати мож’… А то, сестрице, ногами по хаті ходжу. Усю ніч проплентаю. Лежати не можу. Сєду на постіль, ноги зіпру на стільчик, лікті на коліна, а в долоні беру голову. А в грудях грає, дихати не дає… А всєкє нагадуєсі… Вся молодість приходить до мене уночі… Ціле житє крізь хату просуваєсі… А далі, як мі озме страх! І пуд коло серця… І болить, і пече всередині, і зверха платє мі давит… Звержу всьо зі себе і така ходжу… Страшні ночі, сестрице… Коби спати можна, а то… — шептала наче до себе.
 — Дам вам лікарство, бабусю.
 — Ей, де там вже є лікарство на мою слабість! Старість вже… Чи не вісімдесят років буде… А прото, принесіть що, коби спати мож’… Спати… 
Бабуся змовкла, дивлячись у землю. Мені привиділася ніч самітної бабусі, як молодість і життя хороводом ідуть крізь хату… Усміхнені, веселі, може, спомини… Але нині вони безсилу бабусю обкидають страхом… На спомини — треба теж сили… 
 — А що, панечко, пишуть календарі з посухою? — спитала.
 — Та зле, бабусю, якось. Все припізнилося, бо не мож’ садити нічого. Щоб хто знав, як буде, були би люди борще посадили чи посіяли, а тепер вже обробляли би.
Бабуся хитро посміхнулася.
 — Я знала, панечко, що так буде. Казала-м сусідам: сійте і садіть рано. Я знала, що середна весна ні до чого.
 — Звідки ви знали? — питаю.
 — Бо то мож’ пізнати по свєтах. У кожде свєто вполудне були хмари. А то ворожить, що рання весна і наприкінці буде добра, а середина непотрібна. Я знала, що так буде!
 — Ну, бабусю, я вже йду. Будьте здорові. Я незадовго прийду ще до вас, а ви мені ще щось цікавого розкажете
 — Дай Бог вам здоров’я, що мене, самоту, відвідали! Нехай вас Бог відвідує усяким добром! Я вам черешеньок спрєчу… Як Бог зародить… Вони в мене солодюцькі… — випроваджувала мене старенька добрим словом.
Стала у порозі, сперлася на одвірок і провадила мене своїми жалісливими очима. Остала знову самітна зі своєю старою хаткою, святими образами з-перед п’ятдесят років та пещеною курочкою, яка бабі кидає по яйцеві.
* * *
Не довелось мені кушати бабиних черешеньок. Переказували мені, що ховала для мене і дуже ждала мене. Я вже не зайшла до неї, бо виїхала, а коли вернула, не було вже до кого йти. Бабуся пішла на послуги до Пана Бога, де чоловік її землю обробляє та божі оріниці оре.
 
