Бідна Таня
Відколи тямила себе, служить. З діточих літ то тільки й споминів, що бачить, як хтось лежить на лаві. Такий жовтий… Очі затулені… Якісь люди сходяться… Решта то все покриває забуття.
Друга хвилина з діточого життя: у зимовий, морозний день хтось несе її на плечах далеко і довго. Відтак тепла хата, двоє дітей… Одно ще лежало в колисці… І знов все пропадає.
Як підросла, то все була в чужих. Служила. Казали, що як мала п’ять років, то прийшла «на службу» бавити дитину. І було їй добре, бо не знала, чи може бути краще. Вставала рано і гонила гуси. Відтак бавила дитину і робила всячину, що казали. Зимою дерла пір’я і лущила квасолю.
Та найрадше пасла гуси. Ранком жене їх за село. Насупроти велике, ясне колесо сонця. Наче дукач, завішений між червоними коралями. Так сміється… Трава вкрита скляними пацьорками. Жаль тільки, що за найменшим дотиком розбиваються.
Гуси йдуть по дорозі, розмовляють, а може, й сваряться. Не розбереш! А вже не дай, Боже, пострічатись з чужими. Така ворожнеча, що Господи! Сваряться, мерзять одна другу, а то й до бійки беруться! Але зразу так і видно, що її гуси найрозумніші. Всі мовкнуть, а вони ще мають слово… Так, її гуси дуже розумні! Вона так їх любить, ці свої гусочки… Вони такі близькі, свої її сирітському серцю… Йдуть повагом своїми рожевими лопатками, витягають гнучкі шиї, і в нічиїх гусей таких очей немає.
Гуси йдуть поволі, Таня за ними й думає: чому то в мене нема ні мами, ні тата… Усюди всі діти мають і тата, і маму, а в мене їх нема… Може, і не було ніколи. Ні хати нема, де вони жили б. І тоненькою нотою дзвенить у сирітському серці пісня:
Ой у полю па Поділлю квіточка синенька,
А у світі найдорожча — то мати рідненька.
Ой у житі на Поділлю цих квіток багато,
Ніхто не є такий, як рідненький тато.
А сирітка пасе гуси і тужить піснями:
Чому в мене, сиротини, ні тата, ні мами!
Скаржиться, питає широких просторів та буйного вітру і сизої зозулі. Та ніхто не може потішити сирітського серця.
«І відки я взялася у своїх ґаздів? — думає. — Ах, коли б кого спитати…»
Та не було в кого питати, та не про свій рід… Та звідки вона взялася. Несміла була! Не сміє спитати, а ніхто їй не каже про цс. Як прижене гуси, спитає ґаздині. Гуси пасуться, скубуть траву і щось між собою розмовляють, ґеґочуть, розказують. А он ця біла витягне шию, заґеґочс, злопає крилами, і голосне «ґе-ге» лунає. Ґеґне — і, немов злісна, вириває траву гострим дзьобом, а другі скубуть траву спокійно… Здається, насварила за щось на них, коли мовчать.
Гуси пасуться, гомонять собі, а бідна Таня дивиться на небо, яке воно синє-синє. Та де не взялася біла хмаринка. Кучерява така, наче біле ягнятко, і вже, бач, по цілому небі порозкидані хмаринки. Одні стеляться барвінковими листками спокійно, гладко. Другі кучерявляться м’яткою і косичать небо. А он ці ніби білі ангельські крильця… Може, і погубили їх ангели, тікаючи перед чорною хмарою… Та ось все. пропадає: косиці, крила і посеред неба остала тільки сама-одна хмаринка… Пливе, пливе… Змінюється… Показується голова, лапки ростуть вдолину. Хмарка витягується… Ого, вже не баранчик, а дівчина! Висока, струнка, вся в білому. О, о — підносить руку і йде. Рука чимраз росте вгору, а ніг немає вже. Все якось зливається… З дівчини вже старий дідусь! Борода довга-предовга, палиця в руках… Цей дідусь наводить на неї страх. Та ось біля дідуся береси багато народу різного… Помішались між собою, що й не розбереш нічого… І це відпливає, відходить, хоч ніг і не слідно! Диво!
Часом на небі здвигаються височезні гори, ніби зі снігу… Ось-ось зваляться на землю… Як страшно! Таню огортає тривога… Вона замикає очі і хилить лице до землі. А вже найгірше її лякають чорні хмари з червоною полосою. Тоді вона, йдучи додому, дрижала зі страху і затуляла очі… І чого воно таке страшне, чорне, ще й горить, таке лячне… Плакати хочеться.
Спішиться Таня додому, а гуси так поволі ідуть… А мають крила! Лиш би злетіти — і вже дома! А вона би за ними, за ними… Так ні! Ліниво йдуть… А їй спішиться і хочеться швидше додому, щоби вже раз знати про те, про що вона все думає, що її так мучить… То диво! Чим була ближче додому, тим більше находила на неї тривога… Як це так, ставати з ґаздинею до розмови! Чогось лячно… Але треба конче!.. Та коли вже була на подвір’ї, то нападала на неї несмілість і страх… Свої сирітські думи погубила, і вже не було про що питати.
Час минав, нічого не змінювалось. Літом пасла гуси, зимою лущила квасолю або дерла пір’я. Слухала, що в хаті говорять, а сама все мовчить. Слухає, але за своїми думками нічого не чує. Завсігди задумана, сумна, одинока.
Часом знов виринає цей далекий спомин: на лаві лежить мерлець, такий жовтий… А хтось їй каже: «Тато!». Картина чимраз захоплює діточу душу, вселюється… А вона така спрагнена цього спомину, як гаряча земля дощу. В неї інших споминів немає… Тільки цей один… Але від нього їй ставало легше: була певна, що колись був в неї тато, але вмер, колись давно-давно… І в душі родилось прив’язання до мертвого, незнаного тата, і щось гріло душу… Тато! Вмерлий, та все тато! Якось стає відрадніше… Хтось рідний був!
Любила зимові дні і вечори. Хата повна гамору та шуму веретен. Шумлять, ніби вода в потічку… Тільки що вода зітхає, а веретено тільки шумить… Бджілкою бринить і нитку звиває… Таня слухає шум веретен, але дивиться у свій світ.
Або лущить квасолю. У своїй ще діточій уяві не бачить квасолі, а цілий звіриний світ. Он ця чорненька квасолька — цс барани чорні, кудлаті. Біленькі — це гусочки. А он ця жовта із синім очком — це «милосердна» квасолька. Нічого нема, тільки одне сумне очко. Червоні та красі квасоль ки — це воли і корови. Вона їх доганяє у купку, в думці розмовляє з ними. Часом котресь відіб’ється від гурту, біжить… Котиться… Чекай, баранчику, не туди! Схоплюється і заганяє буйного барана до гурту. Найкраще вправуються воли і корови, вони не тікають нікуди… А стадо все зростає більше і більше. Аж любо глянути!
Або дре пір’я. Надворі мете білими сніжинками — пухом, доразу таким, який в неї в жменьці… З-під її пальчиків падуть м’які сніжинки. Пух береться інеєм і осідає на голові, одязі, часом аж холодно від тих сніжинок, рука костеніє… То знов вибіжить надвір, а тут так тепло-тепло від пір’я-пуху, що криє цілий світ… Усе гріє!
А веретена шумлять. Хтось щось розказує, Таня не має часу на чуже, бо в неї стільки своїх думок! До літа не передумаєш! А там літо, сонце, голубе небо, зелена трава і — її приятелі гуси!
Сирітським думкам кінця немає!
 
