Warum?
Присвячую
щирому другові Михайлові
Ніч.
Опалеві мряки оповили прозорою легкою тканиною сонне село. Природа розстеляє цей срібнотканий завій мистецькою рукою; тче його в різноманітні узори; прикриває, розвиває, ухилює… і творить чудову гармонію, зливаючи водне ніжні рубці мряки та грубі зариси дерев і хат. Усе, розхвильоване віддихом ночі, прикидається неземним, дивним. Каскад хвиль місячного сяйва обливає усе сріблом.
Грізно здіймаються зариси залізничного моста. Високі луки сплелися залізними руками, стоять немовби не поборимі ніякою силою.
На мості варта. Ходять жовніри там і назад — кілометр від них повзає ворог по землі, підкрадаючись.
* * *
Йому не хочеться ні варти, ні ворогів бити, ні війни… Роздумує, за що вони поневіряються, за що один одного вбивають?.. За що?.. І чим вони вороги собі?
Сперся на кріс, дивиться на бистру воду ріки. Спомини гомоном б’ються в душі.
Мав стареньку матір і був музикою. Всіх людей на світі кохав, а тепер кажуть йому їх ненавидіти. Чому й за що? Він не знає.
Пригадує свій виїзд. Старенька плаче, побивається, він заспокоює її, що нікого не вб’є. Він їм розкаже, що це не в його силі, проти його переконань… Він верне!..
На прощання ще заграє. Під руки підпадає «Warum?». І дивно: скільки разів не грав цей улюблений твір, все щось не розумів у нім, все щось виходило неясного. Днесь зрозумів вповні цей болючий сумнів, який покутою душі товчеться у творі музичнім — який ставав питанням без відповіді. Днесь зрозумів його… 
З останнім акордом в душі виїхав на війну, вбивати людей… 
Вода мерехтить золотом в сяйві місяця… шумить музикою… дрижить, повна життя, руху, співу шумлячих хвиль.
З-над берега здіймаються ясні, непрозорі опарі, клубляться, долітають… 
Золоті струни розтягнені, невидимі, павутинні руки чиїсь грають на них… 
Задрижали струни могутнім акордом… мерехтить золото, шумить пісня, творена невидимим, але могутнім митцем… 
Б’ють акорди — немов хвилі об камінь.
Понад берегом тіні… В довгих білих одягах хилитаються під такт музики… дивний, незнаний танець!..
Ніжно, ніжно пливе акорд, вколисує, пестить душу… падає у ню сумним промінням місяця… Місяць заслуханий в цю пісню, яку зродила душа великого поета-музики під враженням його тьмяно-сумного світла… Його мертве, без руху, лице задивлене, заслухане у власний шепіт… Акорд, акорд… сильно… й знов пливе тихо й ніжно, як місяць по небі… 
Дрижать струни золотії, мерехтить золото, шумить пісня… 
Неяди виходять зі своїх водяних палат. З їх шат кануть перли… Одіж стелиться… І вони заслухані… 
Що це? Що це?
Він добачає, як з прибережних кущів-мряк вихиляється лице з буйним волосом… Довгі, мрячні пальці ніжно дотикають струн золотих, і тони беруться місячним сяйвом… 
* * *
Mondscheinsonate .
Безпритомним жовнярем стрясає товариш:
 — Не спи! Кара смерті на позиції. Ворог підповз. Ворог… війна… Опритомнів.
Так це була брехня? Лють охоплює його серце, сам не знає на кого чи на що?! Йому страшенно хочеться стрілити в сторону місяця, у це цинічне, бездушне лице… яке вміє гадюкою оповити серце-душу, влити отруту, а сам завжди спокійний, зрівноважений… 
«Ворог підповз… можна би…» — чує якийсь пекучий шепіт.
Чи це місяць, цей сатрап, нашіптує?
Паф, паф, паф… Що це? Чого? До кого стріляють і за що? До ворога?.. А чим він ворог мені?.. Чим? — питає втомлена душа. — Може, й він перед хвилею слухав, як і я, пісню місячного сяйва, яку зродила душа великого митця… 
Відходить, відвертається, не хоче бачити брехні, яка є правдою… 
Близько моста стоїть велике господарство. Збіг, щоби купити дещо, покріпитися. В вухах дзвенять йому могутні акорди нічної пісні, в душі любов до вселенної, прекрасної, позолоченої сходячим сонечком.
«Поклін тобі, ясне! Бач, як ти усміхаєшся весело! Ти кохаєш світ, правда, кохаєш?.. І я кохаю…»
А в душі йому дзвенить: «Warum?» — могутні акорди знаку питань без відповіді!.. В хаті дві сестри. Трьох братів забрали їм рік тому до криміналу, бо за землю вбили сусіда… 
Чимборше вертає та думає, що це за дивовижа.
Брати ці в криміналі — за що? Що видали «війну святу» за землю сусідові… А вони — що роблять? Вбивають один одного також — за землю. Чому ж їх не беруть до криміналу, не судять, не вішають — коли вони убивці! Чому ж їх благословлять ще хрестом святим на «святу справу», коли тамтих трьох запроторили в кримінал, ославили убійника-ми — а вони, а їх?.. Кидається на землю у м’яку траву й з розпукою в серці кричить:
 — Боже, Боже! Де ти, великий добрий Боже? Де правда — де брехня? Де край одному — початок другому?!
Конвульсивно стискає руки, рве одіж… Бореться сам зі собою, проти всіх… Безсильний!
Лежить довго безповорушно… а сонце гладить його розпалену голову, а пісня мешканців трав буйних колише зболілу душу.
Невидима оркестра грає… Сотки музик… вслухується… приходить до себе, розрізняє акорди дурові, мольові… Дрібонькі мушки взяли віолін і так згідно, гармонійно грають: питання без відповіді.
Цвіркуни беруть акорди сміло, ясно… так і вичувається могучість, бунт душі проти таємності життя… 
«Warum?.. Warum?..» — плаче в цілім світі трав.
Душа музики вслухається, чи не знайде фальшивої ноти, фальшивого тону… та ні! Природа не помиляється, фальші в тонах у неї немає… 
І він розуміє вповні душу автора твору музичного.
На світі творилось діло знищення і лукавства. Під чорною опоною ночі творились грішні, святотатські діла.
Громи гармат, кріси машинові… шум битви. Братня рука справляє кріс у грудь брата, братня кров скроплює одіж братню… Стривожений, безсильний стоїть жовнір-музика на варті.
Серце тривожно б’ється у грудях, душа мліє:
«Боже великий, добрий Боже, де ти дівся? Зішли сонце, розжени пітьму ночі, нехай брат брата побачить!»
Ранок. Надворі чудово, тихо… Гори будяться, ще сонні стоять супроти сонечка, закутані в серпанок мряки ранньої.
Виглянуло сонечко ясне, супокійне, вливаючи в душу тишину. Немов вітає усіх і усе: «Мир з вами!».
Хрести ясні, блищать білизною своєю на тлі гарного пейзажу гірського. Тиша… Та люба тиша по страшній бурхливій ночі.
Природа грає симфонію поєднання.
Гамір життя зливається з шумом ріки, співом пташок і надією в душі… 
Краса й правда беруть скипетр панування у свої святі руки.
* * *
Брехня, сумніви беруться мрякою… Христос уноситься над землею.
І знов серце мліє, душа корчиться, шукає Бога… 
Понад голови блудячи, літають кулі, земля здригається від страху, щонайдосконаліші створіння Божі створили на землі царство чорного бога — пекло, поклонилися йому, виповнюючи заповідь його.
Гори купаються у мрячних заслонах, щоби не бачити, не чути… 
Закипіло життя, полилося повним струменем.
Знов гуркоче грім гармат… кріс машиновий сіє смерть… Юіуби диму, куряви, запах крові. Крики — дикі, які підносять жреці Сатани, приносячи в жертву все, чого бажає цей страшний володар.
З високого залізного моста все видно. Скалубин-ками колеться серце йому… Він кричить німим болем, та голос його душі беззвучний… 
«Брате мій! Чому не жахає тебе кров, яка спливає краплинками по одіжі твоїй? Це братня кров!»
Це не кров… Це рубіни-коралі дорогоцінні, які здобути треба!..
Чому твоє серце не здригнеться на всі сльози, вилляні страшної ночі?
Це перли-самоцвіти, що манять око!
А стогони всі, зойки братні?.. Брате мій, чи чуєш їх? 
Це музика, яка наповнює душу людську чимось солодким до дальшого «вперед» на криваве діло!
Брате мій, не топчи трупа братнього!
Боже мій, Боже, безсильний Боже!.. А я, люди, так люблю вас!
Безпритомно паде людина. Його несуть до найближчої хати, де дві сестри і троє братів-убійників у криміналі.
* * *
І сниться хворому жовнярові-музиці, що він стоїть перед прегарною, райдужного цвіту брамою-луком — до іншого світу. Там усі люди мають Бога не в небі, а в серцях, там Христос не з каміння, а живий між ними, й заповідь його велика свята панує над усім — живе!
Таємний голос шепотів: «Прийдіть до мене всі! Світ великий і гарний! А вам, нужденні створіння, мало його? Розійдіться усі, побачите, що місце й добро буде. Підійміть ваші душі високо, як лук цеї брами, й побачите, яке діло ви творите…»
Душа клониться, радіє, летить кудись… 
Та слова переходять без гомону. Знов громи гармат будять хвору душу, приводять до пам’яті дійсність.
Знов куряви, кров і смерть… 
Никне брама-райдуга зі своїм барвним цвітом, зникають рамена, які з любов’ю простяглись до світу, обіцяючи рай… 
Хвора душа молодого музики терпіла любов’ю і безрадістю супроти світу та його дивних, незрозумілих, суперечливих правил… 
«Warum… ach warum?» — чує вухо його… 
Над ним похиляється голова, оповита срібною опоною, гладить його… 
Це мати? Чому ти прийшла сюди у це пекло? Чому, моя добра, свята нене! Бач, яке твориться… Бач, скільки брехні… Тікай відси!
Тікай! Ходімо… Ходімо удвох, далеко від цеї брехні, яку творять люди… 
«А однак, нене, я люблю їх… Я люблю цілий світ…»
І сниться йому чудовий сон… Усе так гарно зеленіє, квіти цвітуть, пташки співають… Усяка музика відзивається — лиш людської мови немає… 
Та йому не тужно за нею. Вона така брехлива! Стільки зла… 
А ці дерева шумлять якусь стару, відвічну правду, ці пташки співають правдиву пісню, що їх маленьке серденько вчуває, — квіти… А десь з далекого обрію гамір людей і питання: «Warum?».
* * *
Люди керваві цілу ніч пливли по небозводі — гасли звізди. За землю, за пісок, за камінь, за траву — падало життя людей!
І кому вони покорилися, якій силі? Хто смів душі людській розказати ненавидіти — й вона ненавиділа; вбивати — й вона вбивала; класти своє життя за щось безіменне — й мільйони людей кидало на великий жертовник якогось страшного бога молоде життя, здоров’я, існування своє і многих одиниць… Лахміттям падали найдорожчі скарби людської душі й тіла до ніг когось страшного, безіменного, якого однаково ж усі слухали, якому мовчки корилися.
В душі молодого жовняра-музики жевріє бунт. Чому й для чого? Де той «він», який сміє розказувати душі людській? Проти «нього», проти «нього» — усі станьмо, як один! Тут нам допоможе великий, добрий Бог… Тут Христос уділить благословення, це буде війна за «святу справу»!!!
Держали бойову лінію. Над ними розривалися шрапнелі, сіючи гради кульок, землі та каміння. Лежали тихо, пригорнувшись до матері-землиці… підсуваючись поволі до ворога… 
Розпаленим лицем припав до землі й молився:
«Зійди, Христе! Зійди, утихомир бурю своїми святими руками! Уздорови засліплених, зішли на людей свою владу, благодать любові ближнього! Рятуй нас, Христе, рятуй!».
Попри вухо задзвеніла кулька.
Прийшов до землі з болючим серцем і вслухувався у музику літаючих куль — був безсилий.
Музика… Літають кулі, грають якусь незнану симфонію смерті… 
Piziccato… Furioso… grave… con fuoco… — немов порушувані арфи. Сопілки… трембіта… Симфонія… ах, симфонія поєднання… 
Апатія сповиває душу — вона відривається, летить кудись до країни будуччини… Дзвенить летюча кулька, проймаючим свистом… glisando… Сумний акорд впалого шрапнеля вмирав в недалеких корчах… Людські стогони неясні видобуваються, ніби з-під землі, рвучи нутро. То знов ніжними звуками летючі кулі пестять душу… Лагідний посвист… 
Голова крутиться, думка неясна… 
Шум лету залізного птаха зрівноважений… без тіні сумніву. Він знає своє завдання!
І це все несе смерть людям. І за що? За що? Його душу стрясає безмежний біль… В мозку пече, в нутрі здіймається бунт. Рятувати! Ах, рятувати всіх… Він ненавидить все на світі, що проти правди й заповіді Христа… великої заповіді: люби ближнього! А війна… Свист… Зойк… 
Душа його кричить мовчанкою, серце шматує, від вуха відбивається дикий, іронічний сміх… Це життя кепкує над людьми!
Паде, розпалений, чолом б’є до землі, покритої холодною росою майської ночі… В кущах за ним лящить соловей… 
 — Люди, я люблю вас! — кричить він, мов божевільний, зриваючись. Блудна кулька летить… 
Впав горілиць — без життя.
Біла тінь нахиляється, дотикає ніжною рукою серце — воно мовкне… Перестає боліти… Легким цілунком замикає погасаючі очі, бере душу в мрячну опону й зникає… Білим саваном стелить. Легкий усміх прикрасив уста його, й немов завмерло на них питання: «Warum?».
* * *
Довкола стеляться дими й мряки. Дощик росив, гори курилися.
На полі битви поспіх. Копають ями для полеглих.
Де хто впав — там ховають.
Йому під кущами стелять чорну постіль вічного супокою.
Лопати дзвенять скаргою без слів — а в шумі викиданої землі чути виразно: «Warum? Warum? Warum?»… 
Спочив молодий мученик… 
В кущах співав соловей, а хвилі ріки грали марш похоронний для приятелів і ворогів. Це була пісня побіди поєднання людських душ і стремлінь, визволених з тісних пут земного життя… 
Природа своїми слізьми змивала провини людства, жорстокості життя і брехливості світу… А в душі гомоніла пісня будучого.
Май 1915 р.
 
