Різдвяна казка 
І
В хаті Миколи пахне свіжоспеченим хлібом та всякими ласощами, що їх вариться на Святий Вечір. Вечеря, вже зварена, стоїть у печі. Тільки голубці ще відзиваються. Клекочуть, начеб розказували різдвяну казку всій страві.
Найстарша дочка Катерина порається біля печі. Підмазує її глиною, щоби була біленька й чиста у це велике свято. Щітка так і бігає в руках, бо спішити треба. Сумерки вже падуть, зорі займаються, а тут ще й до вечері прибратися треба.
Миколиха зав’язана у нову хустку, на білій сорочці коралі, розчісує ясне, як льон, волосся наймолодшого сина.
 — Катерино, ану не забудь ще з хати винести всі куделі й веретена. Гріх, щоби в таке велике свято качалася знадоба до роботи. Ой, велике свято! Стій же, Івасику, най тя вичешу файно! Ади, Христос родиться цеї ночі. І худобинка святкує… І всьой світ… А пташки полетіли святкувати аж у Вифлеем… у святу землю… 
 — А він ще не вродився, мамо? — питає Івасик.
 — Він уже давно вродився і все щороку родиться. То не так, як чоловік: раз вродився, раз вмре. Господь усе родиться, бо він такий чудесний, як світ. Ади, на землі все на зиму вмирає, а на весну знов родиться, тайна Господня.
 — Ма’, а кому то мала хлібина? — питає Івасик.
 — То — колідник, для худібки. Завтра рано тато приведуть вола до хати, дамо йому поїсти з миски, де будемо скидати всяку страву; потім заложать йому колідник на ріг і поведуть назад до стайні. Там розділять решту страви і колідник між худобою.
 — То збудіть мене рано! Я хочу видіти в хаті вола, — просить Івась.
 — Е, то досвіта, ти не встанеш!
До хати увійшов Микола з дідухом і став коло дверей.
 — Добрий вечір, газдо! — привітався. 
 — Дай, Боже, здоровля. З чим прийшов, діду? — спитала Миколиха.
 — З житом, з пшеницею, всякою пашницею. Зі щастям, здоровлям та всяким добром! — відповів Микола.
 — Так просимо, сідайте! — сказала Миколиха і показала рукою на почесне місце за столом.
Микола поставив дідуха в куті на лавці.
 — Гей, чи вже готові? — звернувся до Миколихи і доньки. — Зірниця вже сходить.
Катерина ще раз оком кинула на вибілену піч, яка повагом розсілася в куті, уся вбирана в біле, ніби бабуся, а сама кинулася перебиратися та почепити коралі.
Мати поклала гребінь за дзеркало межи вікнами, а Івасик радо поскочив до котика, який, теж вичесаний, сидів на краю печі. Жмурив очі, ніби дрімаючи, але пильно стеріг, що діється, бо прочував гостину.
В печі голубці вже сонним голосом закінчили свою казку. Вже тільки перериваний шепіт.
На столі, на сіні, застелений був обрус, лежав хліб та колідник, стояла свічка, лежали яблука й горіхи. Образи прибрані святочно, закосичені васильком і чатиною. Святі з образів споглядали ласкаво на дари Божі на столі і на людей в хаті. Посередині на образі Христос «во ясліх».
 — А де Андрій? — спитав Микола.
 — Ще десь чоботи чистить на завтра, бо йде з «царами».
Вкінці надійшов Андрій, гарний тринадцятилітній хлопець. За ним всунувся до хати і пес Орішок, якого спустили у цей Свят-Вечір з ланцюга.
Всі стали навколішки, а Микола прочитав молитви.
Миколиха поставила на стіл пшеницю. Обоє з Миколою зачерли і метали до стелі на урожай і бджоли. Потім Микола відчинив вікно і кинув ще ложку пшениці на подвір’я та голосно крикнув:
 — Прошу і вас, горобці, до вечері.
Це тому, аби літом горобці не спивали пшениці в полі.
Відтак засіли всі до стола. Мати подавала страви, яких ніхто не міг багато їсти. По пшениці йшли голубці, пироги, оселедці, варені з грибами, риба варена, борщ, горох колочений, каша з рижу та вар із сушених овочів. Потім ще яблука й горіхи.
З кожної страви, заки зачинали їсти, кидали по три ложки в окрему миску: то для худібки. Орішок і котик теж дістали кожної страви.
Вечеря йшла повагом. Говорили родичі, діти більше мовчали.
По вечері стало в хаті гамірно й весело. Катерина з Івасиком полізли під стіл на солому.
 — Гей, дівко, що ти там робиш? — спитала мати.
 — Полову! — відказувала Катерина, наслідуючи полення хопти.
 — А що полеш?
 — Ей, нема що! Лиш по хоптинці та по лободин ці! — відповіла Катерина й вилізла з-під стола… Це знов, щоби хопта не родилась.
Тепер Івась почав квокати. Та батько й мати сварили, що потому набереться квочок і не буде їх де дівати. І так всі кури квочуть.
 — Може, не всі будемо за рік укупі, — говорив весело Микола, підморгуючи в сторону Катерини.
 — Як Бог дасть! — підсміхнулася вдоволена Миколиха.
Почали колядувати. Микола поважно затягнув «Бог предвічний», а всі помагали. По хаті розлився святочний настрій. Було любо і щасливо. Навіть святі на образах ніби повеселішали.
Прийшов сусідський парубок Олекса і помагав колядувати, але Катерина якось зніяковіла з приходом гостя.
Микола був до нього приязний, а він не спускав ока з Катерини, яка почала мити начиння і прибирати по вечері.
В хаті було гамірно й весело. Кожний розказував про своє. Андрій з Олексою йшов з «царами», тож були зайняті своїми ролями. Микола знов вибирався завтра вечером з церковними братами колядувати на церкву.
Довго тішилися вони цим радісним вечором, на який так кожний чекає цілий рік.
Івась не хотів вилізати з-під стола. Обнявши Орішка за шию, здрімався-таки під столом.
Миколиха збиралася ще з вечерею до родини.
Олекса, відходячи вже, шепнув Катерині якесь слово, від якого вона ще нижче опустила голову і всміхнулася.
Микола ще раз вийшов подивитися д’худобі, а Катерина стелила постіль. В хаті втихло. Свічка догоряла, кидаючи тіні на святих, які, здавалося, теж були потомлені й тихо дрімали на образах.
Вже всі спали, а Катерина ще довго молилася на колінах. Просила про щось Новорожденного.
Блимала скручена лампа, ждучи повороту газдині.
ІІ
А за рік дав Господь знов дочекати Святого Вечора.
В хаті сумно. Миколиха порається коло печі, а сльози її так і обливають.
Івасик дивиться на маму і згадує торішній Святий Вечір. Нема тата — пішов на війну, нема Орішка — впав від московської кулі.
А там Христос знов родиться.
Він глянув на образи. І вони цього року не такі ясні й усміхнені, як торік. Христос «во ясліх» не такий.
 — Мамо, а хто нам дідуха внесе? — питає Івась. — Нема тата… 
 — Ой, нема, сирото, нема! Вороги тяжкі вигадали війну! Пішов там тато і не знати, чи жиє, чи гине. — А сльози так і ллються з очей.
До хати ввійшов Андрій з дідухом.
 — Добрий вечір вам! — привітав маму.
 — Дай Боже здоровля… — відповіла Миколиха і слова більш не могла промовити, тільки рукою показала в кут. Андрій поставив дідуха в куті. Якось так маркітно стало в хаті… Щось неначе сідало в грудях. Залягла тиша. Здавалося, ніби під стелею розіпнув хтось великі чорні крила, які кинули холод до душі.
 — Заслоняйте, діти, вікна. Пора вечеряти, — відозвалась мати.
Катерина і Андрій заслонили вікна подушками, бо москалі дали наказ, щоби вечорами не світити й не ходити по селу. Стали до молитви, а самі плачуть, аж ридають. Один Андрій старався дочитати молитву спокійно.
Сумно стояв дідух у куті, сумно дивилися святі на бідну вечерю і в невеселі серця.
Вечеря йшла мовчки. Нікому не хотілося їсти. Малий Івась найбільше оказував охоти — решта зачерли по дві-три ложки і сиділи без слова. Миколиха не ткнула їди, всі сиділи задумані і задивлені кудись.
 — І де то наші сироти? І де вони у нинішнє свято?.. Де тато, де Олекса?.. — говорила шепотом, ніби до себе, Миколиха.
Катерина спустила нижче голову, а дівочі очі й личко мили сльози. По жнивах мало бути її весілля з Олексою. А то Бог зна, чи жиє він… Чи верне до неї… Ні тата, ні його… Ні чутки про них. Наче увесь світ вимер, тільки вони ще оставалися на горе… 
Під білою сорочкою у грудях щось так наче шкробало, в горлі душило, в оці пекло… 
І тихо сірим прядивом сунуть вони свої сирітські, святвечірні думки.
Нараз у сінешні двері постукали. Всі наче зі сну збудилися. Одне на одного дивились неспокійно оком… Кому з них вийти?
 — Я йду… — шепнув Андрій.
 — Хто там? — спитав.
 — Добрі люди, відчиняйте і в хату прийміть зі Святим Вечором!
Андрій відчинив. Увійшли двоє солдатів.
 — Здорові були, з празником Різдва Христового! — вітався один нашою мовою.
Другий за цей час хрестився на образи й сів на лавці.
Хатні були збентежені.
 — Просимо до вечері! Подай, Катерино, що там ще лишилося, — говорила заклопотана Миколиха. — Нема в нас цього року ні що варити, ні не хочеться їсти. То, бувало… Тепер нема газди, нема нічого!
 — Не журіться, мамуню, дасть Бог, вернеться. Ваш чоловік в здоровлю. Вже скоро кінець війні буде! — потішав солдат.
 — Пан Біг би з вас говорив, — кланялась Миколиха.
Поставили вечерю. Солдати їли. І цей, що вмів по-нашому, весь час приговорював. Другий, москаль, умів тільки кілька слів. За нього говорив товариш.
 — В нього, бачте, жінка й дитина, і він тужить за ними, — пояснював хатнім. — Чого ти, брате, не журися!
Москаль не слухав розмови, тільки сидів мовчки, задуманий.
 — Ну, що ж ти, відданице, сумна? — звернувся наш до Катерини. — Хлопець пішов на війну? Верне! А не верне — другий буде. І я дівчину лишив. Що ж порадимо? Треба терпіти і миритися. Але надіятися самому на себе, на свої сили. Чей же скінчиться біда!
Катерина не відповідала нічого, тільки голову спустила.
 — О другій Матці мало бути весілля, — відозвалася Миколиха. — Так що ж, пішов на війну, і Бог зна, як обернеться… 
Українець не змовкав. Аж у хаті повеселішало.
Розказував про Україну, про господарку, урожаї, звичаї, про козаків та багатства України.
Всі на хвилю забули про свій сум, так заслухалися у цю різдвяну казку. Аж на душі полегшало від його палкої мови.
 — Що з того! І велика, і багата, — ба, безталанна, мов багацька донька, що долі не має. Та прийде час і її долі. Визволимо її, і вона стане нарівні між другими. Правда, парубче? — звернувся до Андрія. — Поїдемо на вороних конях з лискучою зброєю визволяти багацьку, безталанну доньку? — І сміявся своїм молодим, здоровим сміхом.
Андрієві мова його дуже припала до вподоби. Не наслухатися, що він розказує… Мов у срібний дзвінок дзвонить. І про минуле, і про будуче, і про багацьку, безталанну доньку… От гарна казка!
 — Ну, нам, товаришу, пора! Вам дякуємо за хліб, за сіль, за вечерю та що прийняли нас, сиріт, у свою хату в цей вечір! Великий Святий Вечір! Сьогодні усе зло пропадає, і стають, мов брати рідні, бодай на цих кілька годин. А ти, молодче, не забудь за мою різдвяну казку.
Андрій підсміхнувся. Він рад би вже й сьогодні їхати по неї — так йому різдвяна казка припала до душі.
Солдати вийшли.
В хаті запанувала мовчанка. Кожний думав про своє: Миколиха про Миколу, Катерина про Олексу, а Андрій про багацьку безталанну дочку.
Тиша, аж в ухах дзвонить, та все-таки щось погідне зостало з різдвяної казки.
ІІІ
А за чотири роки був знов Святий Вечір.
Цим разом у хаті весело. Микола по-старому виніс дідуха і привітав свою челядь газдівськими словами, як перед п’яти роками.
Івасик помагав татові в господарці. Миколиха з Катериною поралися біля печі.
Святі з образів дивилися весело. Вони, попри васильок і чатиння, були закосичені ще й жовто-блакитними хоруговками. І в колідник Івась заложив таку хоруговку, хоч мати сварила, що гріх «колоти» хліб.
 — Вже би сідати до вечері, а хлопців нема, — відозвався Микола. — Може, не прийдуть?
 — Писав Олекса, що напевно будуть, — відозвалася Катерина.
 — Та що з того? І Андрій писав, — відповів отець. — Та чи будуть?
 — Тож не знати, чи чекати на них? — відозвалася мати.
 — Ще трохи, мамунцю! — просила Катерина. — А то б їм прикро було, якби прийшли вже по вечері.
Івасик переглядав книжки, які зичив в учительки.
 — Що ти там вже цілий день дивишся у ті книжки, Івасю? — почала мати. — Гріх на Святий Вечір всяке читати. Христос родиться цієї ночі… 
 — Читати, мамо, не є ніколи гріхом! Чекайте, як у свята вам голосно прочитаю. І відорватися не можна: здається, що не їв би і не спав. Так цікаво пише. Чекайте, як я вам пррчитаю, як то брат їхав шукати за сестрою або як молодий Сагайдачний їздив у світи.
 — От то й є! Андрій читав, читав, та й дочитався! Наперся до війська, хоч ще йому клас не було. А читав та читав, — говорила мати.
 — Ой мамо, я би сам поїхав, щоби трохи більший… — почав несміло Івась.
 — Ади, вже й тебе там треба, — відозвалася мати, хоч в душі горда була за своїх синів.
 — Ти в мене парубок! — радів батько. — Йшов би вже до війська.
У двері хтось постукав. Ввійшло двоє січових стрільців. Це були Андрій й Олекса.
 — От і наші жовніри, — говорив батько.
 — Христос родився на Україні! — віталися хлопці.
 — Славіте, славіте! — відповідав радий Микола.
Ціла хата загомоніла веселим гамором. Хлопці віталися, мати на радощах плакала, побачивши свого Андрія в однострої. Як йому до лиця!
 — Чи надовго, хлопці? — питав батько.
 — На два дні тільки, тату.
 — Приїхали, щоб вас побачити, — відозвався Олек-са. — Набрати між своїми сил до трудів і всіх дома потішити.
 — Ну, вечеря. Просимо сідати. Просимо! — запрошував Микола.
Катерина не спускала ока з Олекси. Який він гарний, стрункий!..
Святі з-поміж жовто-блакитних хоруговок дивилися на веселі лиця жовнірів. Христос «во ясліх», здавалося, благословив їх.
 — Розказуй, сину, як там? — цікавився батько. — Як воюєте?
 — Славно, тату! — захоплювався Андрій.
І один наперед другого почали розказувати, де були й що бачили. Івась не спускав очей з хлопців. Поїдав їх слова, очі блищали, лиця горіли.
 — Визволяємо багацьку безталанну доньку, — говорив Андрій. — Чи пам’ятаєте, мамо, цей сумний Святий Вечір, перший без тата? Прийшло двоє солдатів на вечерю. Ох, як сумно було! Ми не знали, де тато і Олекса, чи жиють. А тут прийшов солдат-українець з Великої України. І розказував нам різдвяну казку про безталанну багацьку доньку. Я вже тоді поставив собі йти до війська, як тільки буде мож. Ще щось два рази говорив з тим українцем. Потім виїхали зі села. Той говорив, як у дзвін дзвонив. Потому почав я читати книжки. Найбільше мені подобалися письма Андрія Чайков-ського. Читаєш і забуваєш, що жиєш, де ти і що з тобою.
Здається тобі, що летиш степами, що визволяєш братів з неволі, що б’єшся з турками і татарами, що шукаєш за сестрою в ясирі!.. Ох, то вам читання!
Івась, вдоволений, підсміхався.
 — Та то Івась тепер з тими книжками возиться, — . розказував батько. — Не знати, чи жиє ще той Андрій Чайковський. Як жиє, то дай йому, Боже, здоровля за такі письма… 
 — О, той пише, як жаром сипле… — відозвався Олекса.
 — Івась і нині казав, що йшов би на війну, — почала мати.
Івась зніяковів і застидався.
Олекса з Катериною перешіптувалися… 
 — Ну, діти! — почав батько. — Пора ваше діло кінчати. Тепер дасте на заповіти, а потому приїдеш, Олексо, і звінчаємо вас. Чекаєте вже шість років!
Обоє підсміхнулися, раді.
 — А ми ще й не колядували. Заговорилися, чи, властиво, заслухалися і забули! — сказав Микола і почав «Бог предвічний».
Відтак пішли інші коляди, і по хаті молодими, чистими голосами котилося прохання:
Глянь оком щирим, о Божий Сину,
На нашу землю, на Україну… 
Івасик глянув на Христа «во ясліх», і йому здавалося, що він дуже щиро глянув на українську родину при святій вечері.
Та розмови знов почалися і простяглися довго в ніч. Пливли гарячі, палкі оповідання, повні глибокої віри в гарне майбутнє. Гарячим полум’ям били вони у такі молоді душі, як Івасика, а розігрівали такі, як у Миколи. Вливали бадьорість, а надія зеленим барвінком обплітала душі.
Христос воплотився, а різдвяна казка теж справдилася й ожила.
