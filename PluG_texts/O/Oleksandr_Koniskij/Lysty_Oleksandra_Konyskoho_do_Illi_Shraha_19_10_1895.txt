Алушта. Дача Ге.	15 Пад[олиста]
19/31 жовтня 1895 [р.]
19 жовтня 1895 р.
Оце вже третій день, як я сежу в Алушті, Дорогий Ілля Людвиговичу! І почуваю себе так прегарно, немов я з вонючої якої твані вибрався на чисту воду! З Києва я виїхав увечері 13, а в понеділок був вже тут, взявши з собою і недужу дочку: дивні діла твої Господи! Шостий день ніхто з нас ні разу не почув жодної якої болі! Коли б так і далі, та коли б пощастило так прожити цілу зиму, то ще б на весну можна було вибрикувати. Просто під впливом південного теплого повітря, під впливом моря (воно від мене на 10 хвилин ходьби) чую, як здоров'є само плине в груди і сподіваюся, що за тиждень спроможен буду взятися знов до роботи коло Шевченка. А то ж, гляньте! Три м[іся]ці без роботи! Та які ж то тяжкі були ті м[іся]ці! І не приведи Господи! Аж млосно стає, як згадаю про них! І ворогу не зичу такого!
Тут ще зовсім тепло, вчора в холодку було 20 R, на дворі і чай п’ємо, і обідаємо. Гаразд ще не тямлю: чи тут в Алушті зимоватиму, чи переберусь в Ялту, або в Алупку, чи в Симеїз: в усякому разі місяць, себто до 18/30 4 листопаду - седітиму тут. Так от же не забувайте, будьте ласкаві! за мене і далі так, як досі, спасибіг Вам, не забували.
Галицькі новинки літературні і інші, певна річ! знаєте. Може, помітили з «Киевлянина» яке «казнащо» викинув Франко! Сором бере за його. Доки мостився на кафедру і треба було поляків, він лебезив перед ними в «Kwartalnik’y»; але не попав на кафедру, дак на цілу націю кинув болотом, закидаючи їм трохи-що не зраду державну. На мою думку, така річ для письменника діло вельми погане. По дорозі між Катеринославом і Симферополем зустрів я деяких земляків. Розмова була про всячину і про одного енерала... 3 неї скажу Вам під великим секретом, що треба Вам дивитися пильно навкруги себе; здається, я набрав в халяви...
В усякому разі ми з Вами, як казав колись Кузьма Прутков, не гаразд «дивилися в корень».
Пишіть же про все, про все: і про Київ, і про Чернигів. Чи доведеться побачитись нам і коли саме? Ні! Не хочу так думати, що бачився з Вами вже востаннє! Мині аби до весни! А весною я не пропаду. Сумно тільки, вельми сумно, що за всю зиму, чи доведеться почути рідне слово. Тут!., окрім татарви й урядників - нема нікого.
Не забувайте! Пишіть. Перекажіть щире і глибоке поважання Вашій Пані. Перекажіть поклон Кумові і Сивому з його дружиною. Може, й він кине до мене слово.
Братерськи цілую Вас. До віку прихильний щиросердний О. Перебендя.
