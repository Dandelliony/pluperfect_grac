З Ялти 1/13 1. 1896 [р.]
Центр[альная] Гост[иница]
1 січня 1896 р.
Недуг і нероз’єднане з ним паскудне становище духа спричинилися, що я отеє й досі не відповів на два Ваші листи, Дорогий Ілля Людвиковичу! - Вже чи сяк, чи так, а вибачте, не ремствуйте і прийміть мою щиросердечну подяку. Учора одержав і телеграму. Дякую, глибоко дякую за неї і Вас, і всім, хто під нею. Але хто саме - не всіх вгадаю; є там «Сядренко», «Полботовчі», Мотронич і «Миннаряхая». Взагалі задля характеристики наших (певне кримських станцій, бо телеграма йшла спершу до Симферополя) слово - в слово списую Вам телеграму Вашу; чи пізнаєте Ви її? «Виншулою Новими рокомь, бажаємо здоровья на караотье окрики». А що? Добре!!
Зимувати в Ялті взагалі погано, і дорого, і кватир людських нема, але сього року вже й тепла нема. Були морози перед Різдвом 5-6 R. Випав був сніг: чоловік з 8 їздило на санях, ніби то по снігу, а властиво по болоту. Потім було відпустило до 10+, а оце четвертий день десь мороз 4° та ще з таким пекельним «москалем», що так і пронизує до кісток! І коли та в Бога весна прийде? Але ж все таки як згадаю, що в Києві стояли морози 28-30, дак наче трохи й полегшає на душі. Думаю собі: щоб то було з мене, коли б був зазимував у Києві? Певна річ - одубів би був. А тут все- таки потроху дишу і часом дещо нашкрябаю. Послав до «Зорі» листи про Крим, хочу, щоб вони були з ілюстраціями і ставали б разом і покажчиком тому з Галичан, хто б захотів поїхати до Криму. А тепер шкрябаю на 5-те число «Шевченко в дорозі з заслання».
В Галичині не тільки кризис, а просто хаос, і в тому хаосі розпочалося просто самоїдство. Дурні б були поляки, коли б не скористалися з того. Найбільша шкода, що до того
самоїдства спричиняються і наші люди, зав’язавши собі очі. І не бачать, і не тямлять, що вони правшою запомагають інтризі проти того, за кого клопочуться (і клопочуться справедливо) лівшою!- Корень сего лиха і у нас, і там лежить в безглуздій агитації не знати за кого і за що; та в химерній погоні за вуличною популярностю. І виходить - страх яке паскудство! Дивишся: з одного боку чоловік - український патріот, а з другого - ворог української культурної справи! Здається мині, кажу Вам се по секрету, що в сьому хаотичному баламутстві і найгірший добуток буде той, що Хванька прославлять «радікалом москалефілом» і кафедри йому не дадуть, а залишиться вона в руках Колесси, котрий останнєю своєю статею показав себе чоловіком малотямущим в філології і дав знати, що він в науці більший москалефіл, ніж Ягич, і навіть Соболевський! Певна річ, Ви знаєте, що останній був у Львові і щось там «вирішив» саме під час, коли виряжали до цісаря депутацію.
Чи правда, що «Киев[ское] Слово» бере від Ігнатьєва субсидію? Цю новину привезла мині одна пані з Київа, така, що вхожа і в Липковські. і в Кузнечні сфери. Коли й правда, дак мене не дивує. Саме «по современному». Не дивує мене, що й Старицький поліз в багнюку за пенсією! Тому, хто сушив сухарі - така річ до лиця... А «щирі українці» ще й банкет йому зададуть, бо добачатимуть «все ж таки шаг вперед на путі...» продажи матері за шмат гнилої ковбаси. Ні! Таки загубили ми етичний кодекс. Але від часу Бруховецького чи й був він у нас? Завжди «ми» молотили на дві руки.
Від Горемикина не сподіваюся я «снисхождения» навіть «на 15 минут». Швидче можна гадати, що Нехлюдов «не сотворит себе кумира». А про те!
Пишіть, будьте ласкаві - вельми цікаво знати, що попривозив Хижняк?
Поздоровляю і Вас, і Вашу пані, і всіх добрих людей з новим роком і бажаю усього, чого самі собі бажаєте. Перекажіть мій поклон і щиру повагу Василю Трохимовичу, його жінці і сестрі. Дуже я радий, що він 
в Чернигові. Як його здоров’я? Я з мая ні чутки, ні вістки, ні від його, ні про його не мав.
Братерськи цілую вас. Ваш О. Перебендя.
