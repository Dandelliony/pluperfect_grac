8 липня 1893 р.                                                 1893 р.
8 липня 1893 р.
Дорогий і Вельмишанований Ілля Людвикович. Опинився я - де зроду й не сподівався. У Дахнівці, се під Черкасами 5 верстов. Да отсе й сежу тут третій тиждень. І що ж би думали? Такої місцевости про здоров’я, певна річ - не знайти і в цілій Україні. Село велике - 2000 людности, на пригорку, на піску, навкруги села в один бік на 7, в другий на 30 верстов густий темний сосновий бір; а на взліссі попід селом хрестяне набудували «дач». - Хатки на 3, 5 і 7 світличок і беруть од 30 до 120 р[ублів] за літо. Як поїхати заздалегідь - можна вибрати добру дачу руб[лів] за 60 під самим лісом. На їжу трохи не теє; але й тут - коли б знаття, да взяти свою бабу, то б і гадки не мав! Дачників сила, більш 120 родин, з усіх, усюдів; але се нічогісенько не шкодить; бо «дачної» цивілізації і духу ще нема! А що до знайомости, так можна одному одного і в вічі не бачити! Я досі познайомивсь досі тілько з одним слідчим з Катеринослава, та й то тому, що з братухою його заграницею давно вже знаємся! Дачників тут найбільш з Степової України, найпаче з Одеси та з Миколаєва.
Не то що нічого не роблю, а навіть, виїхавши з Києва, ще й газети в вічі не бачив. Лежать перед мене драми, поприсилані на конкурс на Михайлову премію, так потрошку перечитую і я, щоб, вернувшись, подати про них свою рецензію в «Просвіту». Надибав тут одного старого діда і записав від його аж 20 пісень (за три сеанси, а їх у його безліч). Є дві зовсім не відомих - одна про Понятовського; а одна, що, певна річ, стала Шевченкові основою на його поему «Петрусь». - Думаю, - коли здоров буду - проїхати ще в Кумейки, да в Суботів, - звістно, на кілька день.
Але перш того, здається, таки не видержу, та збігаю у Київ за книжками.
Що ж Ваші земляки з своєю обіцянкою про ювілей, чи напишуть що чи ні? Коли вже не змога на серпень, хоч би на вересень. - Я оце думаю заходитися друковати «Записки» («Дневник») Шевченка; на липень послав трошки, та здається зпізнився. Добра річ буде. В «Основі» він був вельми попсований, та й сама «Основа» тепер така бібліографічна рідкість, що з молодіжі ледві хто й читав ті «Записки».
Еге! Магдебурське право і дуже добрий твір про його - знайшов я, і коли треба буде Вам, дак візьму. Се була б вельми-привельми коштовна праця з усякого погляду. Не кидайте її.
Кликав я сюди Сивого, щоб узяв в управи «урльоп», да тут на лоні нені-природи подихав би селом, та щось про його ні слуху, ні вісті; думка в мене: чи, не доведи Господи! не загруз де він на Лісковиці, тиняючи з своєю бандурою. Штовханіть його під бока, може, озветься. А Кумові, Глібову і братії поклоніться за мене. Вашій Пані перекажіть за мене мій низенький поклін.
Цілую Вас братерські, Ваш до віку Перебендя.
Адреса: В Черкаси, в село Дахновку, дача столяра Жука.
Пишу 8 липня, а коли воно піде до міста - про те й святий не вгадає.

