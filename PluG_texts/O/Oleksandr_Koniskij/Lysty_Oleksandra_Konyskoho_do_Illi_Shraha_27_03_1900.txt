27 березня 1900 р.	Відп[овів] 8 квітня
Ялта
Сумні звістки подаєте Ви, Дорогий Ілля Людвиковичу! Найпаче за Єлис[авету] Ісак[івну]. Ось послухайтесь мене: порадьтесь у Києві з Фаворським; на Вагнера, скільки я чув, не можна покладатися. Певна річ. що Лизаветі Іс[аківні] перш за все треба тепла і спокою; значить - на ту зиму, треба покинуть Чернигів, та в Крим. Хоч як тут погано і хоч як деруть, а все-таки, скажу по собі і по інчих людях, яких тут бачу, от-хоч би наш Михальчук, - Ялтинська зима, коли й не надає нової сили, дак хоч не відбирає старої. У мене, коли б не оте кляте «воспаление», то б я був собі геть добре. Цілу зиму, навіть у марті, (се ж найгірший для мене час), коли цілий м[іся]ць стоять холодні вітри і падає сніг, ні разу не зазнав я дихавиці.
До Києва вернусь в маю; думка: подорожувати повагом і по дорозі спинятися по містах да спізнатися з людьми, найпаче в Катеринославі.
Коли доходить до Вас «Молва», дак бачите, що часопись і редактор її - зовсім до нас дуже прихильні; на жаль, тільки - наші люде - своїм звичаєм - анітелень до неї! Хропуть собі по печах та нарікають, гризуться, а діло не роблять.
Я друкую в Ялті 3 т[ом] своїх оповідань: книжка буде більш 26 арк[ушів] і, коли не задержить довго цензура, дак намай вийде. Напишіть, будьте ласкаві: скільки примірників можна переслати до Вас з прозьбою, щоб примостити її по книгарнях і так по людях? Питаю заздалегідь на те, що зручнійш і вигіднійш переслати зразу з Ялти до Чернигова, ніж перевозити спершу до Києва, а звідтіль вже розсилати.
Скорбні звістки з Одеси! Певне і Ви їх чули: Комар - трохи не помер, а Смоленський зовсім на Божій дорозі! Підходить, очевидно, тираж нашої генерації! Антонович теж пише до мене, що недобре з його здоров’ям. Михальчук тут трохи полатався.
Бувайте здорові. Перекажіть мій поклон Елис[аветі] Іс[аківні] і, при нагоді, Уманцю.
Не забувайте, щиро прихильний до Вас О. Перебендя.
P.S. На тім тиждні послав до Вас відбірку про Шевч[енка]. - Чи дійшла до Вас?
27 Март
Ялта
