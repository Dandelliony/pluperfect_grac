16 березіля 1893 [р.]	                    25 марця
16 березня 1893 р.
Високоповажаний Ілля Людвиковичу!
Давно вже не радів я так серцем, як учора увечері, одержавши Вашу дорогу звістку, що таки примостили Сивого та ще й так вельми добре примостили! Невимовно радий я і ще більш вдячен Вам за це! Щире спасибіг Вам і всім, хто сприяв тому: Ви спасли українському письменству великий талант; Вам подякує за се і історія, і Україна! Ще раз - спасибіг!
У п’ятницю, 19 с[ього] м[ісяця], Сивий їде до Чернигова, значить, в неділю буде у Вас і подякує і за себе, і за мене. Треба йому ще моральної опеки отаких людей, як Ви. Але про це вже побалакаємо, як побачимося. Я таки маю надію рушити до Чернигова або під кінець квітня, або насампочаток мая, щоб хоч трохи розтрусити по дорозі той сум, що набрався за зиму. Оприч недугу, занадто вразила мене смерть Вовка. Шкода! Поховали ми його благочестивим старосвіцьким нашим чином. Земля йому пухом!
А отсе знов з цензурою приключка. «Рус[ская] Мысль» хотіла пошановати пам’ять нашого генія і надрукувала в марті переклад тієї моєї історії, що була в 1 т[омі] «Записок» «Детство и Отрочество Шевченки». Отсе цензура й захопила її в свої культурні лабети. Хто його зна, що й вийде. Гольцев пише до мене, що, мабуть, доведеться вирізати. От до чого дожилися: вже не тільки не можна по нашому, але й про наше!! Є одна й добра звістка. Київська адміністрація дала Садовському і Заньковецькій дозвіл на 8 спектаклів. - Узяла нас опаска, коли б Садовський не переборщив: десять літ його трупи не пускали до Києва, а за сей час українська ідея зросла так, що Садовський і оком не досягне до неї і може почати частовати публіку - горілкою да п’яницями. Сьогодні ми гуртом послали до його листа, остерегаючи, щоб він своїми спектаклями не спричинивсь ні на зерно пошкодити чуттю національної поваги, та ж чи послухає ж? Не вгадати: він теж маленький Панько Куліш.
Бувайте здорові! Перекажіть мій поклон добрим знайомим, найпаче А. Тищинському. Ще раз спасибіг.
                                             Ваш Перебендя.
16 березіля 1893 [р.]
З Києва.
