15 / VIII
15 серпня 1894 р.
                      Дорогий Ілля Людвиковичу!
Отеє мині треба до IV глави Шевченкової життєписі завести епізод про Седнів і про Лизогубів; треба певне характеризувати Андрія Лизогуба і яко українця, і яко пана, і яко чоловіка. Того матеріалу - що розжився я у Седневі - вельми мало - задля характеристики Андрія, життя Лизогубів під час, коли перебував у їх Шевченко і взагалі відносин їх до хрестян, до панів і до бюрократії. Федор Андр[ійович] не міг мині дати більш того, що дав, раз, що він людина молода, а вдруге - характеризувати синові батька ніяково.
Дак отсе я вдаюсь до Вас. Будьте ласкаві - напишіть мині характеристику Лизогубів - Іллі - і Андрія, їх життя, погляди, світогляд і т. ін. Чи коротко, чи широко напишіть - все одно. Формулярні факти за обох їх у мене є. Давайте і характеристику Дмитра. Скільки можна буде я заведу і його. Добре б була і характеристика Седнева взагалі і до її додати звістки і про Колодкевича. Да певне Ви пам’ятаєте і старого Кудашева.
От би і його треба зхарактеризувати з того погляду: чи можлива річ, щоб Шевченко жив у його, яко у «щирого приятеля і чоловіка гуманного і либерального»?
Я написав, щоб прислали мині «Дитинний» і «Парубочий вік Шевченка» і скоро получу - зараз перешлю їх до Лизогуба і пересилатиму йому усі глави, аби тільки він не розсердився за це, хоча він і прохав.
Шкода, що Вам не можна поїхати на ювилей. Без Вас і я не поїду.
От Вам новина: звідсіль послали до Львова спеціального агента стежити там біля радикалів, а найпаче біля народовців. Це таку пораду подав російський консул. 
Одначе місію сю доручили людині зовсім дурній, (я її знаю давно), хоча і пронирливій, а більш за все нахабній. Головна мета місії: які зв’язки Драг[оманова] з анархистами - чуєте!! Бачте, доглупались люде до думки, що «радикализм ото проявле[ние] - анархизму». Агент мусить простежити: хто і від кого з України привозить гроші і куди йдуть ті гроші. Гадають, що частина їх йде через Драгоманова до анархистів! Отака нісенітниця!! Глум та й годі!
Бувайте здорові.
15/VIII.	            Ваш Перебендя
