Після 8 липня 1899 р.             	Відп[овів]16 липня.
Оце тільки тепер вернувся я до Києва і застав Вашого листа, Дорогий Ілля Людвиковичу! Та й зрадів, що Ви здорові, а то в Погорільцях ми Вас ждали-ждали та й годі сказали. Шкода, що Ви не приїхали! Я там просто раював! Так гарно, добре, спокійно. І коли б Ви бачили, як я поправився! Як добре почуваю себе на здоров’я! І за все як невимовно дякую Жемчужникову. Прекрасні люде! Бачиш їх вперше, а здається, що доки й живеш на світі, то все з ними приятелював. - Спасибіг їм! От коли б ще де отак перебути до весни, тоді б не страшна була мині зима. Шкода, що я по дурному поїхав назад; було б седіти в Погорільцях до вересня. - А в Києві гидота: до обіда сонце пече, по обіді ливні дощі; з людей нема майже нікого. Про мову нашу на археологічному] з’їзді нема ще відповіді. Учора В. Б. показував листа Уваровши. Пише, що вона воює за мову; але Горемикін і та [нерозбірливо] бояться, щоб земля не перевернулась, коли на з’їзді почнуть читати учені реферати, писані мовою українською. - Більш ніяких «громадських» новин не відаю, та признаться, після єзуїтськи-подлого поводження «наших свідомих» діячів, і не інтересуюсь їх новинами?; ставши собі наузбіч раз назавжди.
Не будучи певним, що більш не виїду з Києва до серпня, заздалегідь поздоровляю Вас з іменинами і щирим серцем зичу Вам усього того, чого Ви самі собі бажаєте.
Чи не подали б Ви мені певної звістки: що сказав Миністр Земству, за дом Мазепи? що на останніх зборах прирадило земство за музей Тарнов[ського] і чим мотивовав губернатор свій протест?
Бувайте здорові. Ваш О. Перебендя.

P.S. Єлизаветі Ісак[івні] з родиною мій поклон.
P.S.S. Мені посчастило роздобути кілька віршів Шевченкових, ще не друкованих. Є між ними дуже гарні.
Роздобув і силу варіантів до тих, що вже надруковані. Є варіанти і цікаві, і важні. Нарешті добув перше видання «Кобзаря».