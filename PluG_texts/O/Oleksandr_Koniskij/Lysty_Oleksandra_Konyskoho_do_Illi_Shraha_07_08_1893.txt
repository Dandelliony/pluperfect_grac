7 серпня, [1893 р.], Дахнівка	                                                                   Від[повів] 11 серпня.
7 серпня 1893 р.
Вибачте мині, дорогий Ілля Людвикович, що три тиждні не відписував до Вас. Усе бачте «збирався»... усе оте «нехай», да нехай, до отак і донехаявся. - Думка у мене перебути тут ще не менш 2 тижднів, а коли стоятиме на добрій да теплій годині, дак і більш.
Ні, Кумові не йміть Ви віри, що він каже про Магдебурське право, що «трудно», а таки беріться; та, от Вам Хрест Святий, що не буде важко.
Лист Ваш про Юркевича я одіслав і певно, що в липні ще повинні були його надрукувати, а другого про Город[ское] Пол[ожение] ще не одіслав, бо забув його взяти сюди; а без мене нікому його знайти. Та з того великої шкоди не буде: інтерес його не є інтерес дня і свого інтересу він не стратить і за рік. Календар за червень і за липень 6 і я досі не бачив; мабудь, лежить в Києві. Бачу, що не таланить Чернигову з ювілеєм! Добре, що я хоч в «Зорю» дещицю настріховав; не знаю тільки що з нею зроблять. Я прохав, [щоб] ще в серпні вона була, і щоб в числі 15 серпня був і портрет Опанасів і я послав до їх той портрет, що Кум мині подарував; бо дурна «Киевск[ая] Старина» не дала кліше з того, що був у неї надрукований.
Та й ледащо ж отой Сивий! ціле літо так пробайдикував, що навіть і не обізвавсь. Бодай би його в жито головою!
Чи велика в Чернигові холера?
Тут в Черкасах - вельми велика: місто 20 т[исяч] людности, а щодня вмирає 12-15 чоловік; переважно, звістно, голота, хоча не минає і людей з достатками і інтелігенції.
А як справа з Чайченком, чи є яка надія? А добре, і не сказати як добре, б було переволокти його до гурту в Чернигов: він би там і сам ожив, отак, як Сивенький, й черниговцям не давав би куняти.
Якщо буде охота писати до мене ще сюди, дак уважайте так, щоб лист прийшов в Черкаси не пізніше 20-го. Да не пишіть заказним; бо мороки багато полупати.
Перекажіть щирий мій привіт Вашій В[исоко]п[оважній] пані і добрим людям, починаючи з Кума та Леон[іда] Ів[ановича] і кінчаючи Лісковицею.
Братерськи цілую Вас.
                                                                                                  Ваш Перебендя.
