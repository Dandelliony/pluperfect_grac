Лютий 1894 р.
                   Високоповажний Ілля Людвиковичу!
Отже й не сталося так, як я собі гадав: не можна мині поїхати до Чернигова, бо у суботу - словар; в понеділок - Михальчук; а 24 увечері роковини; отсе саме рік мине як помер Василь Вовк; так от воно одно до другого саме й до речі. Наш гурток наказав мині прохати Вас щиро-прещиро, щоб Ви й самі приїхали і привезли з собою Кума, Сивого, Василя Трох[имовича] і Чайченка. Так вже й не відмовляйтесь, а приїздіть і людям тим накажіть, щоб їхали і щоб невідмінно були у нас о 4 годині увечері.
З того матеріалу - якого Вам треба про мову в школі - дещо у мене є; але Од[оєвського] «Мнем[озиньі] і «Пчолки» не тямлю, де б і взяти, бо і в бібліотеці нема.
Що отсе за штукар, такий у вас новий губернатор! Чистий штукар! Попореготався я, читаючи «знаменитий» його циркуляр про якогось квартального!.. Бачте, досі б то ніхто й не відав, що такої «інстанції» - як жінка «в законе не имеется»...
Еге! А Муравйов як узявся «чистити» своє міністерство! Зовсім наче колись «Граф Михайло Николаевич» чистив Литву да Білу Русь. - От ще новина, на яку Ви зроду-віку не сподівались: «наші» петербургські «фили» загубили і останній розум і останнє почуття поваги національної і захожуються подати до Дурново статут Товариства ім. Шевченка в Петербурзі. Товариство між інчим заводитиме на Україні школи, звістно, з мовою «общерусскою» (сиріч - з обрусеніем!!!) і патронесою вибере собі... Е[е] В[ысочество] Евгению Максимиллиановну!
А що! Може, не до гапликів!.. Може, оце не раби з кокардою на лобі?.. Може, оце не сміття з постола? Може, це не наруга над іменем Шевченка! Треба дійти до такого ідіотизму; ні це не ідіотизм, це та саме подлість сугуба, про яку Тарас і сказав, що «за шмат гнилої ковбаси у нас хоч матір попроси...» Верзили і інчі такі повинні б радіти сьому; бо це консеквентний добуток того умственого онанізму, що вони називають «общерусским» радикалізмом... Як бачите, так дійсно Україну «свої діти гірше ката розпинають»... .
Не хотів би я, щоб Ви отсей лист прочитали перед обідом; а то й обід попсує отака паскудна новина. Це трохи гірше (а може й ліпше), ніж те, що Старицький утворив, приневоливши Гоголевого Тараса Бульбу проповідувать самодержавіє і православіє і віщувати з його для України ліпші часи.
                                                Цілую - Ваш Перебендя.
P.S. Вашій В[исоко]п[оважній] пані низенький поклон.
