Початок грудня [1898 р.]	Відп[овів] 5 грудня
                                Чи не 1900 року?
Вибачте мині, Високоповажний і дорогий Ілля Людвиковичу! Що я досі не подякував за Вашу звістку про «Квітки» одно, що минулий тиждень був у мене і фізично, і морально такий тяжкий, що не до писання було, а друге те, що, разом з Вашою звісткою, прийшло до мене з П[етер]б[урга] супротилежне. Щоб запевнитись, чи не помилився Исаевич. - я написав зараз ж в Одесу, просячи справитись у цензурі, та отеє й досі відповіді не маю.
Кажучи Вам правду, самі «Квітки» мене зовсім тепер не інтересують; все одно: вони світа не бачитимуть; бо видавника не знайдуть. Мене інтересує сторона принціпальна і я не від того, щоб вести сю справу до самого краю... При добрих добутках була б користь іншим людям; а я - з учорашнього дня - більш вже не робітник на тому лану, на якому йде «гуртова робота свідомих». Не зразу, ні безбач я прийшов до такого переконання! Над отсім питанням - я мірковав, болів душею цілого півроку. Фактів набралося ціла торба. Лайки, сварки, свідомі інтриги і образи «свідомих» і практика декого з них коло анонімних відкритих писем (се ж перший ступінь доносу!) і т. ін. не могли не привести і чоловіка геть за мене всіма сторонами міцнійшого, до того, щоб сказати: годі! І я з совістю цілком спокійною і чистою кажу отеє: годі. - Я цілком признаю за кождим право - нехтовати, взнавати мою працю дурною, нікчемною, «божевільною», чи там ще якою кому подобається, але ні за ким з «свідомих», скоро він людина чесна, не признаю права катовати мене образами, пасквилями і «откровенными письмами». Анонімну лайку - чи друковану, чи тим гидше в листах, усі, у кого є хоч на зерно почуття честі і гідності, не може не уважати тими помиями, у яких не всякий захоче полоскать руки.
От, бачте, до якого рішення я йшов з червня і прийшов, нарешті, тільки 1 грудня. Боротись було не легко; пережить таку боротьбу те ж не легко. Чи добре я зробив? Добре - кажу я, а що скажуть «свідомі» інтригани - на те я не вважаю...
Дякуючи небу за теплу осінь - я до кінця листопада почував себе дуже добре і се дало мені спромогу закінчити деякі роботи (а чого не скінчив - те вже так і згине). Коли б і далі не було холодів, дак би, може, і в Києві протягнув якось зиму, а навесні - думка - поклонитись Жемчужникову, а потім рушити в велику дорогу, аж у Томськ на все літо. Звістно як буде здоров’є.
- Коли ж - наступлять холоди, дак може і втечу в Ялту. А коли ж Ви до Києва? Певна річ - після зібрання земства? То може статись, що вже й не застанете мене у Києві. - Перекажіть мій низький поклон В[исоко]п[оважній] Єлизаветі Ісаковні. Бувайте здорові, не забувайте і надалі щироприхильного до Вас
Олександр Кониський.
