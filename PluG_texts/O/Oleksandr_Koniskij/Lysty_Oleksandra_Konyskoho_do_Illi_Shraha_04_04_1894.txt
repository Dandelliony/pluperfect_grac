4. 4. 94.
4 квітня 1894 р.
Чи Вам, Дорогий Ілля Людвиковичу! траплялося коли влітку, в спеку, де-будь в безводній країні зазнати жадоби напитися, а напитися нічого? Коли траплялось, дак, певна річ, пам’ятаєте, як Вас освіжала і бадьорила та вода, та ще коли вона була пишно-погожа, якою Ви прогнали жадобу! - Отакою водою - стався мині Ваш вчорашній лист! Дякую Вам не тільки за себе, а за цілий гурт людей, що перечитавши Вашого листа до Комитету, казали мині подякувати Вам! От коли б хоч здебільш у наших українців почуття національного достоїнства і свідомості горожанина рідної землі - стояло отак як у Вас!.. О-го-го!.. «не плакала б мати» і «комитети» не вдавались би до українців з такою нахабною експлоатацією!! «Давайте гроші для Вашого ж неволення і ассимиляції!» - чи може що бути «гнуснее и нахальнее»... За кого вони нас уважають? За якихось непроходимо темних дурнів!.. Що ж, коли українські (властиво російські) «радикали» самі тому помагають. Історія отсіх зазивів 3 «комітету» мині відома: до комитету наші «радікали» подали адреси «людей, к которым во имя общаго просвещенія и до[б]ра»... Черниговський «радікал» подав їм адреси Вашу, Шликевича, Сивого, Хижняка, кажуть, в П[етер]б[урзі] «обделали».
Певна річ, що газета гимназистів «радикалів»6 ледві чи надрукує Вашу статтю, інакше вони не були б гимназистами, а стали б справді радикалами, трудовниками волі і світу про всіх однаково.
Е! Побалакать, справді, є про що багацько! Бачите: скрізь сутанія, якесь «радікальне» непорозуміння, хлист. З 3 № «Календаря» і інч[их] часописів - знаєте, що діється там, а в П[етер]б[урзі] ще гірше! Просто - люде загубили розуміння чести, совісті і свободи і замість сього, під сіма ж назвами умисляють щось супротилежне. Щоб запевнитись в сьому, досить прочитати «Записку» Микешина про організацію товариства імені Шев[ченка]!.. Таких помий ще ніхто з українців досі не лив на українську ідею... Шкода, що нема часу скласти Вам копію з тієї записки...
А те що, там діється - примушує нас послати туди різке недоверіє. Ждемо на тім тиждні «знатного иностранця», щоб через його переслати. Вельми б добре було, щоб там були підписи і Ваші, і інших 3-4 черниговців; але не знаю - як се і вчинити? Пересилати до Вас не з руки. Зміст той, що не ймемо ми віри в добрі добутки сидіння на 2-х стільцях, або ще гірше «сліянія «Просвіти» з Качк[овським], «Діла» з «Галичанином» і т. д. - А то виходить, що нашими руками і коштами будуть нас ображати і там так, як і тут роблять...
Ювілей Левицького (про Старицького не відаю, то не наше діло), мабудь, буде 27 квітня; принаймні вчора на цьому стали.
Я хотів на Свята їхати на Пороги, але звідтіль пишуть, що ще рано. Думка була і про Черн[ігів]. Але Сивий сюди приїде, хочу його побачити, і неяково - без його займати його кватеру. Будьте ласкаві, поклоніться йому, Кумові, А. Ч. - Нехай не ремствують, що не пишу; раз, що ні про що, а друге - далебіг - ніколи. Просять на 4 кн[игу] «Записок» дати «Парубочий вік Шевч[енка]». - Мусів вчора роспочати і треба до Свят скінчити, хоч до викупу з крепацтва.
Перекажіть мій низенький поклін Вашій пані. А Вас братерськи цілую. Ваш Перебендя.
P.S. Прибула до нас Мау. Не можна подяковати за неї Чернигову! Просто - православно-бюрократичне стерво - більш нічого.
