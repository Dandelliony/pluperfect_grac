З Полтави (Декабрь 1860)
...Ми собі так мізкуємо, добродію, що «Основа» повинна б бути на рідній українській мові, та вже ви, мабуть, се діло знаєте лучче, ніж ми. Отже, ми все-таки будемо сподіватись, що, чимдальш, «Основа» вся буде в нашій любій мові,
Що мати співала,
Як малого сповивала,
З малим розмовляла1.
Українська мова годиться не для одних віршів; на їй і тепер можна говорити й писати про все наше, так-таки, як і на инших. Так собі думаючи, пишу до вас первиї вісті по-нашому; може, на мій лист обізвуться з других сторон розумніші люде і придатніше напишуть. Отак, потроху, потроху, та й дійдем до того, що про все писатимем по-українськи. Бо чи то ж таки не сором – лізти до сусіда в кишеню за словом? хіба у нас свого нема? Пора, пора нам додуматься до власної літературної мові. 
[...]
