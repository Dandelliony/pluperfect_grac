2 апр[еля] 1893 [р.] З Києва.                                                                         Отв[етил] 10 апреля. 
2 квітня 1893 р.
                                      Вельмишановний Ілля Людвиковичу!
Сердечно дякую Вам за Ваш дорогий лист і за поздоровлення і прошу вибачити, що досі я не відписав до Вас і не поздоровив досі з Великоднім святом, та краще пізно, ніж ніколи, то так і я! Бачте, коли поздоровляю Вас!
У Кропивницького справді трупа розлізлась, і «сволоки», його перейшли до Садовського. Обидва вони «лучше»: хоча в Кропивницького ще хоч на макове зерно є щось ідейного, а у Садовського і того катма. Одначе й Кропивницький наостанку підписався паскудно: переходить на російські ролі на тутешню сцену драмат[тичного] Тов[ариства]! Хиба не правда, що у нас «за шмат гнилої ковбаси хоч батька-матір попроси...».
Тут люде написали до Садовського і Заньковецької лист; а про що - довідаєтесь з списку, що посилаю до Вас. Нашвидку підписало тільки 16 чоловік, між ними 8 письменників; але нікого, як мовив один з наших «енералів» - «с общественньїм положением». Не скажу запевне, який вплив зробив той лист; знаю тільки, що деяких п’єс, як напр[иклад], «Як Ковбаса да Чарка», «Сорочин[ський] Ярмарок» поздіймали з афішок. Та головна річ в тому, що посилаючи той лист, люде виконали свій обов’язок, а що далі з того вийде - те буде знати.
Є чутка, що Садовський звідсіль поїде до Чернигова. Так добре було коли б і черниговці вдалися до його з таким змаганням. Годі нам - байдуже дивитись, як наші трупи за гроші виводять нашого мужика на глум і «морозять хохлика». Коли і Ваші «енерали» не підпишуть, про те дарма; нехай підпише «голота», голос її матиме вагу не на сьогодні тільки.
Не скажу, коли я й зберуся до Чернигова, та чи й зберусь! І холодно, і боязко самому. Отсе після недугу став я боятись самітно їздити. Се кажуть, неминуча ознака старості.
- От до Білої Церкви і близше, і вельми треба там переглянути архиву панську, чи нема чого до життєпису Шевченка, та не зберусь, та й годі.
     Бувайте здорові! Щирим серцем вітаю Вас і дякую. 
                                                                                                    Ваш Перебендя.
Давайте трейтього листу.
