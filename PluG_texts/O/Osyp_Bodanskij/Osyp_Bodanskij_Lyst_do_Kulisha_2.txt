Жінка твоя, Земляче, у мене теперички сидить і читає тільки що привезеную мною «Одисею», котру завтра або післязавтра перешлю тобі теж для прочитання. Гарна твоя Пані, поздоров, Боже, її, що і говорити, гарна і люб’язна; щирая дитина нашої України. Вибрав же й ти собі ягодку, не помилився: хоч сім тебе Біг святий наградив і не обійшов; а се є, Козаче, перве, бо все друге є або добудемо, або, як кажуть то, дома не будемо. Блисне колись і в наше віконечко сонечко. Довго, бідная, вона їздила із улоньки в улоньку, поки попала до мене на господу, тільки саме що я викупався та похожав по кімнаті, поки волосся просохне. От знаючи, що їй треба швидко у той Петембурх, я зараз кинувся на почту, аж там усе позабирано тобі до самого 27“, а коли і є дегде, то у різьно, та ще й спереді, де і віє, і в вічі снігом сіє. Я після сього до диліжансів і знайшов у воднім на другий день (на суботу 18 декабря) два поруч міста, усередині хорошої, кажуть, карети, хоча 6ма карбованцями скупіше против почти. Воно од того скупіше, що почта бере теє тільки, що їй стоїть, а в виграші їй за сеє пересилка письм; а диліжанси мусять бариша взяти, бо не мають писем. От воно і дорожше. Так завтра у чотири години по обіді Твоя жіночка з хлопятком поїдуть собі з Богом, а до того у мене обігріються та з духом зберуться. Як кажу, коли вже переселяться, то переселяться у столицю, Земляче; і сеє товчу Твоїй жінці-голубці, нехай вона більше всього об сьому там просить. У столиці ніхто ще ніколи не загинув: рано-пізно, а все таки можна куди-небудь попасти, хоча в підсусіди; воно ж тутечки і є з ким душу одвести, - чи то у мові, чи то за книжкою якою, за що не треба і грошенят своїх платити; аби б тільки була хіть до читання, нанесуть стільки добри люди, що ходором голова заходить од їх ласки. Та воно ж і не дорожше губернії жити у нас. Можна за 400 рублів на бумажки мати 2-3 кімнати хороши і просторни, і недалеко од середини города. От що,
Земляче, товчи своїй Пані. І то же й я усім об земь, тільки б дістати у Москві. Далебі ж що так!
Бувай здоров, весел, та не забувай щирого твого
І. Бодянського
17/ХІІ 48. Москва.
