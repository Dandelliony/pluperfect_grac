ОПОВІДАННЯ. ЕТЮДИ
ПОЕЗІЇ В ПРОЗІ
УСТА її ВСМІХАЛИСЬ ЗАВЖДИ
  Вийде вона на двір, гляне на світ широкий.
  Весело, ясно, любо.
  В сонячнім світлі купається земля.
  Легкий вітер, ледве торкаючись, розчісує зелені кучері вишневого саду.
  По тинах цвірінькають горобці.
  Весело, любо!
  Як стримати усміх, коли всміхається весь світ широкий?!!
  ...Вернеться в хату...
  Припічок, вимазаний жовтою глиною, стоїть як намальований і наче чекає свята або гостя.
  На столі, накритім білим як сніг рядном, поруч з сіллю лежить чепурна паляниця.
  Десь в кутку, ледве чутно, співає свою пісню цвіркун...
  Гарно, тихо, лагідно.
  І мимоволі уста її складаються в усмішку...
  Піде до сусіди темними садами, зеленими городами.
  Повітрям не надихаєшся, розкошами не надивуєшся.
  Лащиться до тебе городина, в’ється, чіпляється, хитаються соняшники, як сонечка, грядки розстилають макові хустоньки.
  1 так мило, і так любо, що забуваєш, куди йшов, і спиняєшся, і всміхаєшся... Господи!
  Спека. Вона на жнивах. Ллється піт, колеться пшениця... а нива дожидається, а снопи чепурнесенькі, а позаду ні одного колоса.
  В кого ж нивонька так загребена, в кого кіпоньки так поскладані, в кого снопики так пов’язані?!.
  ...І всміхаєшся.
  І коли вона умирала, дві сльозиночки покотилося, та їх висушив усміх радісний:
Яку матір так Люблять дітоньки, За ким туже ще Так родинонька!..

