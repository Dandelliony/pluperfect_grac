|НА ІВАНА КУПАЛА]
  Сьогодні Івана, Івана Купала. Хіба Ваше серце не б’ється дужче, Ваша думка не [літає] чудової фантастичної ночі, коли вся істота тремтить якимсь чеканням, чеканням чогось гарного, ясного. Надзвичайного? Це день поезії життя. Це свято оновлення духу, невловимого настрою, свято спочинку і забуття всього того, що поза цією ніччю. Не одна прокинулась дівчина вночі, не одній приснився ліричний сон, не одна дівчина схопилась з ліжка і полохливо полетіла до дерева поглянуть на свій вінок. Не бійся, дівчино! Вінок твій не зів’яв, пихлива ніч скропила його срібною росою... Глянь, як горить вона при зорянім сяйві! Мерщій минав би день з нудною роботою, та за тім хіба хто в цей день і робе — так псується тільки робота... Та й лоскотарка вночі залоскоче того) хто посмів би в цей день робити. Добре парубкам, що ходять гуртом з малюками, а дівчатам, а дівчині... І ніхто в цей день не робе, хоч і стоїть біля роботи. Співи починаються ще зранку... То малі нетерплячі дівчатка, понадівавши вінки, водять танок на вигоні і співають...
  Даремно, мати, зватимеш їх на обід — твій скрик буде луною їх співів, твій скрик ввіллється в коло веселих згуків і, злившись з ними, потоне в них. Та й не до обіду їм сьогодні. Роботи у них — дай, Боже, скінчити. А ти не захочеш назбирати хмизу та сучків на огні, ти не захочеш розкладати їх в купки і не будеш їх вартувати до вечора. А не вартувати не можна — кляті хлопці так і в’ються, щоб улучити час і зробити яку-небудь шкоду дівчатам. А ще ж треба і сірників дістати — в кишеню до батька боязко лізти, а скупий крамар не повіре. Добре, як хто-небудь з гурту давно вже загоді відніс шматок сала до нашого крамаря...
  День спадає, і таємничий вечір рожевою млою тихо спускається з неба. Годі! Менші — на віти, на майдан, а більші — до гаю, до річки! На човни дівчата — пускати на воду вінки, до хмизу хлопці — на вас обов’язок осяяти ніч і оздобити берег і річку огнями. А хто ж ще нарве жалом кусючої кропиви і поставить кущами біля огнів? Хлопці, хлопці! їх мозолясті руки не укусить кропива. Хлопці, хлопці! Погасло сонце, загорілись огні. Почалось свято. А там, там на селі! Всі посідали на вулиці, всі забулись в спогадах про дівоцтво і згадують те, що тепер здається неможливим. Баби повинні слухати, бо їх оповідання про Івана Купала перехоплять другі брехуни. А поважні чоловіки, тягнучи люльки, слухаючи бабів, тільки хитають головами: та й брешуть же баби.
  І старі бабусі позлазили з печей і глухими ушима прислухаються до розмови. Вони мовчать: коли такі звичайні випадки — мечуть другі брехню, то їм не варт і говорити.
Хіба вони повірять, коли почати їм говорити про ту нечисту силу, що своїми очима баби бачили? Не повірять, осміють розумні стали. їм, наприклад, скажеш, що зараз ніч — ні ж, будуть сперечатись. «Що ви? Зараз день, день, та й годі!» Треба мовчати — старі на синочих хлібах без- владі, безсилі. їм слово — вони тобі десять. Краще спати, та як же й заснеш, коли той рік бабі таке привиділось, що мусилось виливати переполох. Краще вже сидіти на вулиці і дожидати ранку. Та вже й Сіріє — ось-ось, співаючи, молодь почне повертатися додому.
23.V1.1904

