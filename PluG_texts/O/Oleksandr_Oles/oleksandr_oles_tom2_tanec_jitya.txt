ТАНЕЦЬ ЖИТТЯ
Брати: Перший Другий Третій Четвертий
   Сестра, років 16—17 Надзвичайної краси
   Батько.
Кімната в вечірній сутіні. Ліворуч нерухомо, як статуя, сидить четвертий брат. Другий — схвильовано, нервово ходить по кімнаті.
  Перший брат. Сядь, заспокойся. Все буде гаразд.
  Другий брат. Заспокойся!.. Лікар зараз сказав, що через півгодини він привітає нас з братом або з сестрою.
  Перший брат. Тихше! Батько упав на коліна і молиться. Я ніколи не бачив його таким страшним і дивним! Його обличчя перекошене жахом, а очі світяться чимсь невимовним. Здається, чорна, як ніч, скорбота злилася з ясною, як сонце, вірою, покинула свої таємні оселі, спинилась в очах і застигла в німім крику, в німім благанні. Здається, сама душа плаче великими слізьми, своїми поглядами проймає небо і в його безмежних просторах шукає Бога... Здається, вона найшла його і говорить без кінця, і благає. Так може молитися лише той, хто висить над прірвою. Здається, він певен, що шоста дитина родиться не калікою. (Пауза). Чуєш, скільки муки в його зітханнях і надлюдського екстазу в мовчанні?! Так може мовчати лише той, хто слухає далекий голос самого Бога.
  Другий брат. Я певен, що і шостий брат родиться калікою. Краще б йому не давати життя.
  Перший брат. Не говори сього, мій брате. Нікому не відомо, яка чекає його доля.
  Другий брат. Я передбачаю його щастя. Першим проблиском його свідомості буде думка, що він не такий, як люде. Перша його радість буде отруєна смутком, віра — відчаєм, а гідність — глумом або співчуттям до каліки. Перше слово, яке він почує і зрозуміє, буде «нещасний». О, хіба ти забув і забудеш коли-небудь, скільки ми знущання і глуму зазнали в «золотім дитинстві»!? Як боляче вони вражали наші душі. Ми боялись вийти на вулицю, ховались на подвір’ї по кутках і крізь щілини дивились на дитячі забавки... (Пауза). У наших душах родились прокльони раніше, ніж родяться вони у других.
  Перший брат. Нащо ти се говориш, коли він молиться? Він може чути нашу розмову.
  Другий брат. Навіщо він дав йому життя?
  Перший брат. Мовчи. Він дасть відповідь не нам, а Богові.
  Другий брат. О, ми занадто будемо добрими, коли самі у його не спитаємо... (Пауза). Я боявся за сю ніч У брата була така лютість в очах, що мене трусило, як в лихоманці. Мені здавалось, що він збожеволіє від неї. Найлютіший звір ніколи не буває таким лютим. Він нічого не міг говорити і тільки дивився кудись вперед себе, і здавалось, перед його поглядом падали мури, провалювались гори, зникали обрії і давали йому дорогу... І тільки тоді, коли заплакала скрипка, я зітхнув вільніше, наче з мого горба скотились тисячі скель. Батько притулився до кутка і слухав згуки. А коли вони стихли і рука брата безсило упала набік, батько стис зуби, підбіг і припав устами до неї. Він зрозумів і прийняв прокльони свого сина. І мені так стало обох їх шкода, що хотілось одним рухом убити їх і заспокоїти навіки.
  Перший брат. Опам’ятайся, брате, і не говори такого страшного. (Заглядає в кімнату). Батька немає. Він пішов в старий дім. Велика таємниця життя відбувається в ньому.
Чуються на хвилину і потім стихають жагучі згуки скрипки.
  Другий брат. Чуєш, як розривається його душа?! Та, яку він любив мовчки і здалеку чотири роки, відповіла йому, що не може бути його жінкою. Се сказала вона на концерті після тріумфу. Він порвав струни і вийшов на естраду блідий, як смерть. Він більше не міг грати, а коли сотні голосів заревли, як звірі, він переміг себе і заграв на двох струнах так, як ще ніколи не грав доти. Крізь мертву тишу я дивився на його, і в той час, здавалось, у його не було горба. З того часу він не спить і ходить, як божевільний... (Пауза). Краще було б йому не родитись.
  Перший брат. Коли я гляну на матір і угледжу в її небесних очах стільки розуму, смутку і глибокої, непереможної віри в життя, мені так легко і радісно стає на 

душі. І в той мент я, може, хотів би, щоб наш маленький брат родився на світ калікою.
  Другий брат. Я розумію тебе. Коли б він родився здоровим, се зробило б його самотним серед нас. Ми, може б, його зненавиділи, як голодні ситого.
  Перший брат. О ні, мій брате! Він страждав би менше нас, і в своїм стражданні він ніколи так високо не зміг би піднестися. Ти пам’ятаєш останню книжку, нашого батька?! Ти пам’ятаєш його слова: «Страждання — се стежка, яка веде на високі гори раювання. Тільки той, хто страждав, пізнав світ і поділив тугу його Творця. Тільки той був щасливий, чиє щастя згоріло в стражданні» Так говорить наш батько.
  Другий брат. І для того він погасив світ сонця в наших очах і наповнив наші душі пітьмою розпачу. Хіба він спитав мене, чого я хочу! О, коли б спитав, я сказав би йому: «Жити я хочу! Радості, боротьби, любові, взаємності, роботи! Я хочу цвісти, як цвіте усе весною, любити, як любить все в природі, і розлучитись з нею і з життям, як з молодою, як з келихом допитого вина! Я хочу земних радощів і не вимагаю ніяких нагород після життя». Ось моя філософія, і кожний має право мати свою. Батько не поцікавився нею.
  Перший брат. О брате мій, хіба зрівняється краса радості з красою страждання?.. Краса дня — з таємною красою ночі?! (Пауза). Терпіння — ось вища філософія, мій брате.
  Другий брат. Може, він не терпить?!. (Показує на того брата, що сидить, як статуя).
Входить Сестра в яснім убранні, з гілками розквітлого бузу в руках, висипає їх на стіл, підходить до четвертого брата, обнімає його однією рукою за голову і дає йому червону троянду
  С е с т р а. В саду я була... Сиділа і дивилась, як засипає життя під широкими, тихими крилами вечора. Мені здавалось, що я чую згуки, які сняться деревам і квіткам, і бачу їх сни. Мені здавалось, що їм сниться жагучий, жагучий вітер і ціле море сонця. Я певна, що вві сні дерева і квітки не страждають. Я сиділа і прислухалась до тиші, і дала їй волю ввійти в мою душу. А коли все заснуло і потонуло в глибоких снах, я підійшла до квіток і зірвала їх... Я зірвала їх, коли вони спали. Мені здавалось, що я зробила для їх щось велике, таке ж велике, як життя; вони умерли, не знаючи, що умирають. Вони не встигли про се подумати.

  Перший брат. Ти говориш щось страшне. Я так люблю життя, що хотів би прожити його до останньої хвилини. Кажуть, що в останню хвилину все життя переживається удруге. Найдорожчі образи, що давно зникли навіть з твоєї пам’яті, бог зна відкіль приносяться до твого ліжка, щоб оточити його, щоб глянути на тебе востаннє і попрощатися навіки. І стільки сліз і краси в сій трагедії, що немає сил не пережити її...
  Другий брат. Трагедія — усе життя.
  Сестра. Не говори так. Навіщо душу розриваєш? Життя таке коротке. Життя таке коротке!.. Я не хочу, щоб ви були сьогодні, як завжди, засмучені. Я хочу, щоб ви були сьогодні радісні. Через декілька хвилин збільшиться наша родина. Народиться на світ душа, щоб перейти його довгий шлях і допомогти в дорозі другим душам. Я щаслива, що буду завтра на руках тримати маленьку, безпорадну істоту, яка все чує, все бачить і, мов зачарована, нічого не розуміє. Я вже написала для неї веселий-веселий таночок і грала сьогодні братові. Він порадив його переробити для двох скрипок. Він теж буде зо мною разом грати маленькій крихотці. Я певна, її оченята засміються і буде їй весело. (Пауза). Я не розумію вашого смутку. Може, що сталося недобре?
  Перший брат. Ні, все гаразд, наша сестро. Все гаразд, небо милосердне.
  Сестра. Сьогодні нам треба бути веселими. Сьогодні стане нас більше. Я піду, дізнаюсь і прибіжу, щоб сповістити вас. (Пілила).
  Перший брат. О сестро!..
  Другий брат. Навіть небо не змогло одняти у неї вроди і залишило, щоб поглибшити її смуток.
  Перший брат. Смуток?!
  Другий брат. А ти певен, що вона радіє своїй вроді і жде молодого «прекрасного лицаря» з далекого краю? Ти певен, вона не прокляла своєї вроди в перший мент, коли запримітила її!?
  Перший брат. Сестра... не вміє проклинати.
  Другий брат. Вона проклинає мовчки. (Пауза). Пригадую, колись вона сиділа і шила біля вікна. І хто тільки проходив мимо, вертався назад і дивився, вражений красою, і не міг одірвати очей від неї доти, доки вона не вставала і не показувала свого горба... І коли б ти бачив ту огидливість, з якою одвертались від неї і швидко проходили далі, ти вибіг би з хати, щоб їх подушити!..
  Перший брат. Вона не помітила?!
  Другий брат. Помітила... Вона кожного разу помічала і усміхалась тихо і лагідно, як усміхається той, кому буває ніяково за другого.
  Перший брат. Я був певен, що вона могла тільки усміхатись.
  Другий брат. Я теж певен, що її душа в той час розривалась на шматки від люті і прокльонів. (Пауза) Вона, як мрія, вона як сирена, напівлюдина, напівгидка потвора, яка може викликати лише чуття гидоти. В ній наче втілилось само життя, прекрасне і гидке, ніжне, як колискова пісня матері, страшне, як злочинство, огидливе, як страховище.
  Перший брат. Хто може знати, навіщо вона прийшла в життя і що вона принесла для його.
  Другий брат. Що воно принесло для неї.
  Перший брат. Скарби свої воно положило їй глибоко в душу і сховало від наших очей.
  Другий брат. Коли б могла, вона б вирвала їх і кинула йому з прокляттям!..
  Третій брат (входить). Я лежав на канапі, і до мене долітали ваші слова. Досить! Більше не говоріть: можна голову розбити об стіну... Зараз прийде сюди наш батько; я не хочу, щоб він бачив нас такими і зв’язував наш смуток з тим, хто сьогодні вперше вгледів сей світ.
  Перший брат. О, Бога ради, заховайте ваш смуток і не вразіть ним старого батька. Ви не уявляєте, як йому тяжко буде бачити нас сьогодні такими. Від розпуки він обірве своє сиве волосся.
  Другий брат. Я зціплю зуби і буду сміятись.
  Перший брат (до другого). Я благаю тебе, мій брате, будь мудрий, будь спокійний, як в тихім сні.
  Третій брат (до другого). Ти так колись умів володіти собою.
  Другий брат. Як і ти...
Пауза.
  Третій брат. Досить! Келихи повні через край, а в серцях у всіх у нас туги ще ціле море. Нікуди лити! (З пафосом). Сьогодні однією калікою збільшиться на світі. Збільшиться на землі одним нещасним.. Вина! Вина я хочу!
  Перший брат. Вина?
  Другий брат. Ви-на?..
Іде в свою кімнату і вертається з вином.
Се вино двадцять років чекало мого весілля... Але й сьогодні воно буде не зайве! Давайте справимо наше свято! Таке свято, щоб само небо заколихалось над нами! Давайте вискалим свої зуби і плюнемо непереможним сміхом в саме життя! Вина! Ми ніколи не пили, сьогодні п’ємо, п’ємо за наше... щастя! Кожний має право випити хоча єдиний раз за себе! О, хіба на наших спинах не лежить більше ваги, ніж на других? І чи ми не несемо її не менш гідно, як інші. (Виймає бокали і наливає вином). Давайте зустрінемо батька весело і безжурно! Щоб не розірвалось його серце, а сама радість засміялась в його очах! О, хіба ми не дужі, і чи батько не має права пишатися нами!?
  Другий брат. Правда! Вип’ємо за силу нашу! Ха- ха-ха! За міць непереможну!!
Третій і другий брати беруть келихи.
  Другий брат (до першого). Пий, брате! Смуток і радість пополам!
  Третій б р а т. До дна!
  Другий брат. До дна!
Всі цокаються і п’ють.
  Сестра (входить). Вітаю вас з братом!!
  Другий брат. Здоровий? Каліка?
  Сестра. Каліка... (Пауза). Та у вас бенкет?! Справжній бенкет! Зараз ввійде сюди батько, о, як він зрадіє, коли угледить нас веселими!
  Третій брат. Вип’ємо, сестро!
  Сестра. З охотою, з охотою...
  Третій брат. Вип’ємо за горбаня, за брата! Він не покинув нас, він прийшов поділити наше горе! За його! До останньої краплини за його.
Всі п’ють.
  Сестра. Яке міцне вино.
  Другий брат. Воно, сестро, нас не міцніш!
  Третій брат. Тепер я піднімаю келих за сестру! За нашу прекрасну сестру! В очах її небо, в очах її сонце і квітки! А скільки примир’я в її очах!.. Примир’я!.. За сестру! За тебе, сестро!
П’ють.
  Сестра. Я п’ю за життя! За його радощі і муки! За вічно нову його казку! Я п’ю за людину, що вічно блукає в її зачарованих лісах. Зрікається відпочинку, щоб ступити крок вперед і упасти навіки. А лісам, а казці і кінця-краю немає... За життя! За людину.
П’ють.
  Другий брат. Моє слово! Я теж п’ю за життя! Перший брат. Як хорошо! Ти теж п’єш за життя? Другий брат. Так, я п’ю за нього. (Пауза). Що єсть життя? Карнавал! Найбільший успіх мають на ньому блазні! Що єсть життя? Агонія! Тут блазні були б потрібні, але їх власні вуха ховають кривляння, а жарти їх гинуть в хрипінні! (Пауза). Я п’ю за Хама! Великого, вічного, дужого! Він найсильніший! Хто зрозумів життя і стис його в своїх руках? Він, ситий, глухий і жорстокий!
  Він найкраще зрозумів, що душа прикута до тіла, що крила полетять, коли дозволить тіло. Невеликі крила у Хама, але вони не зрадять йому, не впаде він і не розіб’ється. (Пауза). Коли думки спалять наш мозок, і муки розірвуть серце, і ми, каліки, дотліватимем в могилі, Хам останеться на землі і, здоровий, продовжить життя! І знову в його дітях загоряться думки і запалять мозок. І знову заб’ються серця в муках і агонії. За Хама! (П'є).
  Перший брат (до другого). Ти п’яний, брате! Ха- ха-ха! Хами умирають, колись вони, як дракони, житимуть лише в казці.
  Другий брат. Аби жило двоє — один буде Хамом. (Наливає вина і підносить четвертому братові). Се — вино! Коли все випито, люде п’ють вино!
  Перший брат (одхиляє руку брата з чаркою). Годі! Музики! Я хочу музики! Грай, брате!
  Третій брат. Струни порвались...
  Другий брат (до першого). Я казав, що страждання кінчаються і там, де кінчаються страждання, починаються прокльони.
  Перший брат. Музики! Я хочу музики! Грай ти, сестро. Заграй свій таночок. Я щасливий, щасливий... до краю!..
  Сестра. Ти хочеш? Я заграю! Я буду грати. Я хочу, щоб усім було весело. Я заграю вам свій таночок.
  Перший брат. Грай, сестро, ми будем танцювати! Ми ніколи не танцювали. Нам сьогодні весело. О, хіба нам не весело? Нам страшенно весело!
  Другий брат. Ха-ха-ха! Страшенно!
Сестра виймає із футляра скрипку і налагоджує її.

  Третій брат. Зараз прийде батько. Треба зустріти його радісно!
  Другий брат. Музикою!.. Ха-ха-ха! Музикою!
Сестра починає грати простий, наївний танець. Брати злегка в такт пританцьовують,
 захоплюються, беруться за руки і починають танцювати
Той брат, що весь час сидів, як статуя, встає, дико регочеться ляскає
в долоні і починає плигати Входить б а т ь к о, з жахом в очах спиняється
на порозі і падає.
Завіса
[/Ш]


