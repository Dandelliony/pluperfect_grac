IV
    Камера в льоху. Часом долітають звуки мотора, голоси, крики.
  X. (одчиняє двері, входить і на порозі комусь кричить). Іди сюди! Тут зараз нікого немає...
  Z. (входячи). Ну що ж, товаришу, був уже присуд? Запроторили далеко? На Сибір, на Соловки?
  X. Декого дуже далеко, аж надто.
  Z. А Шумицьких?
  X. У! Здорово! Двох синів розстріляти. Присуд виконати негайно. Може, вже на лоні Авраама й Ісаака...
  Z. А старого?
  X. Додаткове слідство. Викрутився! Хай погуляє, подумає пару місяців на самоті. О, ми їх радо пускаємо з «вужчої» батьківщини, але ніколи не випускаємо з «ширшої».
  Z. Вони лише прикидаються комуністами, а в душі найзапекліші націоналісти.
  X. Вони ганьблять, ненавидять Петлюру, а самі вдесятеро більші петлюрівці, як був сам Петлюра.’
  Z. Ну, їх всіх виведуть на чисту воду і «в росход». «В росход і нікакіх», як каже Михайло Наумович.
  X. Але ж як все ловко зроблено і підведено! Комар носа не підточить!
  Z. Просто геніально! Перейшли з револьверами і бомбами в різних місцях кордон з метою атентатів на представників совітської влади.
  X. Дуже добре! Дійсно геніально! (Запалює і дає цигарку). Кури! Цікаві подробиці на суді. Виїзна московська сесія прохає відповідати по-руськи, а старий: «Я радо говорив би по-московськи, та не вмію». А предсідник: «Як?! Всесоюзної мови не знаєте?! Не визнаєте мови Леніна, Сталіна?» А він: «Не вмію. Я їхав в Харків, Київ, а не в Москву». Так і одрізав! От нахаба! Чи ти бачив таких шовіністів? Голова почервонів, здавалось, скочить і власними руками задушить, але стримався, тільки пильно подивився на варту і враз зблід, аж пожовк. Поблід і той, зрозумів наче і злякався: «Харашьо,— каже,— я буду гаваріть по-руські, але не харашьо, как зумію...» А коли винесли присуд смерті 28-ми, і в тому числі його синам, став білий як крейда і остовпів, завмер. Очі йому, як у жаби, вилізли на лоба, волосся наче догори стало, а потім враз як затрясеться, як закричить не своїм голосом і впав... Насилу його, похололого, винесли з суду й одігріли. Гришка — майстер відігрівати!.. Послухай, у мене є старенький револьвер, без барабану (украли канальї). Він вже багато разів прислужився мені при трусах. Раз навіть слідчий підморгнув мені, натякнувши, що дуже часто фігурує цей інструмент!.. Чи не підкинуть його в барахло? Це ж камера старого. А потім ти його і найдеш. Побачимо, як буде викручуватись! Трагікомедія вийде! А жінці його я скажу, що найшли у старого револьвер. Нехай признається, а то, дескать, буде зле і їй, а йому ще більше. Примусимо признатись і прилюдно зректись і чоловіка, і синів, як контрреволюціонерів, що разом із Зінов'євим хотіли повалити Радянську владу. Всю цю наволоч треба знищити од першого до останнього! Бо вони на язику «комуністи», «товариші», а в серці гайдамаки, чорношличники, куркулі, інтелігенція.
  Z. Ну, давай спробуймо! Навмисне! Подивимося, що з цього вийде. Почекай лише, я подивлюсь, чи нема кого за дверима. (Одчиняє двері). Псс! Тікаймо! Швидше! Ведуть! Ведуть старого. Ходім. (Вийшли).
   Двоє людей вводять, майже вштовхують, Шумицького.
  Шумицький. А! (Спирається на стіну).
  Вартовий. Мовчати. Сидіти тихо, а то буде зле. А потім — на допит!
Вийшов. Брязнули ключі, замкнулись двері.
  Шумицький (після паузи проводить рукою по лобі). Що це? Сон?! Дійсність? Мати Божа! Що це? їх нема? Ні Андрія, ні Бориса немає більше?!! Не може бути. Це не може бути! Вони живі! Це сниться дурний, несамовитий сон! Так, це... сон! Я сплю. Це мені сниться... Прокляття! Я не можу прокинутись. Мамо! Андрію, Борисе! Збудіть мене, бо розірветься серце. (Відскакує від стіни, береться за голову, оглядається навколо). Ну, я встав, прокинувся. Але сон і досі здається мені дійсністю... Мамо, Борисе, Андрію! Де ви? Що зо мною? Де я? О Боже, Боже! (Падає на коліна). Це дійсність... (Схоплюється на ноги). Ні, ні! Тисячу разів — ні! Це не може бути! Як це може бути?! Я збожеволів. Де лікар? Чому не заспокоять мене? Хіба не бачать, що мої нерви порвалися! Хіба не знають, що я боровся з цілим суспільством, що ця боротьба була тита* нічна! Як вони не розуміють?! Я переміг, але впав, впав, облитий кров’ю. Нащо мене посадили сюди? Хіба я злодій! Лікаря! Швидше лікаря! Мені зле! (Швидко і голосно гримає в двері).
  Вартовий (в руці з револьвером). Ти знову буйствуєш? Холодної води хочеш на голову? Ми тебе зразу заспокоїмо. Це бачиш? (Показує револьвер і приставляє до обличчя).
  Шумицький. Пане добродію, я вас уклінно прошу негайно прислати мені лікаря. Нехай негайно прийде! Хай негайно біжить сюди, бо зі мною сталось щось страшного... Я божеволію! Розумієте? Жах! Хай приведе моїх синів і дружину. Я мушу їх бачити.
  Вартовий. Еге! Сини твої давно вже ждуть тебе до себе.
  Шумицький. Мене ждуть?! Де ждуть? Де вони? Біжіть скажіть, нехай негайно прийдуть до мене.
  Вартовий. Звідти ще ніхто не приходив.
  Шумицький. Що?!. Що?!. Що ви кажете?!! Як... Іх справді розстріляли?.. Не може бути! Я їх спасу! Я негайно телеграфую товаришу Сталіну, Горькому. Добре!? Лише не маю паперу, пера... Може, ви маєте? Я заплачу, скільки скажете, скільки схочете. У всякій валюті: в доларах, фунтах, золотих. Тільки сейчас зателеграфуйте! Теле- графуйте: «Москва, Сталіну, копія Горькому. Припиніть непорозуміння. Негайно їду до Москви для пояснень. Шумицький».
  Вартовий. Тут вже ніхто не поможе.
  Шумицький. Як? Лише телеграму... За годину все виясниться. Покличте слідчого! Дайте річники журналу, листування. Я докажу, що це непорозуміння. Це наклеп, провокація з боку бандитів-контрреволюціонерів. Сини мої — комуністи. Присягаюсь! Скажіть, вони живі? Де вони?.. Тільки скажіть — я вам руки поцілую. (Падає на коліна й хоче поцілувати руку).
  Вартовий. Покинь... Що ти, сказився? Здурів?
  Шумицький. ...Благаю, скажіть...
  Вартовий. Ну, хай буде по-твоєму... Тільки, старий, дивись! Сиди тихо! А то я вже не так поговорю з тобою. (Пішов).
  Шумицький. Я так і знав, так і думав. Вони, може, в тюрмі, але за годину виясниться все, і вони будуть вільні. Будемо знову всі вкупі. Сиділи ж колись і інші, і всі зостались живі. Дехто був навіть на засланні, але за провину і повернувся. Це нічого. (Пауза). Ах, яка втома!.. Яка втома... Голова болить... Ох, як мені болить голова! Трохи лягти відпочити. Так голова болить... Не взяв ні аспірину, ні пірамідону... Все наспіх... Заснути б... лише 10 хвилин!.. (Лягає).
     Тиша. За хвильку внстрілн. Чути жіночий розпачливий крик.
(Зривається з ліжка). Що сталося? Що? Боже! Тут завжди, тут ніколи немає покою! Когось вічно катують! (Подумавши). Мусять! Революційна дисципліна мусить бути! Ніхто не сміє на зорі нового життя пробувати повернути назад колесо історії. Старе минулося навіки. Забудьте назавжди царя-батюшку або жовто-блакитну Центральну раду!
  Диктатура пролетаріату — не жарти! Вона сувора, грізна, але справедлива! Вона карає всіх винних без розділу. Зрадникам — смерть! Шкідникам — смерть! Класовим ворогам — смерть! Єдине, суцільне, безкласове громадянство, єдина генеральна лінія і єдиний комуністичний провід. Хай живе соціалістична батьківщина всіх трудящих! (Співає «Інтернаціонал», б'ючи в лад руками).
  Вартовий (входить). Розспівався! На допит за хвилину поїдем. Це, мабуть, за тобою приїхало авто. Там не так заспіваєш...
  Шумицький. Ви розумієте, пане, що я співаю «Інтернаціонал»?!
  Вартовий. На допиті будеш співать, а тут мовчати!
  Шумицький. Дивак ти, товаришу... Я на допит?! Я вже був на допиті, і, як бачиш, нічого не сталося. Непорозуміння вияснене. Помилка виправлена. Але те їм дорого буде коштувати! Вони порвуть на собі волосся! Я, розуміється, їм все прощу... О, як вони будуть стискувати мені оці, бачиш, руки! Руки, може, завтрашнього Наркомпроса! Призначення підписане і затверджене Москвою. Самим Сталіним! Ти знаєш, хто такий Сталін?
Вартовий киває головою.
  Шумицький. Ну, то-то! Моя перша промова обміркована до найменших деталей! Я скажу промову і зараз же візьмусь за чистку. Я всіх знаю. Закрутяться всі недобитки, шкідники, ухилісти! Генеральна лінія мусить бути проста і ясна. Без ніяких ухилів вправо або вліво. Найменший ухил і — «дякую за працю», і геть на всі чотири боки! Чистка — так чистка на всьому соціалістичному фронті! Хто не з нами, той проти нас! Того — під три чорти!! Тепер наша влада і наша сила!.. Ми не боїмось цілого світу!
  Вартовий. Балакай!.. Говорила стара до самої смерті. (Махнув рукою). Сиди ж тихо! Говорити можеш, але тихо. (Пішов).
  Шумицький (не помічаючи, що вартовий вийшов). Так, товаришу, ми не боїмось цілого світу! Старий світ дрижить перед нами! Пролетаріат цілого світу простягає до нас руки! Тікають до нас з Німеччини, з Румунії, з Польщі, з Англії, з Америки! Всі біжать в землю обітовану! Наше селянство само винне! Не саботуй, а саботуєш ■— здихай з голоду! Шукай кращого на Соловках, на Сибіру. Провинив — дістань кару! Про-ви-нив?.. Хто провинив? Я провинив?! Ха-ха-ха! Сини провинили? Си-ни? Що ви говорите?! Вони сюди разом зі мною приїхали. Чого? Ви питаєте, чого?! Щоб взяти участь в соціалістичному будівництві. Сини — моя гордість! Я щасливий, що сини мої — одне ціле зі мною! Як я їх люблю, і як вони мене розуміють! Ціла моя родина — одна душа, одна ячейка. З таких ячейок мусить складатися ціла радянська безкласова суспільність. Із-за цього варто терпіти тимчасово і голод, і холод. Навіть умирати з голоду! Хліб — за кордон, на пропаганду! Пропаганда потребує хліба. Моя дружина вистоювала цілі ночі, щоб дістати ковалок хліба. (Утирає сльози). Але хіба в її голові хоч майнула думка, що це важко, що цього не треба?
Знову чути жіночий крик.
  Це наче її, моєї дружини голос! Що сталося, мамо? Чого ти злякалась? Хто там? Хто там? Злодії?.. Бандити? Мамо!.. Що сталося? Я зараз! Не бійся! Де револьвер? А, тут! Він в моїй руці! Хто там?! (Стукає в двері, пробує відчинити). Я вам покажу, злодіям!
  Вартовий. Ти знову мені гармидер робиш? Не стукай, кажу. А то я тебе як стукну. Тихо мені! (Пхає його в груди).
Шумицький падає. Двері замкнулись. Вартовий вийшов.
  Шумицький (встаючи). Не розумію. Безглузді жарти!.. Що це за жарти? Хто жартує? Хто сміє зі мною жартувати? З ким жарти? З комісаром освіти? Це забагато! Я сам люблю жарти, але все має свої межі. Ви старий випробуваний марксист, старий революціонер, і говорите такі дурниці? Ви, власне, вдарили мене в груди... Це, вибачте, я так не лишу! Я мушу поскаржитись куди слід. І поскаржусь! Всяка нікчемність дозволяє собі бити в груди! Це мусить бути заборонено! Окремим декретом і то по цілому Союзі! «Всім, всім, всім... забороняються грубі, брутальні жарти з заслуженими людьми революції: чи місцевими, чи тими, що прибули з-за кордону для соціалістичного будівництва». Що це? Бити в груди — це соціалістичні жарти?! Для цього треба було робити соціальну революцію?! Боротись на барикадах за свободу... свободу дурних жартів?.. (Береться за голову). Ах, як болить! Я не їв, я не хотів їсти. Думок стільки, що не до їжі. У нас думки, ідеї, а там, за межами,— м’ясо, шлунок.
Голос здалеку: «Ромку, Ромку! Де ти? Де ти?»
(Прислухається, підходить до дверей, дивиться вгору). Це вона... Вона!! Я тут, я тут, моє серце... У мене голова горить. Соціалістичне будівництво вимагає горіння: блискучих думок, геніальних ідей!
  Голос. Де наші діти, Ромку? Де наші діти?
  Шумицький. Наші діти?! Працюють. На праці... Андрій — в редакції, Борис викладає на курсах для неграмотних.

  Г о л о с. Вони засуджені на кару смерті.
  Шумицький. Мамусю! Що ти говориш? Ти спиш, голубко?!
  Голос. Я в тюрмі, Ромцю. Мене скатували. Поглянь на моє тіло.
  Шумицький. Ти спиш, лебідонько. Це сон тобі сниться...
  Голос. Ромку! Наші діти розстріляні. Нащо ти привіз їх сюди, Ромку?!
  Шумицький. Ах, як ти не розумієш, голубко! Це все тобі сниться. Збудись, прокинься!
  Г о л о с. Де наші діти?
  Шумицький. Андрій — в редакції, Борис — на курсах.
  Г о л о с. Ромцю, мій Ромцю! Вони сьогодні розстріляні!..
  Шумицький. Та збудися ж! Бог з тобою, кохана.
  Г о л о с. Прощай, Ромку! Бідний ти, бідні діти. Ромцю... Нащо ти взяв нас і вивіз з рідної землі?.. Ромцю! Будь ти... проклятий!
  Шумицький. Що? Що? Ти мене проклинаєш? Ти?! Моя кохана?!! Ти прокляла мене, свого товариша і друга!!? За що? Мамусю, де ти, де ти?!
  Г о л о с. Я іду до дітей обняти, пригорнути їх до грудей. Вони ще теплі. В них не захолола ще моя кров.
  Шумицький. Боже мій, Боже мій! Ти збожеволіла!! Де лікар? Де лікарі? Андрію! Борисе! Рятуйте матір, вона збожеволіла!..
  Г о л о с. Я врятована, я іду до них, і ти, татку, незабаром будеш з нами.
  Шумицький. Я йду, я йду зараз до вас... Де ви? Де ви? (Біжить, посковзується і падає).
Входить вартовий.
  Вартовий. На допит!
Завіса

