[ДІД ВАСИЛЬ]
  Дід Василь вкрився з головою, згорнувся калачиком і не рухався. Але піддувало і різало холодним ножем у спину. Коли б вітер повернув, намів би снігу і можна було б спати безпечно до самого ранку. Злодії? Які там злодії!? Всі вони знають, що тепер стереже всі рундуки дід Василь, і ніхто не зважиться на крадіжку. Та й кому охота покуштувати колотушки, а то й ломаки. Діда Василя бояться. З того часу, як прийняли його до базару, ніхто нічого не зайняв. Дід Василь уміє стерегти хазяйське добро. От тільки небагато платять дідові. З крб. на місяць. Але казали, що набавлять карбованця, а то й два. Коли б дали притулок у хаті, було б не життя, а панування! Удень ходиш або сидиш над вогнем, то нічого, а вночі холодно.
  Добре, що хоч єсть повітка... Єсть де поставити ящичок і прикурнути вночі. Зимою тут доктора немає і хоч помирай тут. А по весні приїде доктор, наїдуть дачники, копатись маю.
  Тоді, може, скажуть: «Геть, діду, к бісовому батькові!» А куди ж я подіну ящичка? Дозвольте хоч ящичок тут покинути. Іноді на його кладуть м’ясо! «Ну, добре,— скаже доктор,— а сам вибирайся». А дідові Василеві що? Хіба страшно? Взяв свитину, рядно і подався. Він скрізь переночує: і на базарі, і в лісі стане для його місця. Тоді він не буде закриватись з головою, а, навпаки, довго-довго з вечора буде дивитись на небо і вгадувати погоду. А піде дощ, піде і пересидить хоч під чиєюсь повіткою. По весні він заведе собачку. Доктор стільки добра викидає, що стане і йому, і собачці. І справді, скільки вирізано тієї печінкй з метилишником! Іноді піввідра! І все це закопується в землю. А торік був добрий, гарний чоловічок і іноді дозволяв дещо одібрати при тому. Ставало на юшку. Було й собаці. І дід Василь ковтав слину... Він сьогодні нічого не їв. Зимою погано. Мало не щодня перепадає йому. А купувати дорого, та й ні за що... А що, якби тепер розкопати ті ямки, куди доктор заховав печінки, легені і всяке інше добро. Може, воно й не зовсім згнило і їсти можна... Зараз хуга, поночі, а вранці він спробує розкопати яму... Аби діждатись ранку. Тепер він не викине вже жил, а вкине в казанок все і все з’їсть. Аби було добре. О, він наїсться гаря- чої-гарячої юшки, і йому буде тепло-тепло. Може, хтось візьме та й піднесе чарку. Ех! Вона вогнем розіллється по тілу. Давайте ще, давайте... Буду я що-небудь прислужувати вам. Назбираю дров у лісі абощо! Досить дві-три, досить... Я хочу випити житньої горілки. Я хочу випити тільки сьогодні, на все життя. Я ніколи не буду пити. Сьогодні вип’ю, і буде досить на все життя. На все життя. От вип’ю, і, їй-бо, з того часу почнеться весна. Пригріє сонце, зазеленіє трава, защебечуть пташки, наїдуть дачники, навезуть м’яса, дід Василь умиється, (він з осені не вмивався і закурився як циган), тепер умиється і стане білий-білий як сніг.
  Та йому і тепер уже стало тепло. Ліг зимою в хуртовину в негоду, а встане весною в теплий золотий ранок.
27. V. 1914

