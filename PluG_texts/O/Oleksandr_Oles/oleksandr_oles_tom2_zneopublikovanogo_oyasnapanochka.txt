З НЕОПУБЛІКОВАНОГО
О ЯСНА ПАННОЧКО!
  Чому сумуєш Ти, чого Тобі не достає?!
  Гірка Твоя усмішка — в очах Твоїх журба...
  Який і по чому жаль покрив сутінню вид Твій ясний?!
  Чому із чистих уст Твоїх не ллється сміх дзвінкий, а вилітає вздих важкий і невеселий?!
  Чого бажаєш Ти?!
  Чи, може, Ти хотіла пишних квітів, щоб заквітчатись ними і стати кращою Весни?!
  Так квітів багато в полі.
  Ростуть волошки там блакитні, цвіте там мак рожевий — і тільки ждуть мене, щоб їх зірвать для Тебе.
  А чи сумуєш Ти від того, що в нас в садку немає пташок співучих, не чуть пісень сріблястих про ночі зоряні, про сонце, про кохання?..
  Так Ти прислухайся до серця до мого! О, в нім пісень лунає стільки ж, як в квітень на землі!!
  І кожний згук їх — веселий і сумний — Тобою повний і об Тобі одній співає.
  Чи, може, щастя хочеш Ти?! Тобі воно навіщо? Коли сама Ти — щастя!
  Чи, може б, Ти хотіла достати ясних зір, сплести вінок із них, вплести вінок той в коси і стати кращою натури?
  Безсилий я!! Але мені на поміч далеке небо сон дало і рій думок легких. Найлегша і найкраща з них спорхне і пташкою до зір ясних долине, сплете із них вінок блискучий і вмісті з мріями нечутно заквітчає ним Тебе у сні солодкім.
  Чого ж сумуєш Ти? Чого Тобі не достає?
   ...Гірка Твоя усмішка... В очах Твоїх журба...
20.V 1.1903

