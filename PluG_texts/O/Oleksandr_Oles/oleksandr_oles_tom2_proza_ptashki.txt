ПТАШКА
  Няньчить мого хлопчика дівчинка. З села її взяли позаторік. Приїхала. Така весела була, непосидюча. Як, було, дитина засне, зараз вона до моєї жінки: «Пустіть погуляти! Я вже все зробила, упоралась».— «Як упоралась, то іди».
  Хустку на голову — і побігла.
  Прибіжить — розказує. І те бачила, і те, і те. Все дочиста розкаже. І які гарні ляльки продаються, і в яких капелюхах ходять пані, і як без сірників на вулицях засвічується, і як бричка без коня бігає.
  Слухаєш, бувало, її і думаєш: «Що то дитина на селі виросла — нічого не бачила... Хай же надивиться,— я надивився досхочу...»
  А оце засумувала, і слова від неї не доб’єшся. Приспить дитину, сяде біля вікна, схилиться на руку і дивиться. «Ти б лягла,— скажеш їй,— та заснула,— наморилася». Мовчить. Дивиться на ніч, що килимом розстилається, на вогні, що рясно світяться.
  Часом заплакана.
  «Що з тобою, дівчино, чого ти оце плакала? Чи тобі не гаразд у нас? Чи не нагодована, чи не напоєна?»
  «Ні, мені гарно у вас... не лаєтесь, не б’єтесь».
  «Так чого ж ти сльозами умиваєшся?»
  «Сумно мені тут, нудно...»
  Згодом розбалакається.
  «Як раніше, бувало, піду я з тіткою у місто на прощу. Боже ти мій милий! Очі розбігаються. Людей іде за іко- ною — як цвіту в степу. Гомонять, розказують. Все,бувало, обглядимо, до всього придивимось, надивуємось. Прийдемо додому, всю зиму розказуємо: і яка одежа на панах, і як кумедно балакають, і що в лавках продається. Розказуєш, а сама думаєш: «Коли б то Бог привів і на ту осінь піти з тіткою!> Бувало, пристану до тітки: «Чи швидко вже підемо?» А тітка аж сердиться: «Та ще, мовляв, і Петрівка не пройшла, а ти вже думаєш про Пречисту». Тоді весело було, а тепер — сумно».
  «Та чого ж тобі, дівчино, сумно стало?»
  «І сама не знаю. Сумно. Тут у вас ні садочка, ні города, ні поля. Я вже два роки не бачила, як маківки розцвітають, як жито красується. А в нас тепер горох на городі... Так би й полетіла! У вас і млинів немає. Та де його тут і притулити? А у нас стоїть на горбочку. А біля млина колоди. Щовечора сходяться дівчата, подруги... співають. Весело! Всю ніч співають! А ніч у нас на селі така мала, коротка. Повечеряєш, вибіжиш на вулицю, посидиш, а вже й півні вдруге співають... Пустіть мене, панночку, додому... Побіжу не оглядаючись. Мені гарно у вас... так гарно, що й сказати не можна, от побожуся вам!.. А тільки... пустіть».
  Перебалакав я зі своєю жінкою, шкода було дівчини, та не хотілось її і в'ялити.
  «Що ж,— каже жінка,— пустимо. Для пташки і золота клітка не мила».
  Прийшов я та й кажу: «Що ж, дівчино, іди. Ми не силуємо. А набудешся дома, прийдеш знову до нас. Ти для нас як рідна».
  Зраділа. Загорілись оченята, а далі як заплаче:
  «Жалько мені вас! Боже, як жалько! І хлопчика жаль- ко...»
  Всю ніч не спала, сто разів навідувалася до мого сина. Прийде, постоїть, припаде до ліжка, заллється сльозами і піде. А вранці взяла свою худобу і пішла. Ішла — оглядалася.
  І в нас набігли сльози. Шкода було, а нічого не поробиш. Занудилась би в нас пташка навіки без волі. Пошли ж ти їй, Господи, щастя та долю там, на селі, де маківки розцвітають, де жито красується.

