вони
  І я щодня мушу проходити мимо їх і стріватися з ними, я не виношу їх проклятих очей, їх поглядів, кривавих і голодних.
  І коли я мину їх, ще довго їх гострі очі дивляться на мене і наскрізь проймають мій мозок.
  О, як вони радіють, коли я у вогкий ранок іду блідий і стомлений і кашляю!.. їх сухі руки знімаються з колін і наче тягнуться до вінків...
  Тепер я одурюю їх і, коли рівняюсь з ними, міцно стискую свої губи, стараюсь не дихати і гордо несу голову.
  Уявляю, як вони скаженіють!
  Глухі і дурні, вони не знають, що я вигадав кашляти в себе. Злі, голодні, як собаки. Другий день уже нікого не везуть і ніхто не купує і їх вінків.
  У їх взагалі рідко хто купує, і я не знаю, як вони існують з цього заробітку. Недарма вони так пильно дивляться на головну вулицю з цього глухого і темного переулка і чекають... Але осінь стоїть суха, і засуджені на смерть живуть і дихають.
  Я навіть почуваю себе краще, ніж влітку: у мене впала температура, я порожевів і став більше їсти.
  Це вони чудесно помічають, і колись одна з них навіть плюнула мені в спину. Нехай казяться! Але чого вони так низько кланялись сьогодні?!. Я йшов бадьоро і не кашляв. Може, того, що я був у новому пальті і вони вважають мене за багатого?!. Але я їм виразно ще раніше сказав, що у мене нема нікого з рідні.
  Вернувся, сказав і пішов.
  Не знаю, чи зрозуміли вони мої слова.
  Мені, власне, хотілося сказати, що коли я умру, то ніхто не купе на мою могилу у їх вінка, але я боявся їх образити.
  А проте я не боюсь їх і добре знаю, хто вони. Колись я рішив простежити їх... і коли смеркло, я непомітно став за деревом і ясно чув, як вони, майже всі разом, прошепотіли:
  <Отак щодня... за цілий день нікого... Будь воно проклято з такою роботою...»
  «Коли, воно, почнуться дощі?» — додала одна з них, а дві других мовчки подивились на небо, потім наче понюхали повітря; забрали кошики і пішли в пітьму.
  Я крадькома пішов за останньою. Вулиці, переулки, яри, перелази і нарешті хата, стара, як вона, може, старша її.
  Я став за тином.

  Мовчки постукала, і в ту ж хвилину розчинились з рипом двері, і вибухнув галас з дитячих грудей:
  «Баба, баба! Бабуся! Прийшли, принесли?»
  «Геть,— злісно просичала баба і одіпхнула дитину.— Нічого... Ніхто не вмер... Будь воно проклято...»
  Зачинились двері. Тихо і темно. Я поліз і припав до вікна.
  Хтось скаржився: «Я другий день уже не бачив хліба... Дунька нездужає... Хоч би на карасін дістати... Пустили б по милостиню... Коли б не вмерла мама!..»
  «Цить... байстря!..»
  Так, так... Тепер я знаю... Вони годують дітей і для їх продають вінки на чужі могили. їм самим уже нічого не треба.
  І в той день, коли я умру, вони куплять дітям хліба і керосину.
  Нагодують їх і запалять світло.


