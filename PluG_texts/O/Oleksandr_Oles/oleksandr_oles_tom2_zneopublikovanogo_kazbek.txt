КАЗБЕК 1 МАШУКА
За кавказькою легендою
Присвячую Е. А. Мамонтовій
І
  Давно це, давно це було!
  Був ранок занадто чудовий! І ясно, і тепло, і чисте повітря — як чистий кришталь. В цей ранок прокинулась рано Машука і стала вмиватись росою та пишнії коси чесати, всміхаючись сонцю та небу. І здалека вгледів красуню Машуку стрункий та високий Казбек.
  Угледів!.. І серце у його зомліло: такої краси він ніколи не бачив за всі свої роки. На кучерях-косах, як зорі на темному небі, горіли і сяли краплини роси. Ті кучері-коси, як хвилі, вилися і пишно спускались до ніг.
  Чи легкі дві хмари рожеві, чи груди Машуки тремтіли в той час соромливо — не знаю. Не знав і Казбек.
  А сонце промінням її цілувало, і що було краще, ясніше — чи сонце ясне, чи Машука — не скаже ніхто.
  Всміхалась Машука блискучому сонцю, блакитному небу зирнула і з жахом зустріла Казбекові очі вдалі.
  О сором! Вмиватись, чесатись і бути в сорочці одній, як парубок баче і, може, ще знишка сміється собі! О сором! Схопилась Машука і в легке убрання з легкого туману умить одяглась. Та... диво! (О серце дівоче, ти все таємниця!). Щоб глянути грізно на парубка з гніву, вона усміхнулась йому...
  І вгледів Казбек ту ухмілку чудову, що раз тільки сниться вві сні на віку, що раз тільки сниться... в дитинстві рожевім, як ми, легкодухі, ще віримо в щастя.
  Угледів Казбек ту ухмілку чудову і голосно став він гукать: «Гей, соколи любі, гей, сизі орли! Товариш благає у вас допомоги! За неї, що хочете, у мене просіть ви, за неї живіть і вмирайте на грудях моїх. У кучерях темних звивайте спокійно ви гнізда орлячі. На сірих каміннях ловіть і пильнуйте козлят полохливих, пірнайте в повітряне море безодень моїх, розрізуйте крилами хмари крилаті.
  Гей, соколи любі і сизі орли! Я буду вам другом і братом! І стогін, і скрики ягнячі скаженим вітруганам я не дам рознести. Я плечі підставлю на їхній дорозі і їх поховаю в проваллях своїх. Як клекіт ваш орлячий з гори розітнеться, низько дерева свої посхиляю, щоб вільно він хвилею дужою лився на степ, на долини. Я скелі самотні, високі і гострі, як килимом, мохом єдвабним покрию, щоб м’якше було вам вночі спочивать. Ніхто не зворушить ваш спокій солодкий і сон після бурі. Туди не долинуть пташиному скрипу, туди не піднятись вітрам. Не стану я більше нікого й нічого від вас захищать. З свого верхогір’я страшного гранітом-камінням не стану я кидати більше на вас.
  Благаю вас, тільки біжіть розпитайте, чия то красуня сьогодні вмивалась і сонцю всміхалась, рівняючись з ним?» Ооли полетіли.
  «Ой буйнії вітри, що в цілому світі ніхто вас не спине, летіть через гори, летіть через ріки, узнайте, чи дуже міцна .одежа у батька красуні, узнайте ви, дужі, що буде міцніше: чи стіни гранітні, чи плечі Казбека? За це вас ніколи прогнать не посмію, як хлопцям погратись захочеться часом з камінням моїм; хай п’яні гуляють, обгортують скелі, шумлять і танцюють — не стану мішать».
  Вітри загуділи.
  «Гей, легкії хмари! Від вас не ховалось ніщо на землі. Одне верхогір’я високе Казбека свої таємниці ховає від вас. Розправте ви крила і чистим повітрям полиньте на північ, і там роздивіться, де спить, де ночує найкраща красуня, що вранці сьогодні росою вмивалась і сонцю всміхалась, рівняючись з ним.
  Я з кучерів пишних, що м’якші від пуху, збудую вам ліжко міцне, щоб завжди могли ви спочить у дорозі, кохаючись в мріях солодкого сну.
  Я срібні озера розкину на луках, щоб завжди могли ви напитись досхочу і взяти в дорогу води>.
  Знялися хмари.
II
  Вертались клекочучі сизі орли, здалека шуміли вітри легкокрилі, сповзались заплакані хмари.
  «Ой брате Казбеку,— орли клекотали, спинившись на скелях сумних,— ой брате наш дужий, ой брате наш смілий. Про все ми узнали, про все розпитали, послухай же нас.
  Машукою звуть ту найкращу красуню. Дочка вона злого-презлого джигіта, що стільки голів загубив, що можна б укрити пів Божого світу. Ні темнії ночі, ні бурі, ні вихрі йому не страшні.
  Тріпонуться хмари під небом і гнуться дерева додолу, як він проліта по степу... Він пильно вартує дочку свою, тому ніколи й нікому не вкрасти її>.— І сумно замовкли на скелях сумних орли сизокрилі.
  «Ой брате наш буйний,— вітри загуділи,— міцна загорожа старого джигіта — віки будувалась вона. Найдужчому вітру її не здолати>.
  Поглянув Казбек, ухмильнувся і каже: «Гей, славне козацтво! Гримить ваша слава гучніше і дужче, чим дурна голова!
  Я згоджуюсь з вами — великая слава літать по степах і срібно-зелене м’яке ковилеве волосся чесати, великая слава по нивах безсилих розкидувать копи і потім сміятись лукаво, як плачучі стануть їх знову складать.
  Великая слава! Не стане джигітові вам руйнувать, а гнути над озером лози гнучкії та гратися в камені чорнім і, зморившись, вити вовками в ньому. Як весело й любо, коли серед ночі малі немовлятка і діти знімаються з ліжок своїх полохливо і скрикують: «Ма-мо!>
  Як весело й смішно застигнути нагло метелика в полі, над житом в повітрі його завертіти, зламати йому крила тендітні і потім дивитись, як буде рін падать на землю листом.
  Як весело й смішно! Що скажете ви, мої хмари?!>
  Заплакали хмари дрібними сльозами і так голосить почали: «Ой брате наш любий, ми все роздивились, ми все розпізнали. Стоїть на сторожі Машуки Бештау, закоханий в неї давно. Ні вдень, ні вночі він очей не спускає з красуні Машуки і молиться їй. І тільки йому соромливість дитячая шкодить розкрить своє серце, як лілія, чисте, в якому кохання чистіше роси.
  В коханні цім чистім Бештау радіє і мрією, щастям, нездійсненним щастям живе.
  Ой, що тобі скажем, наш братику сизий, що з дідом Ельбрусом джигіт в товаристві. Минає вже друга неділя з тих пір, як келих у їх не виходить із рук.
  Сьогодні старий попрощався з Ельбрусом і п’яний додому іде, тиняється, лає дорогу та хвалить красуню-доч- ку».— І хмари замовкли.
  «Що буде, те й буде»,— Казбек прогримів, і голос Казбека озвався луною і з гір, і з долин.
  Все з ляку здригнулось: орли позлітали, вітри поховались, і хмари як лист затремтіли.
  «Міцна моя зброя, міцні мої груди, і Сура — моя!» — і швидше від вітру, і легше від хмари Казбек полетів.
  І довго земля ще стогнала й тремтіла, і довго ще хмари носились піску, туманом ховаючи сонце і небо.
Ill
  Казбек зупинився, зомлів, як угледів Машуку — красуню ясну;
  «Всі скарби, всі сили, всі думи, всі мрії, все серце у мене візьми. Дай глянуть на тебе, дівчинонько-зоре, дай одну хвилинку з тобою побуть.
  Я вчора уранці, як сонце вставало, угледів, дівчино, тебе і думав, що сю ніч, як солодко спав я, упала на землю зоря. О зоре блискуча, дай глянуть на тебе, дай глянуть на вроду блискучу твою...
  Я з моря каміння стобарвні дістану і їх на нитках моїх срібних струмнів пожену.
  Я коси срібні твої заквітчаю квітками долин запашних.
  Круг тебе я річку криштальну розкину, щоб завжди м0г- ла ти купатись у ній. Щоб завжди могла ти дивитися в воду, як в чисте свічадо.
  Круг тебе зелені сади я розкину, де пісні пташечі не будуть стихати ні вдень ні вночі.
  Із мертвих каміннів заб’ють водограї, по скелях сумних завирують струмки, і квіти розквітнуть усюди.
  Дай глянуть на тебе, тебе я кохаю шалено і рвійно».
  І тихо в одмову схилилась Машука на плечі Казбека.
  Чи вічність, чи одна хвилина пролинуло щастя, хто зможе сказать? Аж щось загриміло і вдарило в груди Казбека...
  То п’яний сказився джигіт, як угледів дочку безсоромну на грудях хлоп’ячих.
  І стали боротись Казбек і джигіт.
  На брязкіт їх зброї, на гук їх і скрики зусюди сусіди до їх позбігались, і тільки Бештау, стрункий і вродливий, не чув і не бачив тії боротьби. Як мрійний поет, він угору дивився крізь морок блакитний на зоряне небо, на місяць сріблястий і дякував небу за вроду природи, за вроду Ма- шуки, за вроду свою.
  Джигіт піднімає півскелі тяжкої і кидає в груди Казбека.
  Від болю, від гніву ударив Казбек у самеє серце старого джигіта гранітом. Джигіт захитався і так застогнав, що навіть Ельбрус, почувши той стогін, прокинувсь від жаху і вихром на стогін побіг.
  «А що тут, товариш? Що сталось з тобою? Зі хмелю ревеш ти, як буйвол скажений, чи сон тобі снився страшний?»
  І, тонучи в річці червоної крові, останнім зітханням джигіт відповів.
  І тиша настала: затихли вітри, розвіялись хмари, і з жаху орли розлетілись і зникли десь в темряві ночі.
  Замовкли і гори, і навіть Казбек схилився і очі у землю потупив.
  Упала тоді на коліна Машука: «Ой дядечку милий, ой дядечку любий, убий мене, бідну, сховай мене в землю живою... Благаю: Казбека прости, і сам же кохав ти, і сам же ти знаєш, що горе тому, хто стане кохання спиняти. Ні батька, ні неньки, ні рідного брата нема у кохання.
  Мій батько ж Казбеку був зовсім чужий. Що ж сам ти сказав би тому козакові, що тихо й покірно коня повертає в дорозі, як вгледить провалля чи камінь на ній? Не став би й казати, а реготом буйним убив би і знищив відразу його.
  Ой батечку рідний, убий мене, бідну, Казбека прости».
  «Побачимо... потім,— одмовив Ельбрус,— ми перш заховаєм джигіта, нещасную душу його пом’янем, а потім цього козака нагородим».
  І вирили яму, широку й глибоку, і тихо сховали джигіта.
  Як поминки справив Ельбрус, усміхнувся, став ус свій безкраїй і сивий крутити і, ніби шуткуючи, так говорити:
  «Агей, гайдамако! Куди ти подівся, яка тебе баба під плахту сховала? Агей, лишень звідти вилазь. Я дещо цікаве у тебе спитаю».
  На диво всім горам Казбек виступає такою ходою, якою ідуть на банкет.
  «За віщо убив ти старого джигіта? — насупивши брови, Ельбрус загримів.— Ти, злодію, знаєш, що був він віддавна моїм приятелем? Ти чув від козацтва, як вміли гуляти Ельбрус і небіжчик?
  Ти знаєш, як вміли ми пити горілку гірку? Ти бачив, як часом люльки ми курили? Від нашого диму все чахло кругом, і в димі півсвіту поснуло.
  Хто дальше до неба від нас піднімався і ближче на сонце дививсь?
  Скажи мені, злодій, що дужче гриміло, чи грім попід небом, чи скелі гранітні, як ми закидали безодню свою?
  Чий чуб був сильніший, і хто був на світі старіше від нас?
  І ти його, блазень і злодій, убив?
  Убив приятеля Ельбруса?»
  «Ой діду, кохання палке не питає, чи Богу, чи чорту рідня його ворог...»
  «Ха-ха-ха! І палко ж кохав ти, козаче?»
  «Кохав я так палко, що, мабуть... що навіть тебе не злякався. Я палко кохав своїм серцем гарячим».
  «Ти, хлопче, цікавий. Мені до вподоби одмова твоя, і ось тобі дяка — за жвавість твою я тобі подарую смушевую шапку зі своїх овечок.
  Ці вівці не паслись де-небудь на горах або по степах, а вільно по хмарах гуртами ходили, і рясно на мене смушки їх летіли і вдень і вночі.
  Як будуть дівчата й жінки залицятись, як вгледять у тебе цю шапку нову, а ти і не звернеш уваги своєї з пихи.
  Ну, дай же на тебе надіть подарунок. Він ніби холодний? Не бійсь... полегшає серцю палкому і, може, не так буде жарко тобі».
  Угледів Казбек подарунок Ельбруса.
  Угледів він шапку із білого снігу і став від Ельбруса тікать.
  Та дід був прудкіший, настиг на дорозі Казбека і шапку на нього надів.
  Ой, горе Казбеку... Враз серце застигло, враз рвійне кохання умерло.
  Чим стала відразу Машука для нього? •
  Тим словом, що серце уже не почує.
  Казбекове серце застигло, умерло кохання у ньому, — плач, бідна Машуко!
  І плаче Машука, і плаче віками, струмками без впину ті сльози течуть, і сльози ті — кращії хворому ліки...
  І люде узнали про сльози цілющі, і хворі, й недужі біжать до Машуки дівочими слізьми обмить свої рани, загоїти душу і їх.
  Там горнії кози збігаються часом на шум водоспаду напитись води. Ті ж ластівки часом від сонця палкого із степу тікають на озеро чисте і весело в’ються в повітрі вечірнім, торкаючись срібла стрілчастим крилом.
  Так зграї пташечі з північного краю на південь у вирій летять восени.
  Так хиляться верби і лози до річки, попалене листя у воду вмочають...
  Ой плаче Машука, а все ж таки вірить, що роки пролинуть, і схопиться полум’ям серце Казбека, і займеться знову коханням палким, що шапка важка білосніжна розтане і знову Казбек оживе.
  Він соколом ясним, орлом полетить у розкриті обійми Машуки і раю свого вже живим не віддасть.
  І плаче, і стогне, і вірить Машука, і часом вночі, як тиша німая навколо настане, здаля вона кличе Казбека і квилить, як кличе і квилить в хлібах перепілка. А він за горами, стрункий і високий, стоїть і на місячнім сяєві сяє, стоїть нерухомий, байдужий, холодний.
  А всюди навколо все спить-спочиває...
  І тільки вродливий Бештау не спить. Він поглядом чистим ввесь впився у небо і дякує небу за вроду блискучу.
12.VIH.1904, Тулькевичі

