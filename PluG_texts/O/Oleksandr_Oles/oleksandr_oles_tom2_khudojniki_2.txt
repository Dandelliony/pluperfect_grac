II КАРТИНА
Майстерня О.
  Н. К. (Позірує. Вона в коричневому вбранні). А говорити можна?
  О. О, говоріть... Це нам не шкодить. (Пауза). Так, я кажу, що люде самі перед собою ставлять ідеали, намічують дорогу і ідуть...
  Н. К. Але ж мусить бути якась мета життя людського?
  О. Мусить бути у кожного своя мета, але повинні всі вкладати свою маленьку лепту в скарбницю життя...
  Н. К. Ні, ви скажіть, яка мета взагалі нашого існування? Вона ж повинна бути, навіщось ми ж існуємо? -
  О. Ніхто перед людьми не встановить яких завдань,— вони самі становлять їх — в обранні вільні. І в тім краса і наше щастя.
  Н. К. Я хотіла досягти чогось і хотіла бути...
  О. Як можна досягти, не люблячи того, чого ви досягли. (Одходить, дивиться на картину і знову сідає за мольберт).
  Н. К. От революція... Я справді вірила, хотіла, працювала, але тепер усі розбиті мрії.
  О. Коли б ви змалку горіли в тім огні, який веде в тюрму, на шибеницю, коли б душа ваша перегоріла в тім огні, і зараз би ви ночей недосипали, і вірили, і працювали. А то збіднілий поток пронісся, схопив вас на дорозі, і ви на хвилях понеслись, поток розливсь, земля убрала воду, і ви, як щепка, лежите на глею.
  Н. К- Я не розумію себе... не розумію. (Пауза). Знаєте, коли б була я завжди з вами, мені здається, я була б... я знайшла б себе і щастя.

Ом на мить спинившись поглядом иа Н. Км малює далі.
  О. Чому вам здається? Щастя найкраще шукати одному.
  Н. К. А уявіть ви, уявіть, що щастя моє в тому, що я біля вас.
  О. Це щастя не міцне. Обриднуть швидко може.
  Н. К. Ніколи, до могили...
  О. Розвіється, як дим...
  Н. К. Любов?!
  О. Любов?! Ну так що ж, будем жартувати... Я зараз хочу очі малювать.
  Н. К. Так, любов. Я вас люблю.
  О. Мене?
  Н. К. Вас... (Іде, падає на канапу і ридає).
  О. (кидає кисть)... Що з вами? Ви схвильовані, ну заспокойтесь, заспокойтесь.
Н. К. бере руку і цілує.
  О. Що ви, що ви? (Одриваючи руку). [1910]


