ЗЛОТНА НИТКА
М. Лисенкові
  Три Парки.
Жінка в чорному. Дівчинка.
I
Глибокий, безмежний простір. Крізь легку блакитну хмару помітно — сидять три жіночих постаті. Жінка в чорному в жалобі виходе з лівого боку і спиняється. На обличчі — мука. Музика: пісня туги.
     Жінка
Хто мої перли — розгублені сльози — Скрізь на великій дорозі, Хто позбирає, Хто поховає!?
Лишенько, горенько чайці-небозі...
Сльози, як перли, горять на морозі!
Ночі туманні та хмарні настануть, Сльози мої затремтять і розтануть, Море глибоке,— Згинуть потоки,—
Ой, голосити навік перестануть!
Крове моя, що упала на землю квітками, Серця розбитого — криком-словами, Впала останнім Болем, диханням,
Чи ти промовиш палкими устами?
Душе, чий стогін, прокльони і крики Ледве вмістили безодні великі;
     Душе! Невже хоч луною З прірви покою Ти не озвешся вовіки?
Чом, як в могилу летіла, Чом не взяла мого тіла?..
(Іде далі засмучена, з похиленою головою).
II
Хмари розходяться. Три Парки спокійно роблять свою роботу. Видко,
 як ножиці перерізують одну нитку, за нею другу... Декілька акордів,
як бурних дихань вихору.
    Молода Парка
В сю мить народиться дитина. Дивись, зоря вгорі тремтить. Дивись, зоря сюди летить! Ясна душа ясного сина! Радій, о земле, тішся, мати! Скажи, що треба йому дати?
    Середня і стара Парки
Кинь йому у серце сльози, Болі всі і всі жалі, Кинь докори і погрози, Скарги рідної землі.
    Середня Парка
Кинь йому лісів зітхання, Плескіт хвиль, пісні степів, Фарби радісні світання, Всю красу майбутніх днів. Простягни в повітря руки, Полови і позбирай Всі живі і мертві звуки І у серце поховай.
    Молода Парка
Хай цвітуть у ньому квіти, Хай шумлять-гудуть ліси, Хай лунають заповіти І великі голоси.
    Середня і стара Парки
Кинь йому у серце сльози, Болі всі і всі жалі.
Кинь докори і погрози, Скарги рідної землі.
    Стара Парка
Хай жалі в вінок зів’ються, Хай слова в мечі скуються... В творчім серці вічний рух, Ди'вні дива творить Дух.
    Молода Парка
Серце йому я із звуків зіткала, Струни із злотної мрії сплела, Муки, як руки, на струни поклала, Терном колючим його повила.
Музика. Чуються перші звуки, перші акорди, перші пісиі, радісні і наївні, як ранок на світанні. Ось вони розростаються, смілішають, виправляють крила і дзвенять високо над землею, як тисячі жайворонків. І всі вони — одна пісня, один гімн Великому Життю.
    Молода Парка
Ой чиї се звуки ллються?! Може, жайворонки в’ються І, цілуючись, сміються. Крила крилами черкають, На проміннях сонця грають, На дзвіночках пригравають...
Піднеслися звуки ще вище і потонули в безмежному морі. Тільки луна,
тиха, як шелест озерних трав, доносить їх до землі.
Чи русалки чешуть коси, Чи з небес спадають роси, Чи кладуть женці покоси?
Аж ось вони вертаються з неба і несуть на землю рідну пісню.
Чи козацтво виступає, Струни кобз перебирає, Золоті шаблі виймає?
І як злива в засуху, була рідна пісня для землі.
Глянь — в долинах трави сходять, Голівки квітки підводять,
Шум сади, ліси заводять. Глянь — могили задрижали, Із могил мерці устали, Сльози, сльози повтирали!
Хто се дивний світ дивує, Хто се Божий світ чарує?
     Стара Парка
Се кобзар співає-грає, Сльози з серця виливає. Сльози ті, що я дала, Сльози ті, що я зібрала, Знову кобза віддала І степи позаливала!
Пісня ллється, гримить, як гірський поток, шумить, як зелений ліс,
стогне, як рідна земля. І здається, нема кінця сьому потоку, сьому зеленому
 лісу, стогону і скаргам рідної землі...
     Середня Парка
Нитку ріж, час не жде. Щось уже до його йде, Щось страшне, голодне, хиже!
Стара Парка (піднімає руку з ножицями, але опускає її знову)
Ні, рука моя не ріже!
     Середня Парка
Нитку ріж... Труна готова.
     Молода Парка
Сестро, сестро, ще півслова!
Слухай, сестро, стільки в ньому Звуків дивних, молодих!..
Дай потоку чарівному До краплини вилить їх!
     Середня Парка
Час не жде.
Смерть іде.

    Молода Парка
Сестро! В серці б’ються звуки, Рвуться мов із ночі в день!.. Ой, не стерпить серце муки І порветься від пісень!
Дзвін розірваних струн і брязкіт ножиць. Обірвалась пісня, і заплакала над співцем рідна земля. Тихо і велично, як клубки кадильного диму вириваються з землі, пливуть і стогнуть звуки похоронного маршу
Умер співець, але жива його душа — пісня! І вік її — вічність. І ллється вона десь далеко*далеко, наче в других світах, і розказує про свого творця. І вся вона легка і чиста, як голубка біла в синім небі.
    Дівчинка в білім
На синім озері, в пустині Самотній лебідь білий жив. Співав, і мріяв, і тужив... О співи, співи лебедині!
Здавалось, звуки всі пустині, Всі сльози лебідь позбирав І з них намиста понизав... О перли — сльози лебедині!
Оаза! Озеро в пустині!
І лебединий дивний спів!
Хто воду з озера не пив!? О сльози — співи лебедині!
Аж враз забились хвилі сині, На хвилях лебідь затремтів, Востаннє крикнув, занімів... Прощайте, співи лебедині!
І тихо знов. Коли ж в пустині Вітри над озером летять, Співають хвилі і шумлять! О вічні співи лебедині!
Дівчинка дивиться кудись в далечінь, наче стежить за льотом жайворонка,
 а парки сидять, прядуть і перерізують нитки життя.
Завіса тихо-тихо спадає
