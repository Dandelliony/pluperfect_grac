II КАРТИНА
Ліс. Удосвіта. Він. Дівчина. Юрба. Троє молодих,
подібних один до другого, стоять ліворуч.
Окремі голоси з юрби:
     На дереві, що зламано вітрами, він сів з подружжям відпочити.
     І нам звелів спочить і підождать, поки надійдуть всі.
  — Невже ми будемо усіх чекати? їх сотні, тисячі іде; вони на милі розтяглися. Калік же нам за рік не дочекатись!
  — Звичайно, ні. Та ми не будем їх і ждати. Вони і так дорогу знайдуть: ми ж слід лишаєм за собою.
  — Коли б спитать в його: як він гадає про калік.
  — Не заважай йому сидіть і спочивати: він цілу ніч ламав гущавину проклятих нетрів. Він сам ходив туди, куди б із нас ні один не пішов.
  — То, може, він, а не вітри, і дерево зламав?
  — Це не по людській силі.
  — А ти хіба у нього силу міряв?
  — Я сам своїми вухами сьогодні чув, як щось у лісі затріщало. Здавалося, зірвались тисячі якихсь звірів і понеслись, злякавшись, в нетрі.
  — То він зламав, я в цьому певен.
  — Я це й раніше знав.
  — Невже зламав такого дуба? Яка ж у його сила!
  — Він демон!
  — Він пророк!
  — Він був, я певен в тому, був у Казці.
  — Щоб так дорогу знати, то треба бути вже не раз у ній.
  — Він нам не раз казав про неї і раніше.
  — Невже він з Казки? Чому тоді він крил не має? У Казці всі крилаті.
  — А ти хіба дививсь, чи єсть у нього крила? Коли б він сам хотів побути в Казці, то, може б, він давно вже полетів, але він хоче всіх нас вивести із лісу.
Тиша.
  — А ось тепер чомусь не бачу я тропи.
  — Не бачиш? Як же так? Ану, приглянься краще!
  — Хоч око виколи — не бачу.
  — Невже тобі не видко, що на ній трава хоч і росте, а ніби чимсь прибита...
  — Але ж і праворуч, і ліворуч трава прибита. Чому ж ти думаєш, що сарни не могли ходити тут і пастись?
  — Ось він іде... Ми можемо його спитать самого.
  — Навіщо там питати? Ні ліворуч, ні праворуч не вів він нас ніколи.
  — А все ж спитай Його, спитати можна.
  — Спитати можна.
  — Підходить він, підходить... Нащо питати? Нащо питати? Хіба не знає він, куди веде нас?!
  	 Я не казав сього, я не казав сього. Звичайно, турбувать не варто. От я тепер вже виразно дорогу бачу. Так, так вона іде... он, он куди!.. Ах онде-де зникає...
  	 Ха-ха! А ти казав, що сарни походили.
  	 Я не казав, я не казав... То вам почулось.
В і н іде, за ним, зігнувшись. Дівчина, щось ніби зриваючи.
Напівсхилившись, поривчасто ступає юрба. Рухи, убрання, навіть
обличчя майже однакові.
  В і н (іде). Якась година пройде — і майже всі зберуться тут до гурту. Тоді розкажете, що з ким в дорозі сталося, хто був відважніший від других, хто духом падав. Умерлих словом щирим пом’янем, без смутку довгого і зайвих сліз. Не нам, мої соколи, плакать і віддавать себе під дощ безсилих сліз. Хай ті старі, що ззаду йдуть за нами, на цілий ліс голосять. Для їх в житті нічого не осталося, крім жалю. А ми, ми будемо іти вперед і грудьми дужими дорогу пробивать для себе, для онуків. О, не хиліть голів журливо, угледівши на стежці труп, труп брата або друга. Де жертви, там і перемога!
  — Він знає все.
  — Він баче все.
  — Він пророк.
  — З ним Бог говоре.
  — Він буде в Казці королем.
  — Він, може, й є король і тільки зняв корону.
В сей мент підходе Дівчина до Його з вінком з червоних маків.
В і н стає праворуч.
  Д і в ч [и н а]. Прекрасний мій, улюблений! Дозволь мені надіть на голову твою вінок з червоних маків. Нечутно я ходила за тобою і мак збирала в травах. Він так горить, як кров твоя вогняна. (Кладе Йому на голову вінок).
  В і н. Отут поправ. Щось ніби в голову вп’ялося кігтями.
  Д і в ч [и н а]. То, мабуть, терен. Найбільше він до маку підійшов. У терну кучері такі ж, як і у тебе.
  — Погляньте,— він в короні!
  — Я вам казав, що він король.
  — А я давно корону в його запримітив.
  — Вона з живих квіток!
  — Не з золота, не з срібла.
  — Не з каменю морського.
Тиша.
  — Я бачу лист терновий у короні.
  — Терновий лист?! Навіщо терен здався?
  — Поранити колючки можуть.
  — На те, щоб квіти не зів’яли...
  — Він король.
  — Він пророк.
  — З ним Бог говоре.
  — Він нас веде у Казку.
Народ усе надходить. Підходять, знімають з плеч торби, сідають, стоять,
слухають. У всіх обличчя, як у прочан.
  — О Боже мій! Із лісу, що давив нас, що небо чисте застилав, ми вийдем наостанку!..
  — Ми вгледимо блакить небесну.
  — Ми вгледимо проміння сонця.
  — Надивимось на світ Господній.
  — Життю всю душу віддамо.
  — Як солодко віддати душу!
  — Як радісно умерти в щасті!
  — Як радісно згоріти в ньому!
  В і н. О, радісно! Сказав ти правду. Коли у тебе сил остануться краплини, візьми і кинь в них іскри серця: нехай горять! Вогонь тобі осяє цілий світ, зогріє все в твоїй душі холодній, і ти на мить одну таке зазнаєш щастя, якого ти не зміг зазнати за все життя своє нудне і сіре.
  — Правда.
  — Правда.
  — Правда.
  — Я горю.
  — І я горю.
  Дівочі голоси. І я горю. Душа моя, що мерзла в холоді життя, немов одтала, і з-під снігів її пробились трави.
  — В моїй душі квітки неначе розцвіли.
  — В моїй — пташки защебетали.
  — А у моїй замаяли мов крила. От я іду, а в грудях щось літає. Я серце, думала,— коли прислухалась — не серце; насилу догадалась.
  В і н. Згоріть в житті — єдине щастя! І ми всі горимо, як факели вогняні. Погляньте навкруги! Хіба не бачите, що стало вже ясніше, що ніч страшна боїтьря нас і гине. То наші душі і серця горять і ніч осяюють собою. Хай з нас хто-небудь догорить і згасне: йому позаздре небо! Бо він згорить щасливий. І, умираючи і догоряючи, він буде знати що, може, через рік в цім лісі хтось, блукаючи, угле- пе труп його зотлілий і скрикне радісно: «О брате мій! Ти йшов на те, щоб в огні згоріти, ти йшов на те, щоб влити віру в мене; сказати, що і ти ішов, що тут, де ти погас, лежить дорога з лісу. О брате мій, ти не погас — ти і тепер гориш, як стовп вогняний, ти і тепер показуєш дорогу. О брате мій! Прийми ж уклін від мене! Нехай ім’я твоє не сходить з уст людських вовіки». Так скаже той, хто заблудив у лісі, так скаже той, хто стратив віру і знайшов. Брати мої! Хто келих чистого життя не розливав поволі, а випив зразу, хоч навіть і упав, той не умре вовіки, той все віддав життю, що міг віддати.
  — Учителю! Що нам робити? Ось жінка плаче: її дитина захворіла і умерла. Ніяк її тепер розважити не можем.
Ведуть під руки жінку.
  Жінка. Я найдорожче стратила в житті. Я стратила свою дитину. Мені нічого вже не треба: моя душа за рік намучилась украй, і смерть була б для неї сном солодким, аж Бог мені утіху чисту дав,— він дав мені синочка. (Плаче). Для його і пішла я за тобою. Я думала: піду, піду і понесу дитя своє під чисте небо. Нехай угледе світ і сонце. Любила я і не злякалася ні терну, ні дороги. Йому найбільше я хотіла дати. І я... я стратила його в дорозі.
  В і н. Утішся, мати! Не ти одна,— ми всі його згубили, його ми всі дорозі в жертву принесли. Ти ж стратила найбільше. Ти в жертву принесла єдину втіху. Чолом тобі від нас! Прийми ти, мати-страднице, від нас уклін найнижчий. (До всіх). Брати мої! Раз діти умирають, то ми вже близько біля Казки!.. Ось ще ясніше стане, а там і сонце заблищить і задзвенять пісні вітання. Брати мої! Утіште матір хвору, візьміть її під руки і ведіть. Утіште її, сестри... (Тиша). Тепер пов’ється стежка вгору. Далека путь, закидана камінням. Немов хтось не хотів, щоб люде йшли у світле царство дня, і по дорозі скрізь розкидав гострий камінь. Але угору!
  — Угору!
  — Угору!
  — В царство дня.
  Він. Угору, браття! Аж там десь, на верхів’ї, ми сядем відпочити і відти вгледимо на сотні миль цей ліс великий; побачимо, в якім напрямку йшли ми і де раніш блудили без дороги. Не кожний з нас угледіть зможе, але я тим вкажу: на сотні миль у мене бачать очі.
  — На сотні миль у його очі бачать.
  — На сотні.
  — Крізь ліс у його очі бачать.
  — Який би ліс густий не був?!
  — Горять у його очі.
  — Горять.
  — Страшні вони: як стріли ранять.
  — Учора тигр хотів уже накинутись на його, а він блиснув очима, і звір, як ранений, поповз у корчах в нетрі.
  — Я бачив, як очима він сьогодні барса прикував: до ніг його припав страшенний барс і так лежав хвилину, мов зомлілий.
  В і н. А хто хотів би ліворуч узяти, то, за гілля хапаючись, ще не доходячи верхів’я, угледіти вже міг би відблиск Казки.
  — А Казка ж де?
  — Хіба в долині Казка?
  В і н. А Казка... Казка — вище... (Тиша). А хто б хотів угледіти її блискучу браму, хай духом зробиться міцний, як криця. Злякатися — упасти в кручу і розбитись.
  Хлопчик. Хіба в дорозі нам ще кручі будуть?!
  Він. О, так, моя дитино! Великі кручі, і яри, і камені нас ждуть. Вітри і вихори літають там і жертв своїх шукають, і раді кожного звалить в безодні чорні, але ви сміливо підставте груди, відкриті груди: нема міцніш нічого в світі, як вони відкриті. Ламаються списи об них, і кулі плещуться безсило. (Тиша). Страшні потоки ми зустрінем.
  Юнак. Я перший перейду потік.
  Другий. А як потонеш?
  Перший. Як потону, життям своїм життя другого урятую.
  В і н. Брати мої! Де жертви, там і перемога, і всі ви знаєте, що нас чекають жертви.
  — Ми знаємо.
  — Ми всі на їх готові.
  — Гаряча кров зогріє нас в дорозі.
  — Гаряча кров напоє нас в дорозі.
  — Гаряча кров в собі відіб’є нам проміння Казки.
  В і н. Гаряча кров, брати мої орли, посіє мак на пройденій тропі. Той мак довіку не зів’яне, і кожний, хто піти захоче в Казку, ітиме доти, аж доки цвіту стане! Я вірю вам, я вірю в вашу силу! Коли ж її у вас не стане і йти не зможете ви далі, скажіть мені, я гори розстелю, і ви по рівному за мною підете тоді.
  	 Він гори нам розстелить.
  — Ми гір не боїмось.
  — Несуть нас крила.
  В і н. Брати мої! За мною ж! Вище! Далі!
   Він іде. За ним, співаючи щось молитовне, ідуть десятки, сотні.
Завіса поволі спускається

