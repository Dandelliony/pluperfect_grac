ПРИ СВІТЛІ ВАТРИ
   Марія.
   Давид.
   Галя.
   Андрій.
Ніч. Сад. Будинок. Біля будинку фонтан з басейном. Із розчинених дверей ллється полоса гарячого світла. Весь сад в морі легкого прозорого місячного срібла. І все навкруги ніжно і ажурно.
  Галя. Він обіцяв сьогодні бути... Ти рада?
  Марія. Рада... Але я і досі не чую в степу його коня.
  Галя. Почуєш. Зараз ще так рано. Він може приїхати зовсім пізно.
  Марія. Він завжди приїздить в сей час.
Пауза.
  Галя. Маріє! Слухай... Я давно хотіла спитать тебе.. Ти... любиш його? (Пауза). Він тебе любить? (Пауза) Він знає, що ти любила другого?!.
Марія [мовчить]
Чого ж ти мовчиш? Бачиш, яка ти нещира? А я все тобі кажу, до найменших дрібниць! Навіть розказала тобі, про що ми говорили вчора на човні...
  Марія. Моя голубко! Славна, дорога, люба! В сім білім убранні ти справді нагадуєш голубку або лебідку, що вийшла на берег із озера.
  Г а л я. Я хочу розпустити коси... я розплету їх і розкидаю по плечах. Андрій тоді називає мене русалочкою. Слухай, Маріє! Розплети і ти коси! Він ніколи не бачив тебе з розпущеними косами... (Пауза). Ти не хочеш? Може, йому не подобається?
  Марія. Не знаю.
  Галя. Ах! Як би хотілось мені, щоб ти була щаслива! Як би мені хотілось, щоб, нарешті, ви вже вийшли з зачарованого кола...
  Марія. Не знаю..
  Галя. Ну, Маріє! Я не хочу, щоб ти була такою! Не хочу! Мені, нарешті, стає душно. Я хочу, щоб сьогодні ми були щасливі. І ти, і я. (Пауза). Слухай! Я хочу розкласти сьогодні ватру. Я люблю огонь серед ночі, і він переносить мене в ті далекі часи, коли люде дивились на нього, як на бога. Андрію! Андрію! Кинь свої книжки і виходь сюди! Ніч ясна, як сонце! Ти чуєш?..
  Голос Андрія. Через півгодини. Навіть менше!
  Г а л я. Ні хвилини! Я не хочу! Я не дам тобі читати. Не дам! (Біжить на ганок і зникає).
Марія схопила себе за голову, завмерла. Зітхнула І здається, від зітхання зашелестіло листя і переплутались місячні промені Прислухається і чує гомін копит Розцвітає, очі її запалюються і враз: сльози, ридання
Галя і Андрій входять.
  Галя. Маріє! Що з тобою? Що з тобою? Ти плакала? Андрій. Отак! Ні, вас зовсім не слід кидати одних.. Галя. Годі! Ось розкладемо ватру, посідаємо навкруги і будем розказувати казки. Чудесні казки! До самого ранку! Ех! Життя не повертається! І коли воно не дає щастя, то мусимо самі взяти у його.
  Андрій. Так, Галю, так! Не дає, так самі візьмемо!
  Галя (прислухається). Чуєш? їде! їде! їй-богу, хтось їде! Хтось під’їхав до брами! Се Давид! Ну, а ти... плачеш! Я побіжу зустріну! A-у! А-у!
Галя з Андрієм пішли праворуч назустріч, Марія — в будинок.
  Г о л о с и:
  — А ми вже вас не ждали!
  — Я була певна, що ви приїдете...
Входять Андрій, Галя і Давид.
  Д а в и д. А де ж?..
  Андрій. Марія в кімнаті... Вона зараз! Вона почуває себе трохи зле сьогодні.
  Давид. Що з нею?
  Андрій. Нічого, нічого! Так... Просто так.
   Давид вглядається в обличчя Галі, наче хоче зрозуміти причину
  Галя. Знаєте що?! Знаєте! Ми сьогодні рішили розкласти ватру, сісти навкруги і говорити казки. Правда оригінально?! Ви нічого не маєте проти?
  Давид. Звичайно! Казки нас переносять в той світ, де єсть іменно те, чого нам тут бракує... Казки доповнюють життя.
  Галя. Ну, то не гаймось! Берімось за роботу! Збираймо гілля. На тому кедрі безліч сухих гілок. А ви, Давиде, теж полізете на кедра?
  Давид. Мені, може, пощастить найти і на землі. А де ж Марія?
  Галя. Вона сю хвилину прийде.
  Андрій (здалека). Та тут цілі гори сухого хмизу!
  Г а л я. Се я знайшла! Се я знайшла! (Побігла до Андрія і зникла).
На ганок виходить Марія, простягає руки. Давид швидко іде до неї назустріч, але спиняється і спокійно подає їй руку
  Марія. Чому так пізно?
  Д а в и д. Ви сьогодні прекрасні, як ніколи. Вас ще ніхто такою не бачив...
  Марія. Покиньте мучить.
  Давид. У мене вже немає сил.
  Марія (глибоко зітхає і сідає біля фонтана). Давиде! О, як я вас знаю, як вас знаю! Здається, в вашій душі немає ні одного куточка, якого я не бачила, не знала!
  Д а в и д. А я вас не знаю! Зовсім не знаю! Чужа ви мені! Ваш образ мені безмірно рідний, а душа чужа. Я боюсь її, як... гадюки!..
  Марія. Що ви, що ви!.. Гадюки?!
  Давид. Як темної ночі.
Доносяться веселий голос Андрія і срібний сміх Галі.
Так, вона для мене, як темна ніч, що заховала усі тайни від мого ока, завісила безодні і скелі. Ідеш і не знаєш, де упадеш, де розіб’єш свою голову.
  Марія. Ні, Давиде, помиляєтесь, помиляєтесь, я з вами щира, як ні з ким.
  Давид. Тепер?
  М а р і я. Як ні з ким не була ніколи...
  Д а в и д. Як ні з ким!? (Схоплює її за руку, довго дивиться на неї). Квітка, що береже на устах своїх отруту..
  Марія (чуло). Давиде! Яку?
  Давид. Минуле...
Марія тихо скрикує
Андрій і Галя виходять з хмизом
  [Андрій]. Ось і ми! Тепер запалимо огонь.
  Галя. І полягаємо навкруги! Як цигани!
  Давид. Справді! Уявіть, що ми цигани. їхали, їхали і нарешті зустріли ліс. Звечоріло... розпрягли коней, пустили на траву, а самі лягли біля огнища і замислились... Бог зна над чим. Може, над тим, що справді, може, найкраще отак їздити по землі, ночувати під зорями, вставати разом з сонцем. Там десь змагаються, одні падають і ранені сходять кров’ю, а другі співають гімни перемоги на їх трупах.. Нові ідеї, нові думки п’янять їх мізок, обіцяють лаври і кайдани, одного ведуть на бенкет, а другого кидають в прірву, а ми ночуємо під зорями і встаємо разом з сонцем... (Пауза). Життя як метелик: подув вітер і зламав крила.
  Марія. О, так! Подув і зламав крила.
  А н д р і й. А тому треба жити! Любити, захоплюватись. Правда, Галю?
  Галя. Правда, правда!
  Андрій. Не треба робити з життя якоїсь інквізиції Хочеш — візьми, не хочеш — кинь. Треба жити повно! Треба любити радісно! Правда, Галю?! Так, як ми з тобою... а не так, як інші... Ех, та хіба вони знають, що таке любов! Любов — келих вина. Налий і пий його! А по-їхньо- му, любов — якась страшна хвороба, від якої вони ледве ходять, ледве дихають. Вони навіть не знають, що таке любов. Любов — се бузовий кущ, на якому співає соловей! Хочете, я розкажу вам маленьку казочку.
  Галя. Ах, як гарно горить! Підкладіть дров!
  А н д р і й. Ви не хочете слухати?!. Ну, то слухайте. Був собі один лицар, молодий, прекрасний. От і настав йому час любити! Але кого? Він хотів найти жону, яка його любила б так же глибоко і палко, як він хотів любити. От і думає він: зроблю я такий вчинок, що здивує півсвіту, і та, яка заквітчає мене лаврами, та і стане моєю дружиною. Він хотів, щоб його любили за славу, за відвагу, за їой скарб, що був в його серці... От коли він так сидів засмучений і вигадував, що зробити, прийшла якась дівчина і положила вінок на його голову з простих польових квіток. Вона сказала йому: «Я нічого прекраснішого від твого смутку не бачила. Візьми сей простий дарунок від мене. Інші принесуть тобі троянди, я принесла тобі прості квітки>. Глянув лицар,— божа краса! І угледів він в небесних очах таку глибоку любов, як само небо, але нічого не сказав їй, не подякував навіть. Пішла дівчина, і трави схилялись від її зітхання. А лицар радіє і думає: «Ти полюбила мене за смуток, а як же ти полюбиш мене за славу?!>
  Г а л я. А я догадуюсь, що сталося потім... Вона і вдруге прийшла з такими квітами... Так?
  Андрій. Ні, вона більше не прийшла до його, і між тисячами, що вітали його лаврами, він її не угледів...
  Галя. Чудесна казка! Ти сам вигадав? Скажи!
  Андрій. Се однаково...
  Галя. Але яка смутна казка!.. Правда, Маріє, смутна?
  Марія. Смутна.
  Давид. Ну, я розкажу вам веселішу. Був собі не лицар, а так, досить звичайна людина, ну, скажемо, поет, художник або музика. От раз він пішов на бал, сів десь в кутку, як завжди один, самотний... Він сидів і слухав ту музику, що бриніла в його серці. І терпів муки, муки несказаних слів, невтілених образів. І марив... Не сказати про що... Може, про те, чого не скажеш ні словами, ні фарбами, ні згуками.
  І враз він бачить надзвичайної вроди панночку. Вона оточена цілою юрбою закоханих. До ранку, як тінь, він ходить за нею, і нарешті їх очі стріваються. І усміхається йому панночка такою усмішкою, за яку можна віддати все! Одно слово: і на тобі душу, і на тобі життя!
  Скінчився бал, погасли огні, і розійшлися додому. А поет стоїть в темній залі і заплющує очі від сонячної усмішки. І збудував він в своїй душі із сліз, із пісень палац, і самоцвіти заграли веселкою і відбили тінь її усмішки. І бачить він одного вечора панночку з якимсь паном, і усміхається панночка тією ж усмішкою своєму знайомому. І в той же мент завалився палац, розсипалися самоцвіти і погасли Нічого не лишилось... Тільки дух його остався на руїнах, щоб вічно плакати над ними...
  Галя. Уже кінець?!. І се сумна казка...
  М а р і я. Ні, не кінець! Я докажу. Дозволите... Давиде?!.
  Галя. Марія докаже! Се цікаво! Марія докаже!
  М а р і я. І угледіла панночка, що її любив той, про кого вона не сміла навіть думати. І зрозуміла панночка, кого вона втратила, і розшукала того майстра, і схилилася перед ним на коліна. І притулила його голову до свого серця. А в її серці бриніли тисячі струн, шуміла буря, плакав вітер, розцвітали квітки... Але встав поет і одійшов з погордою. І схопилась панночка за серце, але не могла його втримати, і стали струни жалібно рватись і... порвались. Захолола кров, застигло серце, мертвою пішла панночка і жила мертвою ціле життя.

  Галя. Ну, ну... А поет... Що ж далі? Що далі?
  Давид. Я докажу.
  Галя. Як хороше! Казка буде без кінця. Як весело! Доказуйте!
  Д а в и д. Я забув раніше сказати, що панночку покинув пан, і вона стала шукати забуття. І схотіла свої рани загоїти новою любов’ю, любов’ю поета.
  Все вона віддала минулому. Не лишилось на ниві ні одної квітки; всі зірвала, всі однесла на могилу. І з душею, повною холоду, і з душею, повною відчаю, вона прийшла до поета, щоб зогріти свою кров і душу. Нічого їй не сказав поет, і вона вернулася ще більш самотня на труну з своїм минулим. О, то не в її серці рвалися струни, а в серці поета. І сказав поет: «Між нами стоять високі гори, зелені ліси, і не перейти мені через сі гори, і не пройти мені через сі ліси, але кров мого серця скаже, як я тебе люблю». І ударив він в своє серце, і гаряча кров струменем бризнула із його. І пробив струмінь високі гори, і пройшов ліси, і розлився рожевою затокою навкруги панночки. Почервоніло небо, розпеклося сонце, і не стало затоки. Золотою хмарою полетіла вона над землею, щоб нагадати їй, що єсть любов, що легше умерти, ніж віддати її частку комусь іншому
  Галя. Мені страшно!
  Марія. Страшно! Погасла ватра! (Кричить), Запаліть ватру, Андрію! Запаліть ватру!
  Андрій. Навіщо? Любов ясна. Любов, як сонце! Вона розцвітає, як вогняна квітка, на темному небі душі і розкидає свої золоті пелюстки в найтемніші безодні.
  Любов ясна, як пісня небесних духів, яка чується тільки раз в житті.
  Любов чиста, як вода сього фонтана...
  Марія. Запаліть ватру!
  Давид. Коли ранена любов задихається в серці, вона розриває його і сходить червоною кров’ю. Мовчазна живою, мертвою вона говорить сильніше від грому!
  Марія. Запаліть ватру!
Чується слабий крик Давида.
Всі з жахом схоплюються. Розгорається ватра. Схилившись на басейн, лежить Давид, і в рожевому світлі ватри відбивається кривава вода басейну [/9/3]
