22 грудня 1936 р., Прага (п. ш.)
Високоповажаний Пане Докторе,
Перед парою днів послав був Вам лист з матеріялами для "В[істника]". Просив Вас теж дати у "В[істнику]" рекляму "Свята Державности". Ще раз пригадую Вам це своє прохання – з огляду на акутність справи. Від Книгарні Н[аукового] Т[оварист]ва Шевч[енка] прийшла відповідь і замовлення. Тож прошу ласкаво поставити у реклямці: замовляти у всіх українських книгарнях. Просив теж Б. К[равціва] дати рекляму в "Обріях" та вказати мені, що в історичних текстах треба усунути, з огляду на цензуру. Доси не маю відповіди – дарма, що час не жде – брошура мусить вийти. Усуваю на свою руку все, що могло б пошкодити розповсюдженню. Дуже Вас просив би вплинути на Б. К[равціва], щоб дав рекляму в "Обріях". Прикро мені, що будучи з Б. К[равцівим] в прекрасних особистих відносинах, я є безсилий будь що доказати з ним ділово. Прошу пригадати йому теж, що він мав писати п-і Русовій та запросити її на виступ. Це могло б бути "Свято Держ[авности]", або "Суч[асна] поезія [У]країни", але треба писати заздалегідь, щоб вона могла виробити візу. Не розумію, чому він не видрукував листа Чирського в справі "О[тамана] Пісні". Прилюдний грабунок, якого доконує Театр Тобілевича заслуговує уваги і реакції громадянства.
Писати Б. К[равціву] прямо [виглядає на марну річ]. Пробачте, будь ласка, що пишу Вам і турбую Вас у цих сторонніх справах.
З повагою О. Ольжич