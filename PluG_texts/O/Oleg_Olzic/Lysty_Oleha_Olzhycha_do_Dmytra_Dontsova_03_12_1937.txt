3 грудня [1937?], бмн
Високоповажаний Пане Докторе!
Персилаю Вам нарис Панни Панькевичівни з Закарпаття про один сюжет в Л. Українки, що, на мою думку, заслуговує, щоб його умістити у "В[істнику]". Зокрема – для більшої активізації та підбадьорення молодої авторки. При нагоді прошу мене сповістити про його долю.
Чи були б Ви зацікавлені у иншому літ[ературно] – критичному і т. п. матеріялі, коли б я міг його Вам піднайти?
Хочу Вам подякувати за випуск спогадів Тютюнника. Давно мене не схвилювала так ніяка книжка. Цінне є, що все це писане ще дуже зблизька до подій, отже нема мови про "пізній" розум.
Незабаром пришлю Вам дещо матеріялу про сх[ідно] – укр[аїнське] літ[ературне ] життя.
Зі щирою пошаною
Ваш О. Ольжич
3/ХІІ.
P. S. Прикладаю теж один нарис з літ[ературного] життя на с[хідно]-у[країнських] з[емлях] в 1935 р. Хоч він і є в коректі, але не побачив і не побачить світу. Отже можна його видрукувати у "Вістнику", на що він заслуговує, з огляду на свій предмет (вершок постишевської політики) і не тратить актуальности, бо будується на незнаному в нас матеріялі.
Коли б Ви його не хотіли друкувати, то прошу звернути мені. (Первісно він був призначений до "С[амостійної] Думки"]).
О. 