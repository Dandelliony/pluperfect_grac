2 лютого 1934 р., Прага
Вельмишановний Пане Редакторе!
Посилаю Вам свій останній вірш, сподіваюся, що він ще зможе увійти до ближчої книги. Його треба було б дати перед "Акваріумом", або зовсім окремо, відсунувши "Акваріум" кудись в середину книжки, між статті. Все це тому, що ці вірші занадто ріжняться тоном. Що до теперішнього, то він може викликати "громадське згіршення" не меньше, ніж "Японія", і то навіть в майбутній новій столиці навіки невідривної республики. Але я з того не роблю собі багато.
Видрукування "Купця" – ще найменьша прикрість для мене, бо вважаю його одним з кращих моїх віршів, але певне не мала – для Вас. Бо ж "Купець" після Ваших застережень  щодо його духу, був мною посланий до "Студ[ентського] шляху" і видрукуваний в 2-3 книзі за минулий рік. Тож Вам доведеться певне зробити примітку в найближчому "Вістнику" про це непорозуміння. Дальші ж мої старі вірші хай лишаються в редакційній теці назавжди.
З великою нетерплячкою чекали і з ентузіязмом привітали Вашу і Мала[нюко]ву рецензії на останні літературні "здвиги" в Галицькій волості. Ми тут будемо реферувати все, не виключаючи "Ми" в найближчому числі живого "Аполя". До речі, як стоїть справа з варшавським центром і чи пощастило Кр[ижанівському] відірвати чи принаймні забезпечити собі сталу співпрацю співробітників "Вістника"? Друге, гадаю, так?
Подивляю досконалість Ю. Клена. Така несподівана поява! Чи це дійсно новий і молодий автор, чи розбуджений, воскресший досвідчений майстер?
Гадаю, що "Вістникові" треба більше уваги віддавати критиці. І то не чекати оказій вроді появи збірки поезій чи нового журналу, а постійно реферувати літературні поточні прояви в нашій періодиці. Нічого так дошкульно не відчуваємо всі ми, як саме браку докладної, пристрасної, неприхильної критики. Вона є завжди і кориґуюча і стимулююча. Недостача критики власне і створює в значній мірі недостачу інтересу до літератури, отту "порожнечу", що в неї даремна річ кричати. Ще пригадав собі – справа "Декабристів" хай лишиться між нами.
Зі щирою пошаною та привітом
Ваш О. Ольжич.
Прага, 2. ІІ. 34.
P. S. Передплату на "Вістник" вишлю незабаром. "Камінь" вже послав, [допоручено]. Дякую.
О.