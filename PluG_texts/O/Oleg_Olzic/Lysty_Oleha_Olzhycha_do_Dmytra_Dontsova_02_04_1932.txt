2 квітня 1932 р., бмн
Вельмишановний Пане Редакторе!
Останній Л.Н.В. приніс мені багато прикрости. Право кожного редактора є друкувати те, що він уважає за добре, але право невід'ємне автора – публікувати тільки написане ним самим. Автор пів року виношує якийсь вірш, перебірає всі асоціації, що викликає кожне слово, узглядняє кожну паузу, а редактор після хвилинної надуми бере оливець і ... поправляє. За поезію ж все таки відповідає лише автор. Ви чомусь злякалися слова революція ( хоч вона може бути й національною...) і замінили його читанковим "Буря"; у "Молитві" Ви викинули крапку після "орхидеї", а додали протинку з рискою, від чого так змінився сенс, що далі нікуди. У "Розриві" Ви замість "незнане" надрукували "не стане". На рахунок злої коректи відношу заміну "пінно-пінно" на "тінно-тінно" і т.д.
Я вже багато разів просив Вас, а тепер рішуче застерігаюся від всяких змін, навіть розділових знаків. Коли Вам щось не подобатиметься, то зверніть на це мою увагу або просто киньте вірш до коша, але в жадному разі не друкуйте в зміненому вигляді. Инакше моя співпраця з Л.Н.В. стане неможливою.
З правдивою пошаною
О. Ольжич.
P. S. В наступному числі, будь ласка, подайте як друк[арську] помилку "не стане – незнане" і "тінно – пінно".
О. Ольжич.