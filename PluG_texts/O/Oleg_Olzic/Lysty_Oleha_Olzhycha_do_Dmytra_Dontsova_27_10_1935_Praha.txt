27 жовтня [ 1935 р.], Прага (п. ш.)
Високоповажаний Пане Докторе!
Дуже дякую Вам за турботи в справі видання моєї збірки. Конче хочу мати коректу і дуже прошу Вас доглянути, щоб мені її вислано. Була б для мене велика прикрість, коли б у збірці були помилки, а особливо – коли б я не мав змоги виправити пари місць, що про них писав, але непевний, що мої листи отримані. Отже коректу мушу мати і зворотом вишлю її до друкарні.
Між иншим, вся ця справа з жюрі – прикра для мене, але про це колись иншим разом.
За гонорар буду вдячний, бо є тепер в дуже скрутній ситуації. Чи достали мій останній лист з виписками з сов[єтських] ґазет. Які Ваші побажання?
З пошаною
Ваш О. Ольжич
Мій привіт К[равціву].