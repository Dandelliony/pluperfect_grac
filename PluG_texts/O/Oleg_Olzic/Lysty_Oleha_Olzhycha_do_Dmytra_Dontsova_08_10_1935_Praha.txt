8 жовтня 1935 р., Прага (п. ш.)
Високоповажаний Пане Докторе!
Я остаточно втратив свій фаховий заробіток, при при тім без якої будь надії його в майбутнім віднайти. Тим самим зданий відтепер на заробіток літературний. В моїм становищі, з родиною, що здана виключно на мене, – ситуація дуже прикра. Тому звертаюся до Вас з просьбою допомогти мені в цілості справи, в міру Ваших можливостей. Ходило б мені про здобуття фіксу від якогось (пристойного) часопису. Можу забезпечити його матеріялом на східньоукраїнські теми, культурні і політичні. Тут в Празі бо доступно досить видань, що їх нема у Львові. Отже – спеціяльні статті, короткі звістки, перегляди і т. п. Писати під своїм іменем не хочу. Поза тим можу давати новелі і переклади з анґлійської літератури. Коли б не можна було здобути фіксу: то принаймні ґваранцію гоноруваня річей, але це вже мало надійна справа. Для окремого видання маю оповідання для дітей з життя комах (ориґінальні спостереження 1 1/2 арк.), що вже на чорно написане та працюю над повістю з передісторичної минувшини України. (Ґрунтовна річ. Лєктура для молоді і може не лише для неї. Трактує [прихід] перший до Європи Арійців та зудар двох культур). Хотів би знати, чи котресь видавництво було б зацікавлене в [цих] двох річах, та скільки приблизно за такий матеріял платиться. Над другою річчу ще потрібував би спеціяльно працювати (6-8 арк. ціла). Нарешті можу написати популярну передісторію України – 4-5 арк. Такої ще не маємо. (До часопису міг би писати теж популярні статті з області археольоґії та етнольоґії). Прошу Вас дуже написати мені, як Ви оцінюєте можливості заробітку такого роду, вже зворотньою поштою, як теж по зорієнтуванні в конкретних виглядах. Я бо мушу радикально розв'язати свою ситуацію вже в найбл[ижчих] двох тижнях.
З пошаною О. Ольжич
Вибачте, що Вас обтяжую, але мушу рішитись на поважні кроки – виїзд і т.п. , а не хотів би.