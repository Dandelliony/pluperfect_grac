18 лютого 1937 р., бмн.
Високоповажаний Пане Докторе,
Вибачте, що не відповів Вам зразу на Ваш лист. Розуміється, маєте рацію відносно моїх дативусів. Я був того свідомий, але на цей раз дозволив собі "вольність", хоч назагал не є прихильником яких би не було, не тільки в поезії...
Націоналістична халтура – тема поважна, але не думаю, що загрозлива. Гадаю, що треба мати на оці, що її родить. Кожний рух і кожний стиль має супровід "халтури", твореної третьорядними індивідуальностями, яка до речі виконує ролю популяризатора. Це нормальна річ і не є ніякою "жовтою небезпекою". Инша річ, коли сама література "халтуризується". Думаю, що в нас нічого такого нема. Першорядні мистці мають стало індивідуальний, чистий і зовсім не бутафорний голос, отже література живе і дихає свіжим повітрям.
Инша річ, що критика повинна повнити свої обов'язки, даючи і прикладаючи до кожної появи свої мистецькі критерії, але в засаді будуть це ті ж, що й при оцінці хоч би любовної лірики.
Таким чином треба "неґляйхшальтованого" підходу до явищ. Спекуляцію і модну бутафорію á la Косач – Гординський, що не має під собою животворого чуттєвого чи ідейного підложжа, треба жорстоко поборювати. Бо вона профанує цілу націоналіст[ичну] духовість і культуру. Знову ж примітивну, але щиру і здорову "халтуру" таких напр. закарпатських поетів – молодиків, які включають свою територію у загальноукр[аїнський] духовий світ, треба вітати, відкриваючи та вказуючи кожному авторові шлях індивідуального та вищого мистецького вислову. Педаґоґічні завдання мусять мати на оці всі журнали, чільні своєю критикою, льокальні, з молодим складом співробітників – як школа для початківців. ( Напр. "Обрії", тощо).
Щодо "От[амана] Пісні", то в багато чому ми певне погодимося, але знову треба брати річ динамічно. По-перше – родилася вона не з мертвоти душі, а тільки автор не звільнився від баласту "лубка", що його скрізь досить. Отже чисто мистецька безпорадність початківця, що, до речі, свідомий багатьох своїх промахів. Але є у речі і свіжі, повновартні місця. В Чирському заложено дуже багато потенціяльно, знаю це і трактую річ як етап. Не упереджена, але річева і конструктивна критика багато поможе кожному. Але підкреслюю – ґрунтовна літературна критика – не рецензія типу бібліоґр[афічної] замітки, понад які не піднімається ніодин наш журнал.
Тому дуже вітаю Ваші міркування про потербу ставлення літер[атурно]–критичної сторінки проґраму "Вістника". В ній є жорстока потреба і вона мусить бути поставлена на всю ширину. Те ж і відносно инших мистецтв.
Щодо другого питання – спримітизування гал[ицької] культ[урної] продукції – треба по тому вдарити з усією силою та боротися з тим систематично. Маю теж вражіння, що по десятилітті революції вернулися певні кола гал[ицької] суспільности у береги, визначені колись ц[ісарсько-] к[оролівською] дійсністю. Їх треба звідти, з провінціяльних очеретів виполохати хоч би й з дубельтівки. Ставок з самозадоволеними качками.
Маю пару віршів, але не хочеться їх мені посилати, бо ще спричинишся до "укр[аїнської] халтури".
Зі справжньою пошаною
Ваш О. Ольжич
18/ІІ. 37.