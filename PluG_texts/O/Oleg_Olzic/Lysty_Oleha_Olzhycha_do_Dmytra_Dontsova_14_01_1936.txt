14 січня 1936 р., бмн.
Високоповажний Пане Докторе!
Дуже мені прикро, що останній раз я спізнився з надсилкою річей до "Вістника". Прошу Вас подати мені при нагоді термін надсилання матеріялів до "фільму". Тепер прикладаю дещо свіжих витинок з "Літ[ературної] Газети". Цікавий є зворіт у справі Л. Українки. Ще в попередній посилці я подав виписку, з Колесника, здається, де він намагається зберегти Л[есю] У[країнку] для пролетарської літератури.
Дозволяю собі прикласти лист М. Чирського до п. Гикавого та прошу Вас ласкаво його передати, ознайомившись з його змістом. Мені видається ця справа симптоматичною для безвідповідальних та неетичних практик, що закорінилися в нашому літературновидавничому житті.
З почуття колєґіяльности не можу лишитися до неї байдужим, не говорячи вже про елементарне почуття справедливости та абстраґуючи від виключно злого матеріяльного становища автора.
Може Ви, Пане Докторе, зі свого боку підтримаєте просьбу М. Чирського до п. Гикавого, що до вияснення ситуації та подання вістки до Праги – буду Вам особисто вдячний.
Коли справу не дасться полагодити, як належиться, доведеться з неї зробити примірний вжиток, одночасно передаючи її ведення адвокатові.
В мініатюрі маю прикрість з Б[огданом] К[равцівим]. Досі не можу дістати від нього авторських примірників (вислано лише 20). Що за спеціяльний "фільософічний" спокій персько-індійського ґатунку у цьому Львові!
З пошаною та найкращими побажаннями
Ваш О. Ольжич
14/ І. 36.