18 лютого 1936 р., бмн.
Високоповажний Пане Докторе!
Надсилаю три замітки, з часописів, що останні тижні – винятково бліді і порожні.
Останнє "Ми" я читав. Думаю, що не треба перецінювати ваги журналу, що за рекордово короткий час встиг показати не 2 Янусових, а 4 Святовитових обличчя.
Коли перше запрошується людей до співпраці, а коли вони відмовляться , лається їх – то хто може брати це без гумору? Для таких фактів вистарчає "пресового фільму". Це ж виразно приватно-ґрупова спекуляція.
Мухин, здається збірається дати рецензію на "Ми".
Чи не могли б Ви прислати мені ласкаво, коли не потрібуєте, новелю Ф. Маковичанина "Відплата"?
Над якоюсь більшою річчу з совєтської української літератури подумаю. Через фінансові клопоти – не можу зосередитись. Тому теж не пишу зовсім поезій – не дивуйтесь, що не присилаю. Але задумую давати переклади клясичної анґлійської поезії.
Пане Докторе, Ви писали мені колись, що справа з бібліотекою популярною п. Тиктора заглохла. Чи уважаєте Ви, що я міг би знайти якийсь заробіток у Львові літературного характеру, коли б перебрався туди? Чи є попит на анґлійську мову серед всіх національностей міста та чи зміг би я вижити з лєкцій? – Я міг би їх давати. Які відносини тепер у Н[ауковому] Т[оварист]ві Шевченка? Я колись там мав певні приватного характеру обіцянки. Чи може в котромусь иншому музеї є можливість улаштування, хоч би часткового? – А фахівець – музейник з мене відомий, принаймні з рецензій на мою збірку...
Хто міг би помогти мені в здобутті візи – Н[аукове] Т[овариство] Шевченка та галицькі парламентарні кола чи Варшав[ський] Інститут?
Буду вдячний, коли при нагоді подасте мені свою думку.
Зі справжньою пошаною
Ваш О. Ольжич