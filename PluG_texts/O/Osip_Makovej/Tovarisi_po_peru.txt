Осип Маковей
ТОВАРИШІ ПО ПЕРУ
Начальний редактор „Народної душі”, помічник редакції і коректор в одній особі Петро Печінка дістав запрошення на прощальний вечір в честь начального редактора „Zlotej wolnosci” пана Тадеуша Огризка, котрий з далекої „провінції” переносився до Львова, до редакції столичного дневника і до якогось банку, де також дістав посаду. Було се вивищення, яке Петра Печінку вже від місяця доводило до великого смутку і злоби не тому, що Огризок забирався лише тому, що він, пан редактор Печінка, не мав надії на таке саме вивищення.
Трохи смутило єго і се, що тратив в Огризку товариша по більярду в кав’ярні „Бульвар”, де они по редакційних трудах майже щодня сходилися і сотки разів тручали слоневі кулі по зеленім сукні. Але сей смуток не був такий великий, щоби переважив пересердя Печінки на всю Україну і на цілий світ, що не вміє оцінити єго таланту і патріотизму. Адже так „з життям” писати, як він уміє, ніхто не потрафить! Кожде єго слово верещить, сипле огонь, пече, калічить і убиває противника, – а проте навіть ся вужча громада українська, що єго найняла на редактора „Народної душі”, не вміє сего оцінити і не підвищує плати. Просто ганьба, та й годі!
Вибираючись на прощальний вечір, сполучений, очевидно, з відповідною вечерею, Печінка випив п’ять сирих яєць (бо треба й те сказати, що пан редактор мріяв і про співацьку кар’єру, вигладжував часто горло сирими покладками і заразом у жолудку клав основу на всяку дальшу їду і напитки), – так, випив п’ять яєць, убрався в старий анґлєз, бо на новий ціла соборна Україна не спромоглася для него, убрав циліндр, приглянувся ще собі у розбитім редакційнім зеркалі, поправив великі чорні вуса і клиновату бороду, посадив кріпше цвікер на носі і пішов на вечерю в чесь товариша по перу.
Треба правду сказати, що вже сам прихід пана редактора Печінки зробив у польськім товаристві дуже миле враження. Всі знали, що оба редактори, хоч політичні вороги, один українець, а другий поляк, самі собою жиють як правдиві джентельмени і навіть не згадують о тім, що один пише в „Народній душі”, а другий в „Zlotej wolnosci”, – мимо того не сподівалися, що Печінка прийде. Коли ж побачили єго – передовсім ті, що мали вже готові прощальні промови, – дуже врадувалися, бо сей українець, представник свого народу, давав нагоду поговорити про дуже пекучу потребу якнайкращої згоди польського і українського народу, – тема, без якої бенкет як без вина, бо не можна єго закінчити гарним зазивом: kochajmy sie!
Настрій відразу взявся щирий. Ще гості не попоїли як треба і тілько перший бесідник, голова польського касина, попрощав пана Огризка, як уже сей пан Огризок розплакався, бо вже був добре підчмелений і брався всіх цілувати. Дальші промови довели єго до правдивої муки, бо кождий бесідник так і переконував єго, що без него вся Полонія „na kresach” давно пропала би, а він своїм могучим словом, і пером, і ділом, і прикладом, і пожертвованням рятував свій нарід як день, так ніч.
А що найважніше: проповідував згоду між обома братніми народами, польським і українським, котрих ніяка сила не розлучить, бо они як у минувшині становили, так і в будуччині мають становити одну цілість.
Хоч далеко не все була правда, що бесідники говорили, пан Огризок прийняв вигляд мученика за справу, за золоту волю, давню і теперішню, за згоду і будучність і сидів, як чоловік, що ось–ось має вмерти для вітчизни, аби она й надалі була вільна і ще вільніша.
Редактор Печінка тим часом їв і пив. Він не знав певно, чи за вечерю прийдеться єму заплатити, чи се прошена вечеря, – все одно він відразу постановив собі не платити, нехай комітет платить, що запросив єго.
Але в нагороду за те рішився також сказати промову, бо бачив, що всі ждуть на те. І він промовив.
– За то, що було, – сказав він, – ніхто і шеляга не дасть; за то, що колись буде, не варто також шеляга дати; тілько за те, що є, можна заплатити, коли варто. Пан редактор Огризок, безперечно, великий польський патріот. Але він не кармазин–шляхтич, тілько хлоп–мазур, котрого діди робили панщину. Єму навіть не годиться редагувати „Zlotu wolnosc”, бо се шляхетська воля, а не народна.
Непотрібна романтика! Щастя, що він у сю стару бочку вляв нового вина, задивившися на „Народну душу”. Він, Печінка, не раз говорив з Огризком про дійсні потреби обох народів і лічив єго з патріотичного романтизму. Тепер із промов попередніх бесідників бачить, що вилічив Огризка і се всі помітили. З польського становища Огризок патріот, яких мало. Людям приємно прочитати часопис, але ніхто не знає, яка се мука видати хоч одно число. А ще розумне число! Печінка, як товариш по перу, знає се оцінити.
І тут він розповів гостям, які скарби мусять критися в душі пана Огризка, коли він з однаковим зрозумінням і одушевленням потрафив писати про японську політику, новий спосіб квашення огірків, про кооперації і делегації, – до того, й патріотичні вірші, одним словом, про все і в різних формах. Такого чоловіка справді шкода. Але ж він не перестає робити, навпаки, стає до праці на ширшій ниві і т.д., і т.д.
Між початком, серединою і кінцем промови редактора Печінки не було логічної зв’язі, однак бенкети не є на те, щоби розумно говорити. Тут у виголошенні, у пафосі весь ефект. Промова Печінки подобалася незвичайно. Товариш Огризок поцілував єго три рази, назвав єго на радощах свинею, але таким тоном, що ніяк не можна було образитися за се слово, а потім і сам хотів усім відповісти гідно і поважно. Однак вибрався до промови запізно, бо напитки зовсім сплутали єму думки і язик, і він ледви міг сказати кілька гадок про свою вдячність для всіх і жаль, що відходить.
В сій хвилині Печінка відчував цілою своєю народною душею, що голова у него сто разів сильніша, як у польського товариша, і що він міг би ще вдвоє стілько випити, як випив досі.
На другий день увечір сидів Печінка у кав’ярні „Бульвар” і ждав на знакомих, з котрими грав звичайно фербля. Він уже позичив собі у старшого кельнера п’ять корон і мав надію, що сего вечора доробиться. Поки що читав часописи.
Надійшов Огризок. Привітався, сів і почав читати „Народну душу”, котру щойно принесли. У новинах найшов він таке про себе:
«П. р е д а к т о р о в і О г р и з к о в і н а д о р о г у.
Вчора прощали тутешні поляки редактора „Zlotej wolnosci” пана Тадеуша Огризка, котрий відходить до Львова. Сім літ затроював сей опришок пера свою і нашу суспільність потом свого курячого мозку в тім пересвідченню, що рятує Полонію „na kresach”. Не було числа, в котрім він не обкидав би болотом наших святощів, хоч сам був круглий анальфабет. Стілько всего знав, що грав дуже добре у більярд та добирався до дна – але не краєвих справ, лише чого іншого. Вчорашній прощальний вечір скінчився тим, що п. Огризка винесли на руках до фіакра – не для звеличення, тілько тому, що не міг ногами рушати. Слава богу, що їде собі від нас».
„Народна душа” затріпотіла в руках Огризка, а єго власна мазурська душа нагло спалахнула. Печінка вже добру хвилину дивився скоса на него і увавжав, що він почне, прочитавше таке прощальне слово, однак не спостерігся, як „Народна душа” разом з рамками з трощі, до котрих була причіплена, опинилася на єго голові, і як голова встрягла в рамки, і цвікер злетів з носа, і кулак Огризка опинився єму поза ухом. Такого нападу Печінка не сподівався і імився першої думки, яка єму прийшла до голови: не віддавати удару, лише з того нападу зробити статтю до „Народної душі”. Будь–що–будь, він потерпів за народну справу як патріот, – і люди, в кав’ярні бачили, що він не шукав собі напасті. З того може бути чудова стаття на тему польської некультурності.
Так сей напад і скінчився, що Огризок вийшов з кав’ярні, а Печінка лишився і оповідав навіть незнакомим гостям, котрих було ледви кільки, що потерпів зовсім невинно, бо оба сиділи спокійно і навіть не говорили. Гості дійсно не чули ніякої суперечки, бачили їх обох, як віталися, і не могли зрозуміти нападу. Як невинна жертва, Печінка не мав чого соромитися і лишився у кав’ярні, бо мусив заграти фербля, дуже потребував грошей... Пізніше, коли вже сидів з картярами, все думав і думав над тим, чому не віддав удару Огризкові. Адже міг був потоптати єго ногами, як хробака! Однак запізно надумався, полохлива у него душа.
На другий день Печінка вичитав у „Zlotej wolnosci” таке про себе:
«З н а н и й б а н д и т, редактор „Народної душі” Петро Печінка брав, як ми вже писали, участь у прощальнім вечорі на честь нашого редактора п. Огризка. Мабуть, за те, що з’їв дармо добру вечерю і напився по саму гортанку, звеличав тоді під час вечері п. Огризка як першого патріота. Але в день пізніше у своїй шматі обкидав того самого п. Огризка болотом від ніг до голови. Обурило се декотрих знакомих нашого заслуженого труженика, і они вчера в кав’ярні „Бульвар” так твердо пригадали Печінці обов’язки чемності, що буде руський місяць чути кожду кісточку у своїм гайдамацькім тілі. Таких опришків пера не можна інакше навчити розуму».
Рівночасно у „Народній душі” появилася новинка:
«П о л ь с ь к и й н а п а д н а н а ш о г о р е д а к т о р а.
За вірну характеристику своєї особи і правдиву оцінку своєї нікчемної діяльності, яку ми подали в поперднім числі про п. Тадеуша Огризка, напав сей польський Kulturtrager на українській землі вчера в кав’ярні „Бульвар” на нашого редактора п. П. Печінку і намагався єго ударити. Однак наш редактор вчас відскочив, і польський напасник лише осоромився. Сотки гостей, зібраних у кав’ярні, осудили найгострішими словами сей некультурний поступок польського загорільця, котрий на відході до Львова ще раз дав доказ своєї мазурської дикості».
Заким „дикий мазур” забрався до Львова, він ще раз написав у своїм часописі, що даремно Печіінка викручується, мовби то єго ніхто не побив, бо всім відомо, що він лежить у шпиталі і лічиться. У відповідь всі бачили, що „Zlota wolnosc” написала неправду, і ще раз у „Народній душі” злаяв Огризка анальфабетом і п’яницею.
На сім приязнь і суперечка обох товаришів по перу скінчилася. Огризок виїхав до Львова, а Печінка найшов собі іншого товариша до більярду, і справа затихла.
 