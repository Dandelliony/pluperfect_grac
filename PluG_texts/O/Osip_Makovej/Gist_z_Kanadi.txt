Гість з Канади
Саме перед північчю станув поїзд у чудовій наддністрянській околиці, освічений повним місяцем. З вагонів вийшло кілька заспаних жидів і жидівок і якийсь чоловік з малою скринькою в руках. Коли б судити єго по одежі, можна би здогадатися, що се якийсь підпанок, але по тяжкім ході, великих руках і згорбленій постаті зараз було пізнати, що се перебраний мужик або робітник. Тілько віку не можна було вичитати з єго зім’ятого і, певно, зо три тижні не митого та не бритого лиця; міг мати тридцять або й більше літ.
Він вийшов з двірця на дорогу і зараз скрутив на пасовисько на стежку, що з високого горба вела стрімко вниз в село Д. Тут не мав, видко, охоти пристанути хоч на хвилину, щоби подивитися з гори, як гарно виглядало село в долині, як біліли хати між садами, як блистів до місяця широкий і глибокий Дністер, як легенька срібна мрака покривала лози і високі береги; він спішився або був зовсім нечулий на красу природи.
Тілько в селі, коли зайшов в одну бічну уличку, станув і почав розглядатися. Яких п’ятдесят кроків перед ним стояла хата з господарськими будинками, по тім боці улиці знову хата, а далі під горбом між деревами було вже темно і сумно: світло місяця туди не сягало.
І в хатах і надворі все спало.
Простоявши хвилину, подорожній підійшов крадьки під вікна найближчої хати і заглянув у мале віконце. Нічого не побачив, ані не почув. Тоді поклав скриньку на землю, вхопив за рами віконця і силувався відчинити. Не йшло. Вкінці з пересердя вдарив ліктем в шибку, розбите скло задзвеніло, і в хаті скрикнув хтось: «Господи!»
- Відчиняй! – приказав подорожній гнівно.
- Хто ж там? – спитав перестрашений жіночий голос з хати.
- Се я, Яків! Твій чоловік!
- Ай, господи! Яків! Я зараз! Тільки світло засвічу!
Блиснула невеличка лампа в хаті, а по хвилі відчинилися й двері. Яків увійшов зі скринькою в хату.
Ані не звітався з жінкою, ані не сказав доброго слова, тілько розглядався хвилину по хаті, потім сів на лавці і сердито глянув на жінку, котра не знала, чи має тішитися, чи смутитися, так її зараз ся перша хвилина прибила.
- Ти нащо шибку вибив? – спитала несміло.
Яків не відповів на се питання, тілько від себе спитався:
- Дитини нема?
- Адже вмерла зараз в першім році, як ти поїхав! Я тобі писала.
- А друга де?
- Яка друга? Адже другої в нас не було!
- В нас не було, але в тебе найшлася! – гримнув Яків гнівно. – Я все знаю. Я там, за морем, уже три роки працюю як ніч, так день, а ти тут з іншими водишся! Кажи, де дитина?!
Молодиця, спрацьована і втомлена, але з лиця доволі гарна, поправила собі хустку на голові і блиснула гнівно карими очима.
- Ніякої другої дитини не було і нема! Коли не віриш, - шукай! – відповіла твердо.
Яків встав з лавки.
- Ти ще пискуєш! А з сусідом Вербовим що? Ти гадаєш, я не знаю?! Мені писали!
- Неправда! Неправда! – скричала налякана молодиця і повернулася до дверей, мовби хотіла утікати. – Присяга богу, що неправда!
В тій хвилі прискочив до неї чоловік і з цілої сили вдарив її кулаком в плечі, потім ухопив за рукав, здер хустку з голови і почав бити, де попало. Жінка кричала і виривалася з рук чоловіка, але він тримав єї одною рукою, як кліщами, а другою бив без милосердя.
- Рятуйте! Рятуйте! – кричала она, упавши на землю.
Відчинилися сінешні і хатні двері і на порозі станув дужий мужик, сусід Вербовий, з колом в руці.
- Се що за розбій поночі? – скрикнув він. – А! то ти, Яків? Так з жінкою вітаєшся?! Людям спати не даєш?
Відложив кіл набік і оп’янілого з гніву Якова одним замахом відірвав від жінки і кинув у другий кут хати так сильно, що той аж головою тяжку лаву посунув далі.
- Се що за поведенція? – крикнув ще і, розставивши ноги, як до борби, станув над Яковом, готовий кожної хвилини почастувати єго ще краще.
Яків справді зірвався з землі і замахнувся на Вербового. Той вхопив єго за обі руки, скрутив їх так, що аж затріщали, і силоміць посадив напасника на лаву під вікном.
- Сиди і не рушся! Кажи, чого тобі треба! Якої напасті шукаєш собі?
- То ти до моєї жінки… і ще мене б’єш! – хрипів з лютості Яків, силуючись вирватися з медвежих рук сусіда.
На сі слова сусід відповів таким тяжким поличником, що Яків аж на лаву похилився.
- Не бреши, песій сину! – наказував Вербовий. – Три роки сидиш там у Канаді, до жінки ані слова не напишеш, ані зломаного грейцара не пришлеш, - она ту бідує, ради собі не годна дати, а ти щойно приїхав – і зараз до бійки! То се твої долари з Канади!
- Най з другими не водиться! – боронився Яків і по голосі єго було пізнати, що чувся переможеним.
- З ким?!
- Адже з тобою першим! Мені писали до Канади!
Ляснув другий поличник, і лице Якова почервоніло та почало пухнути.
- Хто писав?- спитав Вербовий.
- Підлужний писав
- Не бреши! Він неписьменний.
- Він підписаний на листі! Хтось за него писав.
- Добре! Зараз єго спитаємо! Ходи!
Під час сеї лютої пересправи збита молодиця заводила коло печі, мов по покійнім:
- Така мені заплата за мою працю гіреньку… що я єму і клаптика землі не продала… що я собі рук і ніг не чую… За три роки аби гріш прислав, аби добре слово написав… нічого! То інші чоловіки гроші посилають, суми привозять, а він кулаки…
- Не плачте, сусідо, - потішив єї Вербовий, випихаючи єї чоловіка у сіни, - ми зараз сюди вернемося.
І силою потяг Якова за руку надвір та у темну вулицю під горб.
За ними вийшла молодиця на дорогу. Ту стояла вже жінка Вербового, збуджена криком і бійкою.
- Сусідонько, кумонько, ненько моя! – стала молодиця жалуватися. – Чи чували ви таке? З-за моря приїхав, аби мене набити запусто, задурно? Мені за три роки зломаного гроша не прислав, а сотки видав на дорогу, аби мене сам міг набити.
 Сусіда почала її втихомирювати, она притихла і лише клипала, як дитина, сперши ся о ворота.
Минуло добрих кілька хвилин, і в темній вулиці під горбом залунав такий сильний поличник, мов великий батіг ляснув.
- То ти аж з Канади приїхав напасті собі шукати?! – кричав там Підлужний так, що кожде слово єго здалека було чути.
- Хто ж писав?! – боронився Яків уже зовсім м’яким голосом.
- А мене то що обходить? Маєш лист, то шукай собі писаря! А людей не займай, волоцюго світовий! Перебрався і гадає, що вже пан…
- Іди спати! – радив Вербовий. - І людям дай спати, бо завтра робоча днина! – А жінки не бий, бо ще раз прийду до тебе.
Оба сусіди відвели Якова до єго хати.
- Що ж? Будеш спати, чи маємо тебе пильнувати? – спитався ще Вербовий.
- Не треба! – відповів Яків, зайшов до хати, взяв свою скриньку і вийшов знову надвір.
Сусіди дивилися, що він загадує робити. Не промовивши до нікого ані слова, гість з Канади пішов вуличкою на дорогу і там на скруті зник.
- Я побіжу за ним! – промовила жінка.
- Хочеш смерті пожити, - спитав її Вербовий.
- Дайте спокій, кумо! – радила сусідка Вербова.
Жінка послухала. Довго стояли ще всі на дорозі і обговорювали сю нічну пригоду.
Тим часом Яків вертав горбом і пасовиськом на дворець залізниці. В одній руці ніс скриньку, а другою мацав себе по тварі. Она спухла і пашіла, а в голові шуміло, як у млині. Під капелюхом найшов великий ґудзь у волоссі від удару об лавку. Язиком зміркував, що оден зуб хилитався. В боці чув біль – від чого, не міг здогадатися.
Сумний прийшов на перон, поклав скриньку на лавку і сам усів. Думав-думав, потім вийняв із скриньки фляшку горівки, потягнув здорово – і знову задумався.
У такій задумі застав єго знакомий залізничний послугач, родом з того самого села, що і Яків. Він приглядався єму кілька разів і не пізнавав.
- Яків чи не Яків? – спитав нарешті. – З Канади?
- Yes!- відповів Яків.
- Додому?
- No!
Більше англійських слів Яків не привіз з Америки і тому далі говорив по-своєму:
- Я лише так, на кілька годин, приїхав з Канади, аби жінці пригадати, що має чоловіка. Чи в неї була яка друга дитина, чи ні?
- Ні! Я би чув щось.
- Але я таки набив її, най знає! Три роки… міркуєте! Одну жінку мати та й тій розпуст дати? Три тижні їхав. Приїхав, набив і вертаю до Канади. Триста корон видав і ще вдруге тілько видам, але най знає!
- Та за що ви її били?
- Аби з іншими не водилася.
- Она ж не водиться!
- Говоріть своє! Я знаю… мені писали… Врешті водиться, чи не водиться, я набив, аби мала науку до того часу, як верну. Yes!
- Але чогось і ви, Якове, запухли! – замітив слуга, придивившись. – Чи то ви, може в Канаді так підгодувалися?
- Вступися, юдо! – відповів Яків сердито. – Не зачіпай мене!
Слуга справді вступився, бо з п’яним не було розмови.
Яків чекав ще з годину на самоті Потім купив білет, всів до поїзда, що над’їхав, перевернувся на лаві і захропів, як по парні.
Сповнивши свій подружній обов’язок, він вертав знову до Канади… Хто написав лист, се вже єго не журило.
 
