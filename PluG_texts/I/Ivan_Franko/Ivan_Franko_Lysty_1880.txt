До Ф. К. Вовка
14 січня 1880 р. Львів	14/1.80
Дорогий добродію!
Лист Ваш одержав вчора і нині відписую. Жаль, що Ваше видання так запізнюється. У нас би його конечно здалось, щоб трохи оживити людей. Та й коли-то ми зможемо тут своє поставити? А то наші українофіли друкують, пишуть таке, що аж їм самим обридло, немов ті пси у Гейне, що просять прохожого: «А копни ж нас, най гавкнем раз!» І копнути їх нікому.
З нашої «Др[ібної] біб[ліотеки]» сими днями вийшли XII і XIII кн., а далі вже не знати, коли попрем що-не-будь, бо маєм довгу у друкарні десь з на 50 р., так що господь знає, коли й сплатити його. Недавно мав я лист з К[иєва] від Цв[ітковського] з посилкою 25 р., з котрих половину дав на довг у друкарню, а на половину купив деяких книжок («Нову фізіологію», Єгера «Про людську силу робочу»). Щоб заробити на життя, я наймився в «Діло» писати новинки та всяке сміття, яке пригодиться. Крім того, для других же укр[аїнців] переводжу «Мертві душі» Гоголя, а для «Правди» – «Фауста». Тільки ж звісна річ, що наші укр[аїнці] наймуть, роботу возьмуть, а платити дасть біг.
Вам я пошлю – скоро буде чим оплатити посилку – «Батьківщину», все, що вийшло, – «Діло», 1 н-р і ще дещо. Пан з Тульчі писав до Ант[она] Маньк[овського] про гроші і своїм звичайним нагулькуватим способом відразу допоминається: присилай сей час 250 р.! Будьте ласка переказати йому – Ант[ін] сам не пише, бо нездужає, – що: 1) грошей є в краківськім суді 150, а не 250 р.; 2) вони досі знаходяться в краківськім суді і перед кінцем розправи, т. є. перед мартом (розпр[ава] подовжить звиш 6 неділь) їх не віддадуть ніяким світом; 3) чи віддадуть по розправі, се ще не знати, се залежати буде від того, чи засудять А[нтона] М[аньковського], чи ні.
Щодо друкарні, то сам же він був тут і допитався все, – якого ж чорта лисого ще питає? Впрочім, на всякий спосіб, як віддадуть з Кракова гроші, то віддадуть друкарні, котра, як чути, числить собі (за невиготовлені на час роботи) 70 р., а виготовити і скінчити ті роботи не хоче. Ось йому віз і перевіз. Якщо буде більш звісно, то сей час напишемо.
Здорові будьте а швидко присилайте своє видання.
«Др. біб.» послідні книжки вишлю враз із попередніми по одн[ому] прим[ірнику].
До М. І. Павлика
10 лютого 1880 р. Львів	
Коханий!
Страх, як давно я не писав до Вас, – сотка літ чи й більше! А тим гірше, що се моя вина, – гадав чоловік: зажди, аж будеш міг що доброго написати, яку хорошу звістку донести, – а так раз у раз писати про погань, спорити або розповідати тутешні паскудства – бігме, що опротивіло по саме горло. А тепер приходиться все-таки писати мізероту! Ось благодать, нічого й казати! Та чорт з нею, передовсім мушу розказати Вам, що тут нового.
З нашою «Др[ібною] біб[ліотекою]» круто. 12 і 13 кн. («Довбня», III, і Шеля «Суспільно-політичні сторонництва в Німеччині») ледве якось випхали, та й то досі маємо на 100 р. довгу. Розходиться не надто, бо у всіх тісно і крухо. Вишлю Вам сими днями, скоро буде пару центів. З «Новою осн[овою]» нічого не знати – все мало зробитися по моїй поїздці в Росію, ну, але звісна річ, о тім тепер думати ніщо, а у нас годі набрати на стільки своїх грошей. Та й коби де мож заробити, то би чоловік запродався хоть на як довго, – а то-бо годі.
От я з початком року найнявся до підлого «Діла» новинки писати, іншої роботи Барвінський не хтів уступити; ну, але тепер по виході Шеля, де-м го сокрушив, і він відвернувся геть, – новинки, правда, писати каже, але ані газет не дає, ані не платить. Нікуди, члече, повернутися, так що я мушу від 1 марта їхати на село, а іменно в Ваші сторони, до Березова, до Геника, чень, там буду міг скінчити яку довшу повість, котру би мож було продати хоть би чортові лисому, а то тут за вічною грижею й гадки нема про белетристичну роботу.
Не знаю, чи д. Вольський розповів Вам все то, що я переказав, – та й того не багато було. «Буря» Островського була тут на сцені, хоть не найліпше відіграна, а зробила огромне враження не лиш на молодіж, але й на інтелігенцію. Москалофіли остентаційно винеслися, кажучи, що автор «поганит русский народ». Попи не могли догадатися, що там за мораль, а старі курви дуже були згіршені, що герой «цілує чужу жінку, – ах!».
Просіть д. Вольського, котрому кланяюсь через Вас, щоб був ласкав додержати того, що прирік, т. є. прислати Реклю, Герцена, Чернишевського «Общину и государство» і ще дечого з французьких наукових речей, о котрі я просив його. Я тут вже замовив робітників, котрі переведуть Реклю тоту часть, що о нас, – і накладці навіть найдуться.
А й Ви будьте ласкаві прислати, що там вийшло нового, особливо п’яту «Громаду», котра, чень же, вже готова, а також брошурок «Про те, як земля стала не наша» і «Про хліборобство» кілька прим[ірників], тут допитуються, а в мене нема.
Я тими часами два рази був слабий так, як не слабував від многих літ – ну, але тепер трохи подужав. У нас тут для «Др. біб.», крім Вашої «Бурі», приладжено до друку ось які штуки: Фрітца Шульце «Як виробилося поняття душі?», Бокля «Попи і поступ в Іспанії», Маркса «Початок і розвиток капіталістичної продукції», Енгельса «Початок і основа соціалізму». Тільки грошей дасть біг.
Я тепер переводжу Шульце ряд статей з історії філософії: «Грецька філософія природи і її відносини до новішого природознавства», «Християнство, його початок і відносини до природознавства», «Природознавство в середніх віках», «Бекон Веруламський, творець новішого реалізму» і вкінці «Кант і Дарвін». Всі ті штуки становлять цілість, хоть зрозумілі й окремо, невеличкі (крім послідньої), а що головне, то критика думок філософічних, зводження всього на знання природи і еволюцію, – так що цілість Шульце вийде, по-моєму, далеко краща, як Ланге «Історія матеріалізму», а щонайменше о четверо коротша.
А що з Вашим «Питанням робітницьким»? Чи воно скінчене, і коли пришлете? Донесіть також, чи вийшов дальший «Jahrbuch»? Пришліть, як що маєте хорошого з французьких книжок. А тільки не присилайте таких штук, як Герцена резюме з Sargant’a про життя Оуена. Я маю великий респект перед Герценом як психологом, але зовсім не маю респекту перед Sargant’oм, котрий взявсь писати про Оуена, не читавши його головних статей, – а й те, що читав, старавсь по-своєму перекрутити.
Редакція «Pracy» просить м’я написати ось що у відповідь на Ваше письмо: уживаючи слова «w Polsce», ред[акція] зовсім не мала на думці ніякої політики, а вже про «Polskę w dawnych granicach» їй ані снилося – слово те вирвалось їй знехотя, з простої асоціації понять: пишеться польською мовою, ну, і в Polsce. Не великий ще гріх. Уже для того самого вона не може й помістити Вашої дописі, котра, крім того:
1) загостра і наразила би редактора на сидження,
2) в ній Ви якраз, і то якнайгостріше, робите то, чого спочатку не радите робити редакції, – іменно: підносите питання національне і ставите його так, немов з почуттям огромного якогось розділу між тими народностями, – stricte означаєте границі (що, впрочім, на ділі зовсім не є так stricte розділене та розграничене) і домагаєтесь вкінці, щоб ред[акція] в тім згляді ясно висказала свою думку.
Сього ред. не зробить, бо її національні спори зовсім не обходять, так як не обходять її читателів, і так як се затим не лежить в її програмі, і так як «Praca» займається питаннями суспільно-економічними, а політичними лиш остільки, оскільки вони тикають тамтих (загальне голосування), а питань національних рушати не може. А в «Równość» і я би Вам не радив підносити рекримінації на «Pracu» задля пустого слова, котре притім самі ж Ви з мухи роздули в вола.
Не гнівайтесь, коханий, за сесю відповідь, бо вона не моя, а загальна. Я дуже рад би знати, як Ви там живете і що поробляєте, що студіюєте, пишете, думаєте. Ви взагалі такі скупі на звістки о женевськім житті, на що знов я такий цікавий, що вкінці не зле би було, якби Ви в тім згляді трохи ширше розписалися.
Михайлові Петровичеві мій щирий поклін. У мене до нього й просьба є, а то ось яка (передаю через Вас, щоб йому не наприкрятися своїм писанням): тут у нас один чоловічок хоче переводити на німецьке Марка Вовчка і хотів би мати вступ «Життя і значення М[арка] В[овчка] для літератури і суспільності української». Чи не ласкав би М[ихайло] П[етрович] написати, бодай коротко, – се була би робота вдячна, бо той чоловічок може замістити перевід в «Universal Bibliothek» Реклама, де буде розходитися і не запропаде так, як у других видавництвах. М. П. міг би написати по-нашому, – тут вже переведуть. Просіть його від мене і від себе, щоб зладив. Якби мож здобути портрет, то Реклам міг би також подати, – але се менша річ.
Поки що відписуйте ще і посилайте на давні адреси – мені здається, що й відтак також буде можна, бо на всякий спосіб усе від Вас мусить приходити до Львова, а на провінцію нічо. А тут вже люди відберуть, що треба, то самі залагодять, а що треба, то й мені на село донесуть. Так-таки й пишіть.
А ще одно я хотів Вам сказати: коханий, мені здається, що чи не ліпше було б Вам та з весною вертати сюди, відбути тих 6 місяців – процес за «Молот», безперечно, не випав би так лихо для Вас, як за «Дзвін», – ну, і відтак почали б ми знов роботу, тільки грунтовніше, більше обдумано, ніж перший раз. Що Ви на то кажете? Чи воно так є, чи лиш мені так здається, що Ви з Жен[еви] не скористали так багато, як думали вперед? А й мені тут погано без Вас, ні з ким побалакати, поспорити, – kein Reiben – kein Leben… Роздумайте добре і вертайте якнайшвидше, бігме! А хіба Ви так гадаєте, що не зможете вже жити тут, в гострішім кліматі і поганьших обставинах? Мені здається, що хоть з бідою напів, а видержати чоловік мусить, – а там далі піде робота, і наукова, і писарська, – мож буде дихати. Ану, руштеся!
А поки що жду Вашої відповіді і цілую Вас сердечно.
Ваш Ів.
До Ф. К. Вовка
2 пол. лютого 1880 р. Львів	
Дорогий добродію!
Я затратив Ваш адрес, тож пишу навгад і посилаю «Др[ібну] біб[ліотеку]». Газет дальших скоро дістану, то вишлю. Напишіть, що у Вас і як до Вас писати? Я їду 1 марта (латинського]) на село в Коломийське і там пробуду, може, й ціле літо, бо тут ніщо робити, нема чим дихати. На селі, чень, буде мож взятися трохи більше до роботи. Надіюсь, що Ви ще перед 1-им відпишете мені, то тоді подам Вам і адрес, куди в разі потреби мож до мене писати. Поки що на Гамм[ерляйна]. Присилайте свою газету, коли вийшла. Ант[ін] в Кракові на процесі. Грошей не віддали. Обширну казку про ціле діло, як Ви жадаєте, скажу другим разом.
Прощайте!
Ваш Ів.
До М. І. Павлика
19 лютого 1880 р. Львів	Львів, 19.ІІ.80
Коханий!
Насамперед відповім на Ваш послідній лист.
Щодо 1) про стосунок наших до львівських робітників не багата й дасться сказати. Бо хто такий наші? Студенти, академіки, ну, а в них який стосунок з робітниками? Коли сходяться, то кождий приватно. На робітницьких зборах, що тут були 28 грудня, були наші всі мимо цілого полку шпіцлів. Якби було видавництво, то наші взялись би ближчого студіювання життя робітників (помешкання, поживу, заробок і т. д.), ну, а тепер, коли все розлазиться і розпрягається, то про таку систематичну роботу й думати годі.
Щодо 2), то не знаю, про який се львівський загал Ви говорите. Щодо наших, то їм «Równość» не подобається: її науковий бік (стаття Ліман[овського]) дуже слабенький і для нас не дає нічо, а вже її фактичний та чисто агітаційний бік – балаканка, варт «Набата» та всяких других яро-революційних краснобаїв. А щодо негалицьких людей – пол[яків] з інтеліг[енції], то самі ж Ви знаєте, як ми на них дивимося, і писав я Вам не раз і тепер ще раз кажу, що ми їх зовсім випросили від себе, і то не ми тільки, русини, але й тутешні поляки. Те, що було в «Równości», пито було, очевидно, не до Вас самих, але й до всіх нас, а писав се чоловік без чола, котрий, очевидно, знав, що виганяють «nas z Galicji» не «bracia Rusini», але й самі «bracia Polacy». Ми післали сей час по тім до «Równ[ości]» спростування, но досі не надруковане.
Щодо 3), то писав же я Вам, що «Praca» Вашої дописі не може надрукувати, бо а) вона загостра і стягла б на редактора процес і, може, й завішення письма, b) вона зовсім не підходить під програм письма, котре не хоче і не може бавитися питаннями національними, в великій часті недоступними а зовсім непотрібними для робітників.
Не знаю, для чого Вас так іритує слово «polski», скоро я написав Вам, що писане воно було зовсім не в значенні якихось націоналістично-централістичних поползновеній, але надруковане попросту з неуваги, за що й автор, і редактор каються. Значить, по-моєму, в Вашій брошурі не потрібно чіпати «Pracy», бо виводити з одного слова, ненароком написаного, націоналізм її, незважаючи на все, що вона досі писала й говорила, се щонайменше засміла конклюзія. Тому ж то я й не розумію, яка має бути ціль Вашої брошури «Nacionalizm» і т. д. Мені здається, що полемізувати на серіо мож тільки з людьми серйозними, котрі говорять, опираючися на даних. A «Równość» на яких даних опирається, говорячи про галицькі стосунки? Говорять люди, не знаючі Галичини, і говорять таке, що не то толку, але й сенсу нема. З ким же тут полемізувати? І в якій цілі, коли, прецінь, нікого вони тим не зведуть, а ті дурні, котрі їм повірять, Вашої брошури не читатимуть.
А тепер кілька слів відповіді на Ваш попередній лист.
До сестер я писав два рази, але відповіді не дістав ніякої, аж в кінці дізнався, що намісництво розписало до всіх староств поуфні письма, щоб шукати за ними; а впрочім, що ж би я їм поміг, коли й сам я так само здихав та мерз, не маючи ні вбрання, ні хати, ні нічо? Спасибі Барановському, що прийняв до себе бібліотеку і мене на якийсь час, – тепер він їде, то й мені приходиться книжки перетаскувати й само[му] забиратися. Акту завини сестри я не мав і не міг дістати – тутка в газетах не було друковано справоздання з розправи.
А щодо того, що ми нічо не друкуємо для мужиків, то, будьте ласкаві, скажіть, хто з нас може написати щось такого, що би мало і наукову вартість і було таке популярне? Що ми можемо написати, коли самі нічогісінько не вміємо, коли на кождім поступі натикається чоловік на тьму кромішню? Що «Др[ібна] біб[ліотека]» для люду не приступна, а для українців не цікава, се ми знаємо, та й що з того? Вона, як знаєте, видається в першім ряді для молодежі. Тільки ж ніхто того не казав, щоб ми не хотіли друкувати в ній нічо про ані для мужиків, – тільки що досі нічо такого ми не мали та й не легко зладити. Впрочім, тепер хто знає, коли сплатимо довг до друкарні, а аж тоді мож буде далі видавати.
На «Нов[у] осн[ову] нам ніщо й надіятися, бо у нас тут не мож буде зібрати средств, хіба би тільки, що ми могли б деяк заробити, що також далека річ. Впрочім, хто знає, може, то ще найдеться який спосіб.
Статті Подолинського, котру Ви обіцяли, я ще не дістав. Чи Ви не вислали?
А вже зовсім того не розумію, що Ви говорите про хід на провінцію, про закладання газет та друкарень на провінції. Ви, певно, не роздумали над тим. Насамперед – хто піде? За що закладати газети та друкарні? Та й де? Під оком жандармів та старостів, котрі не то газету таку за першим разом заберуть, але й Вас зо всім, що маєте і чого не маєте. Ви ж подумайте, що тут не Швейцарія, що тут у Львові, де стосунково свобода більша і уряд більше обтесаний, а що виробляють, – не то вже на провінції.
Але все то, впрочім, нічо, – будь средства, я перший пішов би на таку роботу. Та средства ж де? Хіба ж Ви й справді там привикли до фрази «малоруська партія» в Галичині і гадаєте, що ось тут легіони наших так і стоять та ждуть на мановеніє. Та й вп’ять таки скажу: хто буде видавати, робити, писати, коли ніхто нічо не вміє! Ви ж поглядіть круг себе: ось Др[агоман]ов пише, а спитайте його, скільки і як він вчився! Або й усякий другий. А ми що: і хто у нас? Ось тут Ви будьте мудрі та популяризуйте, коли в голові пусто!
Б[еле]й приїхав до Львова без цента грошей і став замість мене новинкарем та коректором при «Ділі» mit 25 Gulten Monatsgabe. Адресу не дав, бо ще не мешкає ніде.
А до «Jahrbuch»’а що я напишу? Який тут рух? Та й що писати, що сяк-так робиться, коли ніяк не робиться? Трібується сюди й туди, а більше що? Хіба, як буду на селі, то, може, напишу про життя люду, як зберу матеріал.
На тім нині стану. Ага, чи М[ихайла] Петровича Ви просили о біографію Марка Вовчка? Чоловік тут дуже просить, хотів би переводити деякі штуки і надрукувати в Реклама «Universal Bibliothek».
Що пишуть до Вас віденці й які у Вас з ними зносини? Нам тут писали, що в «Альманаху» друкують дуже цікаву статтю Др[агомано]ва.
Прощайте! Цілую Вас.
Іван Фра.
До Ф. К. Вовка
23 лютого 1880 р. Львів	
Дорогий добродію!
Дякую за швидку відповідь, і дуже благодать, що мої посилки напомацки трафили до Вас. Отсе берусь відписувати Вам. Мені їхати на село конче приходиться – живу ж я досі чортзна на які гроші, і «Дрібну бібліотеку» в довг ввігнав, і заробити що-небудь годі, – так ліпше просидіти який час на селі, бодай за хату та за їду платити не прийдесь, а зробити мож буде що небудь і путнішого, ніж тут в місті серед вічної грижі.
Ми все тут ще всі живемо в тій надії, що нам швидше чи пізніше удасться закласти газету і бодай на перший раз зискати до сього підмогу з Укр[аїни]. Може бути, що се надія пуста – і так пише мені Павлик – що ви, мот, самі на свої гроші друкуйте. Та на чиї ж, коли нас усього кількоро люда, та й то таких, що частенько піст держать і вічну тверезість. А якби була бодай на разі підмога, то, чень же, відтак найшлись би пренумеранти. Я кажу, може бути, що думка про підмогу – ілюзія, але що ж діяти, коли тота ілюзія одна ще піддержує надію на газету. А поки газети нема, то й живішого руху ніщо надіятися. Тепер кождий учиться сам про себе, хто економію, хто антропологію і проч., і який же тут рух?
Дуже жаль, що Ваша газета так-таки й зупинилася, а то ми ждали-ждали її, так само, як ждем V т. «Громади», і все пусто. Ну, се справді криза така, що крий мати Василишина. П[авли]к пише мені прямо, що друк зупинивсь, бо нема грошей, і коли піде – не знати. А того я вже не можу порозуміти, на яке свято Вас кличуть до Києва? Хіба там така вже благодать відразу, що тут же й газета і всяка штука?
Те, що Ви пишете про «Батьківщину», – суща правда. Гарна газета і єдина з-між галицьких газет, що справді хороше та гідно видається. Тут її мужики читають дуже радо – досі передплатників звиш 300, немного, але зато самі живіші – а й інте[лі]генція хвалить та ставить вище «Діла». Жаль тільки, що й ред[актор] «Батьківщини» їздить на старій шляхетсько-попівській палиці, що буцімто всій біді винна воля 1848, та й то не сама собою (почасти було б се правда), а народ, котрий не був до неї приготований. Немов-то в неволі мож як-небудь до волі приготовитися. І немов-то «воля» 1848 не була навмисно панами обрахована на економічну і прочу руїну народу. Отсе одна хиба, яку мож щодо принципів закинути «Батьківщині». Але се – і поверховне понимання фактів – мала ще річ супротив самого способу редагування, справді старанного та для людей цікавого і приступного.
Щодо довгів і грошей, то діло се ось яке: через Антона М[аньковського] спроваджував Мальований машину і проч. і замовив черенки у гісера, тому остався А. М. щось винен (се той жид ніби, про котрого згадуєте), але Ант[ін] мені сказав, що се його річ і що, здається, Мал[ьований] заплатив усе. Чи так воно, запевно не знаю, бо Ант. якось неясно се говорив, – впрочім, по процесі розпитаємо. А щодо друкарні, то там зачалися було друкувати брошури, котрі Вам отсе посилаю одні в коректурі, другі надруковані (ті, що в корект[урі] – не надруковані).
По арест[уванні] А. М. робота тота осталась, друкарня не хтіла кінчити, а взяла 70 р. і ще тепер допоминається дальших 70. По-моєму, се підлість допоминатися, не зробивши роботи на час. Прочі претензії друкарні (180 р.) – за «Молот». Та й тільки всього. А гроші, вислані на ім’я Ант., лежать в краківськім суді. Їх 150 р., і питання ще, чи їх віддадуть Ант. і чи не схочуть узнати їх або за гроші якого-небудь тайного товариства і сконфіскувати, або за приватні гроші Ант. і в такім разі на случай засудження взяти їх за кошти судові. Се все ще чорт знає, як буде, бо звісна річ, від краківського суду много мож надіятися. Ми гадали, що мож їх буде видобути перед процесом, але годі було. Тре ждати до кінця розправи, котра зачалась тиждень тому назад (16), а протягне ще з 5 тижнів.
Жаль, що самому мені не мож буде бачитись з Антоновичем. Але я напишу писульку до нього і лишу чоловіка, котрий передасть і побалакає, що буде треба, – главноє про бібліотеку і обіцяні нам книжки, а також про сподівану газету. Той сам чоловік буде й з Вами переписувавсь, т. є. буде тут получав листи від Вас (шліть на той сам адрес, що й досі), а якби що важного, то донесе мені на село. Я буду в Коломийщині, і писати прямо до мене нікому не мож, бо там власть дуже пильна на той щот, – от Павликові сестри обі арестовані в Коломиї і сидять. Будучи тими днями в Коломиї, чень, зможу видітися з ними або бодай передати їм дещо грошей, хоть і у самого є тільки трохи, та й то позичених.
Якби хто приїздив сюди, то нехай навідається в ред[акцію] «Діла» до Ів. Белея і розпитає його, що треба і як би можна бачитися з деким другим. У нього тож і мій адрес буде, то можна в разі потреби написати й до мене.
Газет у мене нема ніяких, бо весь послідній час нікуди не бував і не получав нічо. Може, товариш опісля збере що-небудь і зашле Вам – я перекажу. Остап у Відні, записався, кажуть, на права, але як йому живеться, що робить і що думає, того не знаю, бо від свого виїзду і словечка не писав до мене. У Відні друкують II т. «Слов’янського альманаху» і хотять малоруський відділ зробити цікавішим, ніж торік. З статей, котрі будуть міститися, знаю тільки про одну – Драгом[анова] «Політико-економічні погляди в піснях народних». Я послав статист[ико]-економічну розвідку «Про громадські грунти в Галичині», а також огляд літерат[урний] «Галицька інтелігенція і галицька журналістика від 1848 до 1880 р.». Чи помістять що-небудь з того, не знаю. Я пишу під адресом: Jarosław Okóniewski, Hörer der medizin, Wien, IX Aisergrund, Alte Gewehrfabrik. Пишіть і Ви так, а всередині лист до Остапа.
У нас тут газети заповнюються справозданнями з краківського процесу – весь мир дуже цікаво читає. А про атентат не було тут нічо цікавого – всього одна вступна стаття, та й то пуста («Dziennik Polski»), а проче все переводи з німецьких та російських газет про подрібності діла.
Бачиться, все написав, що треба було, а затим будьте здоровії
Ваш Іван
До М. І. Павлика
Після (не раніше) 23 серпня 1880 р. Нагуєвичі	
Коханий!
І я повторю то, що сказав K[o]c: почасти Ви маєте рехт, а почасти ми маємо рехт, – відношу се до цілого Вашого поступування зглядом львівських людей і до погляду, до якого Ви остаточно дійшли. Ви, бачиться, дійшли до того, що не много хибує, щоб не зірвати з нами – принаймні щось подібного мали Ви виразити в протесті до «Правди». Я не буду розбирати, оскільки се справедливе і практичне для Вас і для нас, – погляну лишень, якою дорогою Ви сюди дійшли, – не прогнівайтесь затим, що перетрясу давнину.
Виїхавши зі Львова, Ви, по-моєму, попали в дві хиби: забули про обставини, серед яких ми тут живем, і забули, які люди живуть серед тих обставин. Ви почали горстку людей без дозрілого суду, без науки, без знання трактувати як вироблену партію, почали жадати від них багато дечого, що серед тих обставин було зовсім неможливе і подобало радше на іронію, ніж на серйозний проект (пригадайте собі те, що Ви казали мені, Б[еле]єві і другим кидати Львів і закладати друкарні та газети по провінції).
А друга хиба та, що, узнавши нас раз партією, твердо зложеною, Ви стали супроти нас на становище полемічне, Ви, замість радити, вказувати нові стежки, як се робив Др[агоман]ов з українцями, а відтак і з нами, причіплялись до першого-ліпшого нерозважно висказаного слова, до першої-ліпшої фрази, формальності, і починали бучу, котрої все те не стоїло, а котра тільки псувала кров Вам і нам. Я знаю, Ви вп’ять почнете хреститись лівою рукою, що буцімто я Вас називаю формалістом. Я сього не кажу, кажу тільки, що між нами переважно всі спори пішли за формальні та побічні справи, за які б соціалістам не багато й балакати (пригадайте «Pracu», Ваші закиди проти програму «Нов[ої] осн[ови]» і т. д.).
А послідніми часами Ви оп’ять розгнівались за те, де яка стаття друкується, – розгнівались на мене, що друкую переклад «Фауста» в «Правді» і що-м дав рукопись добровольця туди ж. Щодо «Фауста», то скажу лиш то, що дав я його в «Правду» по поводу крайньої нужди, коли-м вибирався на село, і мені за нього дали 15 р[енських] на дорогу – в шандарські лапи. А щодо добровольця, то я вважав себе вправі дати його рукопись, бо автор сам, переїжджаючи через Львів, дав мені право друкувати будь-де-будь. В остаточнім разі мені здається, що коли ми самі не могли його досі надрукувати, то ліпше, щоб надрукувала «Правда», аніж щоб рукопись лежала і гнила.
І взагалі се така річ, задля котрої ніщо заводити спори о засаду, а те, що «Правда» в тім самім н[оме]рі друкує наші праці і нас ганьбить, доказує – сам не знаю що – хіба нетактовність редакції, а зовсім уже не ретроградство та підлість авторів. Тож жаль, що Ви, оп’ять задля формальності, підняли бучу і при чужих людях відреклись нас, не розвідавши вперед обставин і поклавши себе в положення, подібне до нашого (пригадайте з давніх літ своє подання до «Кружка» 1876).
Коли взагалі виступлення супроти «Правди» я вважаю нетактовним з Вашого боку, то не менше болить мене й то, що Ви головно мене старались поставити в поганім світлі. Свойов дорогов, що я дещо провинив супроти Вас – про те також зараз побесідую, – та все ж таки настільки я не провинився, щоб аж картати мене публічно і при чужих людях, щоб аж відрікатися мене, як чорта.
У листі до мене Ви на тім самім місці, вирікаючись мого приятельства («я не в претензії на вашу щирість»), закидаєте мені нещирість, недомовки. Я перебрав усе, що коли-небудь писав Вам, і – признаюсь – зміг найти хіба замного одвертості, а не недомовки. Я розказував Вам щиро, що у нас діється, що я і другі думаєм про те і ове, – Вам подобається жадати ще більше.
Правда, одного я Вам не домовив, тож домовлю тепер. Ви минувшої осені прислали мені 25 рублів для передачі сестрі. Не знавши, де вона, я кілька день задержав гроші у себе, а написав лист на адрес, умовлений між нами. Відповіді не було, а між тим надійшли записи університетські. Мені стиха переказав Соболяк, що мене хотять видалити зі Львова, як чоловіка без заняття, і для того я повернув Ваші гроші на впис в університет. Сього я не домовив Вам, і се моя вина перед Вами.
Конечно, через те Ви мусили стратити й віру до мене. Сидячи в тюрмі, я думав направити се хоть так. щоб побратись нам з Анною і обоїм завести друкарню спільно з поляками. Я числив при тім на Укр[аїну], та не на які-небудь даровані гроші або зичені, а тільки на роботу від них, котра б платилася і помогла б стати друкарні на ноги («Словар»). Грошей я з Укр[аїни] на надіявся ніяких, а єднав на те людей у себе. Тепер же, коли Ви відбили нам роботу і взагалі віру укр[аїнців], план розлетівся. Що буде далі – не знаю, а тільки чую, що-м досить укараний за тоту недомовку зглядом Вас і що-м розбитий зовсім, без енергії і надії надалі. Будь-що-будь, я не верну вже до Львова на життя – їду до Відня на права, також сам не знаючи, на яке та й що та на чий хліб.
Сестри Ваші дома. Я не міг видітися з ними, бо мене в Березові пильновано, і староста колом[ийський], без права і поводу, казав шандарям, як злодія, спровадити мене до Кол[омиї] – мене, слабого, взяли з ліжка і погнали піхотою, – а все лиш на то, щоб порадити мені виноситися з Берез[ова]. Я винісся не задля його розказу, але щоб не компрометувати Ген[ика]. В Косові бути мені було зовсім неможливо, я тільки передав лист до А[нни] і жду її відповіді. Впрочім, в Бер. я майже весь час лежав хорий і по конечності не виходив з хати.
Тішить мене, що Ви починаєте видавництво газети, – у нас не скоро мож її надіятися. Дописей що зможу, то старатиму. Вже-м порозписував декуди, хоть не багато маю надії. А сам із сучасності знаю дуже мало, а нічо фактичного, цікавого. Та тільки організувати збирання дописей і порядкувати їх я не беруся, бо в разі, коли б се не пощастилося, Ви оп’ять звалите відповідь на мене і прозвете яким-небудь зрадником та ретроградом. Не хочу. Що сам зможу – робитиму; що мені пришлють – пішлю Вам, але відповідати не хочу ні за що. Відтепер я стою супроти Вас, як приватний чоловік, і тільки яко такий відповідаю за правду того, що пишу, а більш ні за що. Щодо якої-небудь ремунерації, я ніколи й не думав побирати її від руської газети, виходячої в Женеві.
До «Jahrbuch»-a також не маю що писати, хіба б сестра прислала ми свій Akt oskarż[enia] о що-м просив.
Будьте здорові і не гнівайтесь надто на свого Ів.
До М. І. Павлика
13 жовтня 1880 р. Львів	
Коханий!
Отсе я знов у Львові. Думав їхати до Відня на права, та грошей нема, та й то не лиш на подорож до Відня, але нема й настільки, щоб і тут записатися. Так-таки й лишуся, поки не вижене поліція або голод.
Іно що прочитав «Фабрики й ремесла», ось книжка хороша і популярна, хоть задля бесіди подекуди неприступна для наших мужиків. Не знаю, якби її трохи переладив на лад галицької бесіди і видав, – чи не буде мав що автор проти того? Та й, впрочім, се тож не зараз би могло й статися, бо грошей у нас, крім довгів, нічо нема.
Листа Вашого до «Pracy» я ще не читав, чув тільки, що там Ви щось відкликуєтесь до нас за про Маньковського. Се негарна штука. М[аньковський] гроші побрав, а про довг у Альбрехта завсігди говорив, що се «моя річ», – значиться, ніщо нам в його річ і мішатися. Напослідку й тих 150 р., що лежали в Кракові і прислані були на брошури рос[ійські], він пропустив. І вп’ять-таки, що ми йому порадимо? Погано тільки те, що Альбр[ехт] шле письма туди, куди не треба, – я йому й говорив, що туди він не має чого лізти, – ну, а спинити го не спиню.
Будьте ласкаві прислати для бібліотеки по одному примірникові: «Громади» V, «Хіба воли ревуть», брошурок Др[агоман]ова і обіцяні В[оль]ським Реклю й Чернишевського. На Реклю у нас найшовся б переводчик (часть, говорячу про Малоросію), і ми радо видали б її. Не знаю також, що буде з визиченими книжками: якщо вони не потрібні, то мож би передати ким переїжджаючим абощо.
З села я не привіз нічо, окрім деяких записок про переїзд цісаря через Борислав, – однако ж надіюсь нині-завтра одержати спеціальні дані про фабрику свічок коло Дрогобича, котра держить коло 300 робітників. Скоро дістану, сей час сяду ладити кореспонденцію для Вашої часописі, котру пішлю Вам якнайскорше. Так само збираю вже дані про галицькі гімназії за послідніх 10 літ, думаю, що мож буде й з того зробити цікаву статтю і розібрати в наслідках увесь систем нашого гімназіального виховання. Однако ж се займе часу, бо тут приходиться виписувати дані з кількох сот справоздань. Так само просив я Коса (середнього, котрий поїхав до Відня), щоби там переглянув «Mitteilungen des Justizministeriums» (тут їх годі дістати) і зладив для Вас статтю про роботу і господарювання галицьких судів та про стан гал[ицьких] тюрем. Кос спосібний до тої праці, і він один, як правник, буде мати до неї досить часу.
Якби мож було, то присилайте книжок по кілька прим[ірників] для розпродажі або й так розсилки. Пишіть під давнім адресом Am Horodyska, p[oste] r[estante], а книжки мож присилати або під тим самим, або під адр[есою] В. Hammerlein на університет.
Бувайте здорові.
Ваш Ів.
До Ф. К. Вовка
Після (не раніше) 13 жовтня 1880 р. Львів	
Дорогий добродію!
Отсе я по довгій блуканині повернув назад до Львова. Хтів було їхати до Відня та там записатись на права, та годі було за про недостачу грошей. Так я й тут остаюсь, мов на леду, без грошей і хліба, ну, та се ще байка, а погано бачити, як усі наші люди поопускали руки та потратили надію. Сумно слухати їх бесіди. Впрочім, тих наших людей тут уже аж надто мало. Дехто поїхав до Відня, другі на села абощо, так що й робити що-небудь ні з ким. 2 – 3 люда, що-небудь роблячих, а 8 – 10 читаючих, але далеко не всюди згідних та понимаючих, куди діло йде, – а главное, недостача якого б то не було живішого руху, недостача цікавості та ініціативи в людях – ну, і що ж зробити з такою громадою?
Конечно, я не думаю покидати роботи, а все мені здається, що хоть би лиш по малому кусничку, по дробинці, а все-таки ліпше, ніж нічо. Впрочім, тут ще одна трудність. Зносини з провінцією, які у нас зимою були, – а було небагато – тепер і ті порвалися через процеси, – тре нав’язувати наново, що куди мож буде. Надіюсь, що хоть що-то, а попрем і в той бік.
Оскільки чув я сам і від других, люди по селах бідніють раз у раз, і то в такій мірі, про яку вперед і чувати не було. Голоси невдоволення розлягаються чимраз голосніше, – се цікаво було чути під час переїзду цісаря. Конечно, шандарі і проча власть поки що піддержує «порядок», та не знати, чи надовго того стане. А тут, як чуєте, наші люди, замість щоб узятися кріпко, щоб і своє слово впору сказати, потратили надію, поспускали руки. Правду кажучи, не легко-то й видержати, не легко добути яких-небудь, хоть би найменших фондів, не легко навіть самим вижити. Ось чому розлазяться по селах на лекції або й так сидіти, а там ніщо й жадати від них, щоб що-небудь робили.
Се наше положення. Сиджу, та й не знаю, що починати. «Др[ібна] бібл[іотека]» лізе дуже поволі наперед і, окрім для нашої молодежі, вона мало кому й пригідна. Чи оригінальні повісті поставлять її трохи на ноги, досі ще не знати. А популярних статей наукових для люду у нас нікому писати, бо ніхто нічо не вміє. Про часопись і думати ніщо, бо фондів нема. О фонди все розбивається. Був навіть час, коли я думав закласти у Львові свою друкарню, зазвати П[авли]кових сестер та й ще деяких і разом з ними самому стати наборщиками. Правда, тоді печатания приходилось би далеко дешевше, бо йшло б тільки о такий дохід, щоб з нього удержатись – ну, та само заложення друкарні се вп’ять такий видаток, на котрий нам годі було здобутися навіть спільно з тутошніми поляками.
Пишіть, будьте ласкаві, що чувати у вас, бо я зовсім нічо не знаю. Як вийшло що-небудь Ваше, то пришліть. Як маєте зносини з Україною, то просіть о деякі книжки для нас, а може б, і могли присилати який-небудь журнал («Отеч[ественные] зап[иски]» абощо). Чень же, у них найдеться змога, а нам здобутися на 19 руб. нівідки, особливо, що ми тут пренумеруємо інші наукові речі: «Kosmos» Краузе, Енциклопедію наук природничих, Онкена історію і др. Якби затим могли що з Укр[аїни] прислати, хоть би й річники з тамтого року або хоть би переводи яких научних книжок, то просіть. От вийшов III т. Максимовича, VII Чубинського і багато цікавих речей про Україну, а у нас їх немає, навіть Головацького пісень, ані Пипіна літератури. Вже й не говорю про яку-небудь грошову підмогу «Дріб. бібл.», бо раз мені сказано, що з того нічо не буде, – значить, ніщо й говорити.
Прощайте!
Ваш Ів.
Адресуйте по-давньому: В. Hammerlein, Universität.
До О. О. Партицького
Після (не раніше) 27 жовтня 1880 р. Львів	
Високоповажаний добродію!
Передовсім зволіть подякувати Вам за те, що Ви перші подали голос прилюдно о моїй повістці «На дні». Позаяк критика літературна у нас взагалі не існує, то я не можу й вимагати літературної оцінки своєї повістки, і Ви, очевидно, й не думали давати такої оцінки, хоч і як вона була б пожадана для мене, писателя, починаючого втягатися в літературну роботу, і хоч як її мож би надіятися від Вас, автора «Провідних ідей в письмах Шевченка». Та ну, нема, то й нема, – ніщо й балакати о тім, чого нема.
А побалакати хотілось би мені не про то, а про речі, далеко важніші, про речі, тикаючі не так мене, а більше Вас, і не тільки Вас, а більше цілого загалу читаючої публіки. Дуже бажав би я, щоб сей мій голос і дійшов до знаття ширшої громади, але, звісна річ, положення, в якім поставили мене посторонні випадки супроти тої громади і супроти нашого літературного кружка, каже мені сумніватися о тім. Тож ограничусь отсим письмом. Коли б програма Вашої газети та Ваша воля позволяли Вам опублікувати його, то я не маю нічого проти того, однако мені здається, що Ви сього не зробите, тож буду говорити, зовсім не зважаючи на тоту можність, а говорити буду по правді, те, що думаю. Зачну від Вас.
Ви – чоловік образований, писатель і редактор, маючий претензію на місце в літературі. Що більше, Ви й тепер уже, бодай для кругу своїх читачів, подекуди авторитет у многих і немаловажних питаннях. Ви почуваєтесь – і, приймім, що не без підстави – до певних заслуг около піднесення нашої літератури, около розвитку нашої громадської думки. Ви, як чую, дуже чуткі на всякий голос, нарушаючий Ваше ім’я і Ваші заслуги. І справедливо. Всякий чоловік на те чуткий, хто дбає о свою честь і вірить у правду своїх думок. Але тут-то й підноситься питання: які се ті Ваші думки і чи вірите Ви в їх правду? Чи се ті думки, котрі Ви так гаряче висказували в «Провідних ідеях»? Смію твердити, що ті думки як були коли-небудь Вашими, то тепер певно ними не суть.
А які ж Ваші теперішні думки? Докладно пізнати їх не можна, але по деяких Ваших печатних висказах мож виробити собі о них бодай приближене поняття. Не входячи вже в саму внутрішню їх вартість, кожному мислячому з Ваших читачів те одно видасться дивним, якими способами Ви стараєтесь ширити і утверджувати ті думки. Погляньмо на ті способи, на тоту, так сказати, методу, котрою Ви хочете виховувати наше підростаюче покоління. Вартість методи звичайно становить і о вартості добутків. Вірна метода, то й добутки будуть вірні. Що ж бачимо у Вас?
Якби провідні ідеї Ваші і не були опрокинені з інших боків невмолимою критикою фактів і поступу, то сама Ваша оборона тих ідей подала б кождому поняття о їх невеликій стійності. Позвольте сказати Вам по щирості: Ви бороните своїх ідей систематичною брехнею. І то не по незнанні правди. Ви знаєте її, але умисно перекручуєте. Чому? Се побачимо далі.
Приміром от хоч би Ваш відзив о моїй особі.
Звісна річ, що будь Ви критик, рецензент чи новинкар, котрому йде о саму річ, Ви могли б були подати звістку о книжці, не мішаючи особи. Так всюди робиться. Се елементарна форма обходження в світі літературнім. Моя особа до повісті ніяк не примісна. Ну, але я не маю права брати Вам за зле того незнання самих елементарних форм обходження – се у нас річ звичайна і навіть конечна при недостачі об’єктивної критики і ширших поглядів літературних.
Але, говорячи о моїй особі, Ви не чулись обов’язаним казати правду, котра, ачей же, звісна Вам. Ви говорите, що я «знаний руській публічності з численних розправ судових». Що спонукало Вас сказати в тім коротенькім реченні аж дві брехні? Хіба ж руська публічність знає мене тільки з розправ судових? Думаю, що Ви не назвете мене самохвальком, коли виражу гадку, що публічність руська знає мене і з других боків, з моїх яких там не будь праць літературних, окрім розправ судових. Думаю, що й Ви хоч що-то знаєте мене також з того боку, що затим Ви не могли в добрій вірі написати сеї брехні.
А по-друге: о яких се Ви «численних» розправах судових говорите? Чи одна розправа значить стільки, що численні розправи? Чи як кого раз засудять, мож казати, що його звичайно засуджують? Я не знаю, може, се у Вас такий образовий спосіб писання, але на такий спосіб мушу сказати, що така образовість і не поетична, і не… не гарна. Не гарна, добродію, і не найліпше свідчить о Вашім писательськім такті.
А те, що Ви говорите далі, знов-таки не найліпше свідчить о Вашій творчій фантазії (а Ви колись бавились в поета, тож надіятись би, що фантазія у Вас живіша!). Се Ви, добродію, «z kiepska po ruteńsku» пересказали лиш звісну анекдоту з р. 1848, де – я Вам розкажу її докладніше. Ви, може, й кепсько чули – на сеймі німецькім у Франкфурті один робітник мав домагатися гаряче поділу маєтків, а на те Ротшільд відказав му: «Добре, мій маєток виносить 40 мільйонів талярів. Німців усіх тож 40 мільйонів, затим на кождого випадає один таляр. На, маєш твою частку і йди собі». Се тота історійка, котру Ви незручно пересказали і приліпили, не знати, пощо і яким світом, до мене і до дрогобицької тюрми. Правда, Ви додали скромне «не знаємо, чи то правда», а між тим пишучи, рішуче знали, що се неправда, а писали тільки для поставлення моєї особи в належитім світлі.
Що Ви через те хотіли сказати? Звісна річ! Ви хотіли поставити високо, прилюдно той факт, що я по тюрмах, в котрі, по Вашому вираженню, я внаслідок своєї діяльності попадаю, пропагую ідеї соціалістичні. Для кого се Ви хотіли сказати? Очевидно, для всіх, кому о тім знати і відати подобає, значиться, в першім ряді для поліції. Не відпирайтеся сього! Се ж прямий виплив Ваших засад теперішніх, засад сліпого консерватизму і сліпої віри в авторитети! Не відпирайтеся сього! Се ж Вам не першина!
Адже ж у «Газеті шкільній», блаженної пам’яті, Ви з такою самою певною безчільністю твердили, що «гроші на видавництво «Громадського друга» ідуть аж з Петербурга». Ви тоді або знали, відки йдуть гроші на тото видавництво, а в такім разі Ви по-свідо[мо]му збрехали, або не знали і не знаєте сього й досі, а в такім разі Ви безсовісно збрехали, говорячи напевно о тім, чого не знаєте. Бачите затим, добродію, в яку путаницю підлоти і брехні Ви впутались уже в сих двох своїх відзивах прилюдних.
І яке ж поняття може виробити собі тямущий читач Ваших публікацій, коли він знає дійсну правду і зличить її з Вашими словами? Що він подумає о тих думках, котрі Ви таким нещасливим способом заступаєте? Та ба, се знов інше питання. Ви сміло пишете так, бо знаєте, що читачі Ваші, принаймні більша їх часть, – люди нетямущі і без критичного образування. Значить, Ви числите на нетямучість публіки і сміло даєте їй каламутну воду, знаючи, що вона не розбере, де правда, а де брехня. Се гарно і зовсім відповідає прочим способам Вашого поступування.
Та, впрочім, добродію, знаєте, що я Вам скажу? Мені жаль, що я так багато пишу до Вас, бо здається, що Ви або не прочитаєте, або не порозумієте сього письма. А знаєте, чому мені так здається? Тому, що Ви вже перестали розуміти й самого себе, перестали взагалі мислити логічно. Не знаю, чи, покинувши становище «Провідних ідей», Ви заразом свідомо й логіку там покинули, чи, може, вона Вам несвідомо де по дорозі виховзлася? Але я дам Вам з того ж таки відзиву о моїй повістці ражучий прикладець.
Ви говорите там о моїй діяльності, котра-ді звичайно кінчиться засудженням на кару тюрми. Говорите, що з тої діяльності я й звісний доволі галицькій публіці. Нехай і так. А при кінці ціните мій талант і мою працьовитість. У чім же я проявив той талант, коли, по-Вашому, звичайно сиджу в тюрмі? Як мож цінити і чим взагалі мож мірити тоту працьовитість, котра звичайно веде до тюрми? От би цікаво знати. Та й ще цікаво би знати, як подумають Ваші ученики (між ними, певно, деякі читають Вашу газету) о Вашій спосібності до логічного мислення і до ясного виражування своїх мислей?
У своїм відзиві Ви вийняли один уступ з моєї повісті і навели його, відчимхнувши послідню половину посліднього речення. Се, впрочім, байка, я не стою о те. Але знаєте що, добродію, скажу Вам по правді, Ви дуже нещасливо вибрали той уступ. Дуже нещасливо! Адже ж подумайте, в якій цілі ви його навели і що в нім говориться! Та ні, позвольте, подумаєм разом, бо сумніваюсь, чи Ви самі чого-небудь там додумаєтесь.
Ви хотіли тим уступом властиво доповнити рецензію моєї особи – бо тим властиво є Ваша відозва. Ви хотіли властиво сказати своїм читачам моїми устами: адіть, всі ті (соціалістичні) змагання, думки і проч., брехня, пуста фантазія! Правда, Ви те хотіли сказати? Конечно – се видно із того, що повторяєте моє слово «сей час вертати!»
А між тим поглядіть, що Ви наробили! Ви вказали своїм читачам соціаліста, роздумуючого, рефлектуючого над власними переконаннями, готового відречись їх, т. є. наймилішого, що в нього є на світі, для правди, для поступу. Ви показали затим, що тим зненавидженим і виклятим соціалістам правда і поступ дорогі над усе в світі. Ви показали, що ті окричані соціалісти се не череда сліпих та бездумних баранів, ідуча на незвісне незвісними стежками. Ви показали, що вони вміють застановлятися, і то застановлятися глибоко і серйозно, над своїм ділом.
А в якім світлі Ви показали себе? Ви відповідаєте на мій уступ: якнайскорше вертати! Але ж Ви говорите се беззглядно, а соціаліст коли казав: «вертати», то казав се під условинами, і то немаловажними. А погляньте лиш!
«Скоро б дорога наша показалася не згідною з природними законами загального розвитку, з вічними людськими змаганнями до добра і загального щастя – сей час вертати!».
А Ви як гадаєте, добродію, – се условини пусті? Чи, може, Ви вже виказали, що ті дороги несхідні з природними законами розвитку і проч.? Ми сього не бачили і, бачиться, ніколи й не побачимо. Воно, добродію, не легка робота виказати, та й не Вашої слабої голови сила. Чи, може, Ви гадаєте, що нам, соціалістам, без згляду на подібні условини таки треба вертати? Що подібні условини – пусті мрії? Мені здається, добродію, що Ви й справді так гадаєте. Але ж, коли така Ваша думка про се діло, то нащо ж Ви працюєте, учите, пишете?
Хіба ж у Вас нема і стільки логіки, щоб роздумати, що се Ви для нас робите, для соціалістів? Хіба ж Ви не знаєте того, що кожде зерно науки, кинене Вами в молоді голови – надіятись однако, що Ви не надто много тих зерен викидаєте, – що кождий промінчик освіти, засланий Вами між люд, що все те користь для нас, для соціалістів? Хіба ж Ви не знаєте, що все, що привчає людей мислити, розсуджувати, роззиратися по світі, що все те чимраз більш увільнює їх з-під гнету авторитетів, зближає більш до поступу, зближає більш до соціалізму? Хіба ж ви не знаєте, що вже сама проста грамотність, ширена між людом, становить огромну підпору для нас, бо дає нам можність ширити свої думки письмами та книжками? Хіба Ви сього всього не знаєте?
А коли знаєте, то як же Ви, нещасливий чоловіче, можете ще довше видержати на своїм учительськім та редакторськім становищі? Адже оба ті становища роблять з Вас посереднього пропагатора соціалізму! Адже оба ті становища кажуть Вам підкопувати грунт під ногами Ваших власних сліпо консервативних засад! І нічо Ви тут не врадите, ширячи при всякій спосібності брехні о соціалістах. Попри ті брехні (і многі інші) Ви мусите прецінь часом і правду сказати, а в такім разі горе Вам! Кожде слово правди, сказане Вами, се одна цеголка, вирвана з будови Ваших засад! І Ви, знаючи те, можете витримати на таких прямо революційних становищах! Ах, добродію! Я би, бувши Вами, плюнув би на все, і забрався в пустиню або вступив до війська!
Та ба! Я знаю, і знає дід, та й баба, і ціла громада, чому Ви такі довготерпеливі на тих обох становищах.
Вам 1) іде о заробок та славу, т. є. не конче там славу, здобуту чесною, поступовою працею, але о яку-небудь славу, хоч би й таку, про яку сказав Гейне: «Ein’n Groschen Popularität für Menzel und seine Schwaben!»
А 2) Ви й самі не вірите в правду і силу своїх переконань, а держите їх тільки для інтересу і міняєте для інтересу, як міняється одіж для паради. Ваші переконання – коли мож у Вас говорити о яких-небудь переконаннях – се дійна корова, котра має годувати і Вашу кишеню, і Вашу славу. Ви ставите і богу свічку, і чортові кочергу, немов той цуцик, махаєте хвостом і перед радою шкільною, і перед поліцією, і навіть перед публікою, котру беретеся провадити і образувати, а котру тільки деморалізуєте своїми брехнями і безмисним підхлібством усяким її слабим сторонам, усяким її пагубним передсудам! Усе для Вас байка, коби тільки «ein Groschen Popularität für Menzel und seine Schwaben!».
І як Ви гадаєте, добродію, – скажіть по совісті, – яким лицем Ви будете стояти колись в історії нашої літератури? Ще якби Ви самі писали її, то воно б яко-тако – література малоруська ясніла би новою звіздою першої величини. Але подумайте, що історію літератури писати буде молодше покоління, може, навіть те покоління, до котрого я належу і для котрого, чень, викриється вся правда Вашого поступування і котре зуміє і посміє сказати прилюдно і передати потомності тоту правду. Як тоді буде з Вами, добродію?
Чи Вам так уже зовсім не дорога власна честь і заслуга, що Ви так без найменшої розваги, без найменшої потреби, з добровільним самоупідленням плямите її супроти сучасних і потомних? Жаль мені Вас, дуже жаль! І вірте ми, коли б не наведені поперед факти загальної важності, я би й словом не відзивався до Вас, не мутив Вашого супокою, поки діло тикалось би тільки мене самого. А тільки ж мені здається, що з званням видавця газети і з званням учителя нерозлучно в’яжеться обов’язок говорити правду і поступати чесно, бо інакше через те терпить широкий круг людей. Тому я підніс голос. Якби, однако, я в тім згляді помилився і Ви не вважали сього своїм обов’язком, але противне, то скажіть одверто і скартайте мене за мою смілість, а я тихо і смирно прийму Ваш учительський виговір.
Здається, я сказав усе, що мав казати. Який ужиток Ви зробите з сього письма, мені все одно. Чи подасте його, хоть би з своїми увагами, своїй публіці (чого не надіюсь), чи подасте його, хоть би й без своїх уваг, поліції, – мені все одно. Я сказав свою думку і сказав її одверто, не криючи і не крутячи. Ви робіть, як знаєте.
Прощайте!
Іван Франко.
До М. І. Павлика
Кін. жовтня 1880 р. Львів	
Коханий!
Не швидко я зібрався писати Вам, – хотів уперед поробити деяку роботу. Іно-що докінчив «Історію лівої руки» (матері Стебельського), в котрій показав образок нашого урядництва. Допись про фабрику дрогобицьку буде сими днями готова, і я, може, аж разом з нею пошлю сей лист. Допись тота друкується і в «Pracy». Жаль, що дані далеко не повні, так що для «Громади» тре буде писати коротше, ніж для «Pracy». Допись про гімназії, надіюсь, буде докладніша і досить обширна – я хочу використати всі «Програми», які тільки мож буде дістати по бібліотеках, і всі прочі мені доступні дані. Конечно, се не швидко зробиться, але зробиться напевно. Досі я попереписував їх звиш 20.
Тепер сідаю переводити «Бурю» на польське для тутешнього театру, по чім пішлю Вам Вашу рукопись. Допись Вашу до «Батьківщини» я тоді ж таки передав в редакцію, але позаяк відтак не сходився з Романч[уком], то й не міг її видобути. Чень, видістане Б[еле]й, то й пішлемо. Ваша стаття, писана до «Pracy», задовга для неї і потяжка для робітників, мало освоєних з різними відтінками новішого руху. Впрочім, не знати ще, може, й надрукують. Зато радо приймуться друкувати тут (додатками до «Pracy») польську переробку книжки Подолинського. Судячи по оригіналу, статті тутка не сконфіскують. Тож присилайте. Тут друкування винесе дешево, бо свої люди складають (аркуш около 10 р. зо всім геть).
Те, що Ви пишете про «На дні», – цікаве дуже. Ви, бачу, думаєте, що уступи із Темерою – чисто моя власна сповідь, і з того виносите, що я й досі люблю О[льгу] і що я подекуди скомпрометував її. Помилка, добродію! Що де в чім воно так є – не перечу, але далеко не все. А вже з повістевого образу виводити дійсні відносини не примісно.
Жити з Анною я рішився тоді, коли сидів і мав час думати і передумати своє положення. Правда, рішився не по любові, а по приязні. Головне затим питання тутка таке: чи приязнь вистачить для життя, приязнь, скріплена ще одним і, по-моєму, найсильнішим вузлом – спільною роботою? Я думаю, що вистачить. А як ви гадаєте? Сидячи в Березові, я дуже рад був піти до Косова, але місяць лежав слабий, а відтак пильнували шандарі, поки не виїли. Не знаю, чи і як можливо мені буде поїхати до Косова. Там Сабат – лютий Савло на все, що не пахне на милю суспільним порядком. Поїхати, то візьмуть знов гурму люду. Літом там навіть було попросту осадне положення – вартівники стояли і всякого молодого, інтелігентного чоловіка питали о паспорт і пр. Говорив один товариш. Не знаю затим, як тут порадити. На всякий спосіб, їдучи туди, тре бути готовим на сидження, а се у мене буде аж тоді, як покінчу хоть деякі роботи (повість «Борислав сміється», котра зачата недавно).
Та й, впрочім, і з другого боку біда: з чого жити? У Ваших, знаю, грунту мало, а компетентів досить. Тре буде мені побалакати з своїми, то перейдем жити в Нагуєвичі. Там і безпечніше, і ширше. У нас грунту коло 16 моргів на нас трьох братів і четверту сестру (котру тре буде сплатити) – в остаточнім разі мож буде жити, коби ще попри то мати літературний заробок, щоб було хоть на книжки, газети та на деяку поправу в господарстві. Отож-то тепер хотів би я присидіти та поработати, щоб позав’язувати нитки де з якими німецькими газетами, котрі би платили за роботу.
Мене пхали сього року на права до Відня, і сам я гадав, але показалося, що нема гроші, – так я остався тут та й навіть не записувався нікуди, – благо, що маю легітима[ці]ю, видалити не можуть. Вітчим мій рад би був, щоб я конче добивався якого становища, – звісна річ, чоловік у тім лиш бачить вище щастя, що стоїть вище нього своїм становищем. Не знаю, що скаже на мій намір сидіти дома. Заставить до роботи, се певно, але я тепер дужий став, роботи не боюся. А попри те, може, дасться і між людьми дещо зробити.
Такі мої гадки про се діло. Що з того вийде – побачимо. З вітчимом говорити буду аж на різдвяні свята, коли буду в Наг[уєвичах]. Не знаю, як переказати що-небудь до Анни.
Щодо Вашої думки переробити і доповнити «На дні» я дуже радо згоджуюсь, не знаю тільки, де і як би се надрукувати. Чи воно справді може мати таке значення для люду, як Ви кажете, – не знаю.
Щодо «Правди», то я не знаю, якого, властиво, Ви вияснення жадаєте. Те, що там друкується «Фауст» і «Доброволець», ніщо і вияснювати. Друкується тому, бо нема деінде друкувати, а не задля ніякої спільності думок, – се найліпше показав 1 н[оме]р, де рівночасно друковано наші речі і лаяно нас, т. є., де «Правда» всьому світу на показ заявила, що вміє тільки ворчати, але не працювати. Чого ж нам більше треба? Письма колективного, пояснюючого наш погляд на яку-небудь важну справу, «Правда» не прийме, – значиться, ніщо й тягатися з нею. Впрочім, її існування яко «часопису» тепер уже стало фіктивне – вона відтак, коли буде виходити, то буде становити лиш ряд альманахів під спільним наголовком.
Щодо статті про попів, то господь знає, що робити. Вона видається мені голословною, те само казав і Т[е]р[лець]кий. Чи не прислали б Ви її мені до переробки абощо. Впрочім, якби Ви думали, що може вийти, то друкуйте, я докінчу. Розважте добре, щоб не було халепи.
З Маньк[овським] штука негарна, але по його ж вині. Йому заплачено, і то заплачено більше ніж належалося. Ось Вам рахунок. За «Молота» ми остались винні 78 р., за друк статей одеських (М. Кулика) заплатив Маньк. 80 р. (йому дано було 100 р., значить 20 лишилося), а відтак на ті ж статті прислано ще 150 руб., котрі лежали в Кракові. Тепер же діло зайшло так, що статті одеські не вийшли, і то з вини самої друкарні, котра по арестуванню Маньк[овського] не хотіла кінчити друку. Значить, друкарня зірвала контракт, не поставила роботу, то й тратить право до заплати. Хіба не так?
Значить, 80 р., даних Мань. a conto брошур Кулика, відходять на покриття довгу за «Молот». Гроші ж, лежавші в Кракові, Маньковський узяв і пропустив. Ми вже нічо б не казали, хоть гроші, звісно, не наші, і навіть не наших людей, а конституційників, – ну, але процес, нещастя. Але М[аньковськ]ий міг же мати настільки глузду, щоб з тими грішми в руках та зговоритися з людьми, котрим що-дещо винен, як то з гісером, з друкарнею, до котрої у нього окремі ще, крім нашого, довги. А між тим гісер кидається, друкарня грозить. Що ж ми тут можемо порадити?
Грошей у нас і на життя нема, позичити нема способу, бо на М-ого спуститися годі, а самим платити взатроє, за яку пам’ять? Самі судіть. Ми можем то хіба зробити, що перестеречи М-ого, хоть і се, не знаю, чи потрібне. Адже живе тутка і знає, що в світі робиться. Скандалу ми не боїмось ніякого, хоть воно, правда, все би ліпше, щоб і огласки ніякої не було. Ну, та що тому порадити? Здається ми, впрочім, що коли друкарня писала Вам: «що іншого соціалізм, а що іншого ошука», то вона не мала на думці нас; оскільки чую, друкарня зовсім на нас не жалується і прийняла б від нас роботу.
Чи Ви післали які-небудь другі видання, окрім «проспектів «Гром[ади]» і «От группы социалистов-евреев»? Крім сеї пачки, я нічо не получив, і жаль, що не пришлете «Ремесла» хоть пару прим[ірників], – тут за ними допитуються. Крім того, пришліть Др[агоман]ових брошурок політичних хоть по одній для бібліотеки. Так само, як що є Черн[ишевського] або Герцена, то посилайте по одному томові, посилайте під перепаскою і рекоменд[овано] на моє власне ім’я, post[e] rest[ante] – се буде найпевніше.
На поляків не гнівайтесь, що не відповідали на Ваші листи. Листи від липня лежали донедавна на універси[теті], аж я відібрав. Відповідь буде зараз, скоро зберуть проби жидівських букв. Гекслі переводіть і присилайте – якось, чень, надрукується, хоть і не відразу.
Бандр[івського] нема у Львові, і не знаю, де він є. Звідаюсь, чи не дома, то й зашлю му лист. Я й сам мав би до нього діло: він обіцяв матеріал цифровий про довги мужиків свого села.
Чоловіка в Коломиї помістити не мож ніяким світом.
Здорові будьте. Ваш Ів.
До Ф. К. Вовка
2 пол. листопада 1880 р. Львів	
Дорогий добродію!
Не знаю, чи письмо моє застане Вас ще в Плоєштах, але шлю до Вас, не можучи діждатись від Вас нічого. Правда, я обіцяв Вам написати сей час по нараді, що ухвалять зглядом газети, ну, але звісна річ, що так надто нового не ухвалили, окрім хіба того, що правопись має бути не мішана, але цілком наша. Людей, обіцявших платити місячно по 1 р[инському] для поповнення передплати, найшлося досі коло 20, – ну, але сього мало, так що, може, прийдеться й зменшити об’єм газети з трьох листів місячно на два абощо, коли не найдеться більше підмоги.
Я запитував Вас, чи там від тих людей, що сидять в тамтих сторонах, не мож би надіятися якої, хоть маленької, підмоги або скільки передплатників могла б там мати наша газета. Будьте ласкаві звідатись у знакомих і написати, чого можемо надіятися з Румунії. Тільки ж на всякий спосіб від Вас надіємся праць наукових. Чи не могли б Ви подати нам адреси деяких людей в Росії, до котрих би нам мож удатися зглядом передплати, підмоги або й книжок? Та й що з часописею, котру Ви мали нам засилати? Я в попереднім листі подав Вам адрес: Redakcyja «Pracy», Ormiańska ul., l. 29, III piętro – хіба ж не доходять посилки абощо? Ми не одержали нічогісінько.
Часопись наша буде називатися «Світ», передплата на рік 4 р., за границею 5.
Будьте ласкаві, відписуйте!
Ваш Ів.
До М. П. Драгоманова
Біля 18 листопада 1880 р. Львів	
Ласкавий добродію!
Отсе вже мало що не місяць, як я обіцяв Павликові вислати для «Вольної спілки» дві дописі, одну про фабрику парафіни та керосини в Дрогобичі, а другу про середні (гімназіальні та реальні) школи в Галичині. Але з дописями тими така халепа, що про фабрику одержав я дані дуже неповні і мушу їх час від часу поповнювати. Допись кусниками друкується в «Pracy», а скоро добуду повніші дані, то сей час зладжу і вишлю Вам. А щодо шкіл, то тут треба переписувати велике множество справоздань, з котрими я ще досі не готов.
Я просив П[авли]ка, щоб прислав деякі книжки, які повиходили у вас, і, окрім програмів «Громади» та зазиву жидів, не дістав досі нічого. Відай, нема у вас грошей на посилку абощо, – значить, треба ждати.
У нас починається щось немов живіший рух серед молодежі. Белей задумав від Нового року видати нову часопись «Світ». Часопись має виходити раз на місяць, об’ємом в 3 листи, а зміст белетристично-науковий. На наукову часть думається покласти більшу вагу, ніж досі кладено в наших часописях, а предмети мають бути трактовані по можності популярно, через що уникати буде ся переводів, котрі завсігди для наших мужиків а й для многих з інтелігенції трохи потяжкі. Крім того, думка є давати в кожнім н[оме]рі на початку портрети всяких учених та заслужених людей з короткими звістками про їх життя й роботу. Се не обтяжить занадто бюджету, бо у нас є чоловік, що з дереворитів (надрукованих на папері) вміє знімати цинкографії, що прийдеться досить дешево. А главноє, була б заохота посторонніх людей, щоб читали.
На перший раз задумано подати портрет Костомарова і рішено просити Вас о короткий начерк його життя, націхування, начення і напряму його творів. Будьте ласкаві і не відмовте нам як сього, так і взагалі своєї підпомоги і вказівок у праці. Що газета своя у нас потрібна і що вона багато може причинитися до збудження і піддержання живішого руху серед молодежі і навіть серед люду, сього, бачиться, нема що доказувати. Але щоб до сього дійшло, треба попровадити її розумно і оглядно, і ось у тім згляді нам потрібна Ваша рада і Ваші вказівки.
Ми хотіли б писати і одверто, не крутячи та фальшивлячи, і заразом спокійно та науково, щоб прокураторія не могла за що-небудь причепитися. Задля того ми думали б на разі оброблювати питання менше дразливі, а важні, як, напр., питання біологічні, психологічні та культурно-історичні, а з економічних також такі передовсім, у котрих найлегше мож защититися цифрами та фактами історичними (питання про людність, про гроші і т. д.). Конечно, се на разі, і прочі питання не виключені з програму.
Досі тільки щодо історії у нас не найшлось нікого, хто би взяв на себе знакомити нашу публіку з її новими поступами і методами. Знаєте, в нашім університеті історична наука безмірно далека від усяких ширших поглядів, і люди, виходячі з школи Ліске, можуть у найліпшім разі написати суху монографію «по подлинным документам», але про історичну критику, про зв’язок між минувшим а теперішнім у них і казки нема. Так отож чи не прийняли б Ви на себе час від часу написати статейку, освічуючу історію, для нашої газети? От, хоч би, н[а]ир., Ваша стаття «Об изучении старинной истории», печатана в «Жур[нале] мин[истерства] нар[одного] [пр]oсв[ещения], доповнена і переладжена, була б дуже хорошим здобутком для нашої газети і вказала би нашій учащійся молодежі новий світ історичного слідження, котрий на нашім університеті не швидко хто їй покаже.
Розкажу Вам ще, як розділено у нас прочі відділи і як уладжена редакція. Тиждень тому зійшлись були люди, щоб поговорити о виданні газети. Обговоривши напрям і другі формальності (правопись і пр.), згоджено ся на то, щоб редакція обнімала якнайбільше число охочих і робочих людей, котрі б поділилися на самостоячі групи, опрацьовуючі відрубні галузі: одна група для біології, друга для економії і наук суспільних, третя для антропології, четверта для белетристики.
Щодо відділу антропологічного, ми віднеслись до віденців і ждем ще відповіді від них. Прочі три групи зложені будуть тут у Львові. Кожна група складає і порядкує надіслані статті, припадаючі в її фах, і редактор обов’язаний містити їх без зміни, а морально відповідає за них (перед публікою, не перед судом) редагуюча група. До редактора належить тільки адміністрація і розклад статей у печаті.
Якби Ви могли і були ласкаві взяти на себе редагування відділу історичного, то дуже б нам то було наручно, і ми на Ваше жадання могли б час від часу висилати Вам деякі матеріали, яких би Ви зажадали і які найшлись би в нашій бібліотеці, а також слали б Вам для перегляду роботи історичні, якби тут які у пас найшлися (чого, однако, ніщо боятися). А якби Ви не могли прийняти того на себе, то й так, будьте ласкаві, не забувати про нас і часом досилати нам хоч ширші статті, а хоч би й коротші нотатки, як колись Ви досилали до «Друга». Ми удались би й до д. Подолинського з такою ж просьбою, а тільки не знаєм, де він обертається. Не знаю також, де є П[авли]к, чи в Женеві, чи вже в Монпельє, і як до нього писати.
А тепер скажу Вам ще дещо про грошові обставини нової газети. На передплатників на разі годі надто багато числити. У нас раховано на 100, се значить 400 р. річно. Цілі ж кошти видавництва обраховано на звиш 800 р. Щоб покрити нестаючу половину, рішено шукати людей, котрі б обов’язалися платити місячно по 1 ринському на піддержку газети. Таких людей треба би 35, а досі винайдено їх коло 20. Не знаєм, що скажуть віденці, на котрих ми числимо бодай на 5 людей платячих, а 15 пренумеруючих. У нас в семінарі духовнім дивним дивом зачинають рушатись люди – рішили пренумерувати і навіть складку робити на нову газету. Так само й прочі студенти дуже радо приймають сю думку, і чень, воно якось дасться удержати.
Саме що одержали ми лист, де люди жалуються на малий об’єм задуманої газети. Воно й справді, об’єм малий, але що ж робити, коли й сей так тяжко піддержати.
І ще одно хотіли б ми просити Вас. Коли у Вас є зносини з Росією, чи не могли б Ви виєднати для нас яких газет або книжок. А то нічогісінько не мож дістати, а скільки вже ми написалися на всі боки! З журналів тільки один «Вест[ник] Евр[опы]» дістає «Лихвар», ну, та нам з того користі мало – захопить Барвінський або хто, та й держить. А виписувати за гроші у нас нема способу.
Отсе, бачиться, все, що мав писати Вам. Будьте здорові і, просимо, відписуйте, як Ви глядите на це діло та чи й оскільки будете могли допомочи нам – своїми працями?
Ваш Ів. Фр.
Маємо також обіцяні дописи з Цюріха і Франції про рух робітницький на Заході.
До Ф. К. Вовка
30 листопада 1880 р. Львів	30. XI 80
Дорогий добродію!
Спасибі за Ваш лист, жаль тільки, що мій один пропав, – ну, та годі. У Відні є Остап, тільки де він, не знаю. А я Вам даю адрес Коса, то Ви до нього прямо навідайтесь, а він Вас проведе, куди Вам буде треба. Адрес такий: Andrey Kos, VIII Laudongasse, 16, 2. Stiege, 2. Stock, 26. Я сей час нині перекажу му наперед о Вас.
Простіть, що я, може, засміло та беззглядно просив о поміч для нашої газети; у мене зовсім не було на думці обижати кого-небудь абощо; я тільки, не знаючи, хто там є у Румунії, думав, що є наших більше, то тому й писав. Не сердьтесь за мою гарячку – чоловік бажав би, щоб раз почався який живіший рух у нас, – то не раз і дурницю скаже або й зробить. У нас, впрочім, газета зможе, бачиться, існувати й при таких силах, які є досі: своїх зголосилося охочих до складок около 40, а з боку обіцяно 150 р. на рік, – на такий невеличкий розмір, який ми задумали, сього, чень, буде досить, – а й передплатники, чень, деякі найдуться. А за се, що Ви пописали листи, Вам щире спасибі, а й за те також, що обіцюєте праці свої слати.
Газета наша буде призначена для людей, дуже мало вміючих, себто для молодежі і мужиків. Особливо в наукових статтях ми бажали б писати як мож популярніше і задля того виключаємо всякі переводи, а хочемо розказувати все по-свому. Конечно, згляди тутешньої цензури не позволяють говорити, н[а]пр., в ділах економічних та політичних, все так, як би нам того хотілося, тож ми в тих ділах будем мусили заходити з боків, говорити спершу про діла менш важні і менш дразливі (н[а]пр., про історію грошей, теорію людності, історію селянства і т. д.), а більше місця зато даватимем вістям статистичним про теперішнє життя люду та статтям по біології, історії культури і антропології. Отут-то би й Ваша стаття по Тейлору придалася. Се все, здається нам, були б питання цікаві і для інтелігенції і для мужика. А вже більше для молодежі, для заохоти до праці була б хроніка нових явищ в науці, критика і бібліографія – ті частки разом займати будуть зовсім невелике місце. Також невелике місце (найбільш 1/3 об’єму) займати буде белетристика, повісті та вірші.
Думаю, що Ви згодитесь з тим програмом. Впрочім, отсе Ви пишете, що будете небавом у Відні, – то там побалакайте ширше з віденцями. Вони тож входять в редакцію, і до них належить самий важніший відділ – економія і статистика. Якби Ви мали яку замітку, то напишіть, і ми радо приймем Вашу раду. А якби, їдучи у Відень або з Відня, Ви могли бачитись зі мною, то звістіть, де і як, – хоть би й на вокзал, то вийду.
Прощайте! Ваш Ів.
До М. П. Драгоманова
Кін. грудня 1880 р. Львів	
Дорогий добродію!
Вже тому звиш дві неділі, як я написав до Вас лис[т], у котрім подав спис польських віршів з XVI, XVII і XVIII в., про котрий Ви споминали, і просив Вас о прислання якнайскорше біографійки Костомарова. Не знаю, що за причина, що Ви не відписуєте. Либонь, листа не дістали абощо. А дуже би жаль, як Ви не дістали мого листа. Я другого відтак не писав, вижидаючи з дня на день Вашої відповіді. Прошу Вас затим, відписуйте швиденько, чи получили мій лист, і присилайте життєпис Кост[омарова], бо 1 номер вже друкується. Якщо Ви не получили мого листа, то я Вам напишу знов усе щодо віршів, як було в тамтім, і достарчу відписів, котрих Вам буде треба. Натепер не пишу більше, бо кваплюся.
У мене є готова вже «Німеччина» Гейне, котру д. Іосиф просив прислати на Ваші руки, кажучи, що там би її мож надрукувати. Тільки одна біда – до неї треба б додати кільканадцять об’ясняючих приміток, а у мене нема матеріалу. Якби у Вас там було дещо, то я зашлю й так, а там би хто найшовсь, щоб поробив примітки (хоч би після лексикону, який є у Лімановського), а Ви, може б, написали передмову про життя і значення Гейне абощо.
Здоровлю Вас сердечно, Ваш Ів.
Відписуйте на адрес: Іван Белей, улиця Жолківська, ч. 28, або на адрес ред[акції] «Pracy», де я тепер живу.
До В. Д. Спасовича
Кін. 1880 р. Львів	
Милостивий добродію!
Малоруська молодіж, котра, хоч сама вбога, задумала на власні дрібні складки видавати з початком 1881 р. місячну часопись літературно-наукову «Світ», около котрої могла б зосереджуватись її праця наукова і змагання до чесної і щирої служби свому народові, просить вас о присилку свого цінного журналу «Athaeneum». Бажаючи поставити свою часопись на широкій загальнолюдській і всеслов’янській основі, ми знаємо, що без живих зносин, без обміни думок з передовими людьми усіх слов’янських пород ми не зможемо сього зробити. Тому-то, вважаючи Ваш журнал одним з найвиразніших представників думок передової часті польської суспільності, ми просимо Вас присилати його нам. Ми за те, з свого боку, радо присилатимем Вам свою часопись.
Адрес: Redakcyja «Świta», Lwów, ulica Ormiańska, L. 29, 3 piętro.
З високим поважанням, Іван Франко, відповідаючий за редакцію.
До М. І. Павлика
31 грудня 1880 р. Львів	
Коханий!
Вчора дістав оба Ваші листи враз, і посилаю жадані рукописи.
Против «інсинуації» мушу виразно застеречися, так як Ви ж самі признаєте, що лист писаний був in modo imperativo. Я, значиться, міг відповідно до того писати «каже», а не «просить». Впрочім, се мала річ, а суть мого листа зовсім не в тім. Я ще раз позволю собі пожаліти, що Ви, виїхавши з Австрії, так грунтовно забули тутешні порядки і, сидячи в вольнім краї, тратите час і роботу (свою і других людей, зецерів) надрукування «Одвертих листів», зайнятих переважно ділами особистими, не пояснюючих нікому нічого, помимо ясного способу говоріння.
Адже подумайте самі, чи воно тактовно і потрібно розказувати народові свої домашні справи, про котрі він і не цікавий і з котрих пізнання йому нічо не прийде. А що я виразився «наших», хоть під листом підписані тільки Ви, то се має причину: адже в листі говориться не лиш про Вас самих, а, впрочім, хоть би й так було, то все-таки противники (Ви знаєте се), скоро здужають дізнатися що-небудь про одного, сей час на всіх се зводять. Публічно протестувати против Вашого листа нема сенсу, бо раз, що він не в публічних руках, а друге, що, хотячи з ним полемізувати, треба б вдатися в подрібності, а сього якраз ми не можем і не хочем. Вистачить те, що ми запротестували приватно.
Впрочім, се ще, думаю, зовсім не причина зривати з нами всякі зносини для того, що ми позволили собі сказати одверто свою думку про Ваш лист. Те, що Ви кажете «не безпокойтесь», сказано, признайте самі, трохи запізно. Ви печатаете лист, призначений для Галичини, печатаете в такім тоні, немов би вже завтра мала тут вибухнути реюлюція (принаймні кінець так писаний) і присилаєте нам цілий наклад з ласкавою просьбою: нате-тко, роздайте, – не подумавши вперед, чи його можна так безкарно і спокійно у нас роздати, і не спитавши нас, чи ми зможемо взяти на себе тоту роботу, чи є у нас люди, котрі б могли як стій так зараз поїхати в Коломийське і т. д. Одним словом, Ви робили in Blaue hinein, а супроти нас Ви поступили, скажу прямо, автократично. Що ж нам на се? Не писнути нічого? Чи, як Ви кажете, протестувати публічно? Гарний спосіб! Виговорися публічно, виговорися дочиста і дай усяким посіпакам усі немногі нитки в руки, які в’яжуть нас з собою і з прочим світом. Гарний спосіб! Досить уже, що Ви виговорились.
Як ще раз кажу, се все не причина зривати всі зв’язки з нами. Будьте вирозумілі на наші обставини, хоть трошки вирозумілі. Впрочім, і то правда: кого не припікає, той ся не відсуває.
У нас друкується газета «Світ», – певно, вже знаєте від М[ихайла] П[етровича]. Досі не писав до Вас о ній нічого, бо не було коли, закрутенія. Видавець Б[еле]й. Розуміється, д. Подолинського і Вас просимо до роботи. 1-й н[оме]р зашлем Вам, скоро вийде.
Прощайте!
Ваш Ів.
