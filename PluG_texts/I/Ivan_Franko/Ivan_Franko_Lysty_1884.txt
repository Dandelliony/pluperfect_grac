До Уляни Кравченко
1 січня 1884 р. Львів	
(…) Але що ж то, чи Юлія вже забула вірші писати? (…) в Новий рік, кожний старається показатися з чимось ліпшим, ніж досі, а панна Юлія анідуду. Так дуже зайняли її думку особисті плани, що для бідної руської літератури вже нема ані одної думки, ані хвилини часу. Чи вже відтепер зачнеш занедбуватись? Чи кожна женщина лиш поти поступова, емансипована, з посвяченням, з запалом і з поезією, поки не замужня? Рад би-м знати?
До Уляни Кравченко
5 січня 1884 р. Львів	
(…) Р. S. Признаюсь Вам – думаю, що не прогніваєтесь за се признання, – що я мав велику охоту заїхати на йорданські свята до Вас до Бібрки, і навіть все у мене було до тої дороги приготоване. Діставши нині Ваш лист, я побачив, що Вам мій приїзд був би тепер дуже неприємний, і для того покинув сей план, тим більше, що і Ви ані словечком о нім в своїм листі не згадали. Ну, розуміється, Вам ніколи було, а може, й «не випадало», – бо то у наших женщин щирість чуття і любов звичайно єсть тільки там і тільки тоді, де і коли «випадає», а поза ту границю – ні-ні! А коли Вам не випадає написати до мене одно словечко: приїдь! – то мені тим більше не випадає приїздити. Чи як там Ваші правила доброго тону кажуть?
Засилаю Вам і Вашій мамці сердечне поздоровлення.
І. Ф.
До Уляни Кравченко
Поч. лютого 1884 р. Львів	
Дорога товаришко!
Отсе хіба нещастя, що я, мавши якраз їхати до Вас, та й заслаб, вправді, не тяжко, але все ж так, що виїжджати було годі. Тож не прогнівайтесь за мою несловність! Сам не знаю, коли буду міг бути в Бібрці Вашій. Я гадаю, чи не можна заїхати в суботу туди ніччю, а вернути в неділю вечором? Бо в понеділок рано буду мусив поїхати до Дрогобича. Що Ви на те скажете?
Ваш Іван Франко.
До Уляни Кравченко
4 – 5 лютого 1884 р. Львів	
Дорога Юліо!
Ваш щирий і сердечний лист глибоко зрушив мене. В нім відбивається, як в дзеркалі, Ваше добре, невинне серце, і я чую се добре, що, судячи з того взгляду, я ледве чи міг би найти женщину, котра зрівнялась би з Вами. А… кого…т… сього я не знаю, так само не знаю, які наслідки за собою потягне. Побачимо.
Я в суботу не їхав до Станіслава, але їду в середу до Нагуєвич на весілля сестри, а відтам разом з батьком просто до Стан[сліава]. В неділю був я на вечерку за Барвінського, очевидно, що даремно виглядав за Вами. Вечерок, впрочім, був дуже красний, бесіда Белея загально подобалась. По вечерку було невеличке п’янствіє громадське – около 50 люда, між ними й дві пані. Потяглося до першої ночі. Маса многолітствій пили і співали – розуміється, що й мене не минула та участь, а розохочені студенти підхопили мене на руки, так що тут-таки пішла між людьми чутка, що я між молодежею маю велику популярність.
Д[ня] 26 лютого буде вечерок за Шевченка, на котрім, здається, я буду мав декламацію, – принаймні Акад[емічне] братство запросило, не знаю, як на те старші подивляться. На всякий спосіб надіюсь, що Ви будете. Уриваю лист, бо прийшов чоловічок, з котрим треба і балакати, і йому дещо передати. Хочу, щоб лист нині пішов, то й кінчу.
Бувайте здорові і пишіть, а не забувайте за вірші – шліть якнайбільше, щоб було до вибору. З віршем «До друга» ще сам не знаю, що зроблю. Стискаю Вашу руку.
Ваш Іван.
До О. О. Партицького
11 – 22 лютого 1884 р. Львів	
Шановний пане професор!
Звиніть, що бувши у Вас і переглянувши «Гомін», я в забутті вложив його до кишені і забув, що мав його при собі. Тільки на другий день я знайшов його в кишені і зараз же побіг до Вас, щоб Вам його звернути, але, не заставши нікого, не міг навіть лишити. Пополудню був я другий раз у Вас і також Вас не застав. Від’їжджаючи сеї ночі зі Львова, не можу особисто перепросити Вас за неприємність і пересилаю Ваш «Гомін», ще раз просячи мене звинити.
З поважанням,
Іван Франко.
До Уляни Кравченко
Біля 27 лютого 1884 р. Львів	
Дорога панно Юліо!
Я на всі вигади гадав, що Ви загнівались на мене, що так довго не получав від Вас листа. Я вже гадав, чи не хворі Ви, і якраз забирався писати до Вас, ущипнувши хвилю вільного часу, коли втім листонош приносить мені Ваш лист. Ну, богу дякувати, Ви ані не слабі, ані не загнівались на свого друга, котрий частенько-таки Вас згадує.
Але Ви спізнилися до цього н[оме]ра «Зорі» з своїми віршами – от що шкода! З тих, що Ви тепер при[слали], я вибрав (…) два, хоч один слабший. Зате вірш «Я ваша» (…) ага! прецінь я зловив (…) удався Вам: він, безперечно, є найліпший зо всього, що Ви досі написали, і буде окрасою нашої лірики. Не дуже тим гордіться, бо я зачинаю говорити компліменти. Але проте мушу Вам замітити, панно Юліо, що Ви на ховзькій дорозі! Покиньте етери, і фалі, і соловіїв, і мотилів – усе те дрянь, не варта Вашого пера, – глядіть на речі трохи реальніше, а то пісні Ваші швидко зовсім розплинуться в тони і перестануть бути зрозумілими для людей.
Посилаю Вам Шевченка «Марію». Єсть се, по моїй думці, найкраща перла нашої поезії, – читайте її, і вчитуйтесь добре, і пильно придивляйтесь, як можна речі, на око прозаїчні, піднести до високої поезії, як можна малими средствами, кількома простими словами викликати велике враження. Для Вас конечне є студіум поезії руської реальної, Konopnicka заведе Вас на бездоріжжя.
Моя поїздка осталась безплідною: до згоди в Станіславі не прийшло, бо господарство запущене, видатків треба би надто великих, а у нас з батьком нема грошей, – а при тім орендувати не оплатилось би зовсім. Що далі буде зі мною, не знаю, прийдеться, бачу, сидіти дальше у Львові самотою та поневірятися між чужими людьми – доки? Бог знає. Вечерок за Шевченка буде аж десь коло 10 марта. Нині уряджує свій вечерок «Акад[емический] кружок» (…) буду. Декламувати не буду, здається, [боять]ся ще мене. Нехай собі. Вірша ніякого (…) ще, шкода праці.
Отсе чуть короткі і не потішні новини за послідні два тижні. Про мої ближчі особисті стосунки не пишу Вам, бо ті Вас не будуть обходити. А жаль, що Ви не могли досі приїхати. На 10 (лат[инського]) марта надіюсь Вас на всякий спосіб, мав би-м з Вами поговорити о деяких дуже важних речах, котрих написати не подоба. Якби Вам потрібно грошей на дорогу або до якого приготування, то напишіть без женади до мене – я постараюсь прислати. Тут деякі люди хотять Вас бачити, ну, а як хто обібрався грибом бути, то лізь у кошіль, т. є. коли-сте обібралися за поетку, to pokażcie się narodowi. A як же, панно Юліо!
Цікава буде для Вас річ, що тутки я сими днями відновив знакомство з одним вашим дуже милим знакомим, п. Гордієвичем. Дуже хвалив Вас, чи й Ви його?
Прощайте, а пи (…).
До К. К. Попович
16 березня 1884 р. Львів	Львів, дня 16 марта 1884, ул. Ліндого, ч. 3.
Високоповажна пані!
Діставши від п. Партицького Ваші вірші до рецензії, я, признаюсь Вам, закинув їх був між папери і якось не мав охоти навіть читати. Нам присилають з різних сторін так багато віршів, і то – не проти Вас кажучи – так кепських, що не раз розпука бере чоловіка, читаючи ті плоди безмисності і легковаження дитинячого. Нігде правди діти, я не надіявся нічого більше і по Ваших віршах, особливо, що форма вже на перший погляд видалась мені досить нерівною та негладкою. Аж нині, урвавши хвилину часу від інших праць, я случайно прочитав Ваші вірші і дуже приємно розчарувався, побачивши в них в незручній, правда, але не зовсім таки невдачній формі гадки здорові, а місцями навіть з немалою поетичною силою виражені.
Я сей час сів і переробив з них два кусники: «Чого я бажаю» і «Вічну любов», позволяючи собі, крім конечних для вигладження форми дрібних перемін у вираженнях, ще лиш невеличкі приставки або скорочення, за котрі, надіюсь, Ви не прогніваєтесь на мене. В обох кусниках мого додатку є всього 4 стрічки, котрі Ви легко розпізнаєте і котрі, чей же, не споганять красоти Вашого помислу, але, противно, доповнять його.
З проб Ваших бачу, що у Вас є талант поетичний, – тільки форма слаба, потрібно Вам вправи в просодії і читання знатніших взірців поетичних. Поезія ставить тепер до своїх поклонників строгі вимагання – зміст і форма мусять бути докладно обдумані, студійовані і введені в якнайповнішу гармонію. Минув час ноншалянції в формі, розлізлості в вираженні, – ба, ні, такого часу в епохах розцвіту поезії ніколи й не було.
Я не знаю, чи Ви мали б охоту і час взятися до таких студій, котрі одні могли би прояснити і розвити Ваш талант. Сли так і сли би Ви не погордили моєю порадою, то я готов Вам по силі можності помагати і вказувати дорогу. Тільки заким би я міг Вам порадити, яких, н[а]пр., авторів читати, то мусив би-м знати, що Ви читали досі і якими мовами владаєте, на котрих би Ви могли читати. Думаю, що Ви відповісте мені в власнім інтересі на ті питання.
І ще одно. Я радив би Вам покинути Ваш дивоглядний псевдонім «Зулейка». Псевдоніми мають місце при статтях політичних, памфлетах і пр., але при віршах ліричних, де кожна стрічка повинна характеризувати іменно особу автора або авторки, тут псевдоніми, а ще такі турецькі, якось не на місці. Хіба ж Ви встидались би під свої мислі і слова положити своє власне ім’я?
Прийміть, ласкава пані, слова поздоровлення і заохоти до дальшої праці на ниві нашої літератури від прихильного Вам
Івана Франка.
До К. К. Попович
20 березня 1884 р. Львів	Львів, д[ня] 20 марта 1884. Ул. Ліндого, ч. 3.
Ласкава пані!
І справді, лист Ваш відриває мене в тій хвилі від роботи, хоч і не дуже такої спішної, і змушує відписати Вам пару слів. Поперед всього не думайте, однако ж, що всякий лист, написаний до мене, єсть уже якимсь гріхом, бо забирає мені час, котрого мені нібито так надто дуже потрібно. Ні, пані, чоловік прецінь не машина, бо ж і машина, впрочім, не завсігди робить. А грішний чоловік тратить далеко більше часу на тисячні непотрібні клопоти або й так на лінюхування, аніж Ви можете забрати йому своїми – та й ще такими сердечними і відрадними листами.
А знаєте Ви, що Ваш лист на цілий нинішній день додав мені доброго гумору й сили, і коли я нині зроблю що доброго і для загалу пожиточного, то за се прийдесь подяка Вам, а не тій недобрій Зулейці, о котрій буде дальше? Для того, коли тільки Вам се не буде надто багато часу забирати від Ваших обов’язків, будьте ласкаві і надальше не цуратися мене, хоч би я часом і не відповів на котрий Ваш лист для недостачі часу.
Я говорю се не без причини. Бо коли Ви не Зулейка і коли се не Ваші вірші так мені подобались, то, властиво, я до Вас не маю зовсім ніякого діла. І коли Зулейка з Турції не хоче саме до мене нічого написати і ні о що просити, а тільки через Ваші уста посилає мені навіть свою сповідь, то я, не маючи, з свого боку, ніякого такого посередника, на котрого би міг спуститися, буду мусив попросту, з жалем серця, перервати з нею всяку переписку і лишити її на волю аллаха і Магомета, його пророка.
О віршах її я говорив вчора з Партицьким і надіюсь, що бодай один з них буде ще в сім номері «Зорі» напечатаний. З Ваших слів я догадуюсь, що Зулейка вміє по-німецьки – чи вміє по-турецьки, сього Ви не кажете! І для того я, як би-м знав, де її шукати, післав би їй дещо з сучасних німецьких поетів. Зажду, аж дістану її докладний адрес, а тим часом поручаюсь Вашій ласці і остаюсь
Ваш щирий, Іван Франко.
Львів, д[ня] 20 марта 1884. Ул. Ліндого, ч. 3.
Листів не рекомендуйте, і так дійдуть!
І. Ф.
До Уляни Кравченко
Перед (не пізніше) 27 березня 1884 р. Львів	
Дорога панно Юліо!
Що се з Вами? Чи Ви до Америки виїхали, чи загнівались, чи, може, – крий боже! – занедужали, що ані словечком не зволите озватись до мене? Чи, може, переписка зо мною не представляє уже для Вас ніякого інтересу? Я й сам не знаю, що се може бути! А, може, Ви спустилися на те, що я перший до Вас напишу, а видячи, що я настільки нечемний і не пишу нічого, затяли й собі і не пишете також нічого.
Але ж бійтеся бога, панно Юліо, не погубляйте душі невинного. Я дуже занятий, так занятий, що хоч коли й трафиться хвилина вільного часу, то я такий змучений, утомлений, зденервований, що зовсім годі прибратись мені до писання листів. Для того я й багато других важних листів відкладаю отак з дня на день, з тижня на тиждень, а від Вас то таки що день чекаю листа, і все надармо.
Правда, ви посліднім разом прислали мені кілька віршів, і то гарних, так що запас той вистарчить ще на (…) 1 чи 2 н[оме]ри «Зорі», але хіба ж уже, крім присилки віршів, Ви не маєте мені нічого сказати?
Правда, між нами зайшло дещо таке, що вимагало би яких толкувань, але я думаю, що найліпше з тими речами здержатись ще трохи, – з різних причин. Будьте ж ласкаві, напишіть мені (…) до Станіславова, де (…) до Бібрки, і як жиєсь тепер і чи дуже гніваєтесь, – а сяк чи так, присилайте найновіші плоди своєї музи, котрі мені будуть дуже пожадані. Як знаєте, Ви – коли вже бесіда про музу – ще маєте конкурентку в особі також учительки, панни Климентини Попович, котрої вірші зачнуть печататись – не знаю, чи від сього, чи від слідуючого числа «Зорі». В сім номері іде Ваше «Кілько дум ту переснилось», – крім того я (…) вірш Ваш о сонцю золотячім (…)
До К. К. Попович
27 березня 1884 р. Львів	Львів, д. 27/III 1884, ул. Ліндого, 3
Ласкава пані!
Що Ви вкінці рішились скинути маску і признатися до авторства своїх віршів, се досить похвально свідчить о Вашій цивільній відвазі, – але для мене Ваше признання – признаюсь Вам – трохи запізнє, бо вже перед тим дізнався я від деяких Ваших колежанок, що Ви справді є авторкою тих віршів і многих других, котрих, говорено мені, маєте повну теку. Дуже жаль, що Ви, за внутрішньою боротьбою о своє здемаскування, не прислали мені дещо з своїх творів. А коли, як повідаєте, головна причина Вашого псевдоніма була та, щоб «почути о собі щире, вільне від всяких конвенціональних приміток слово», – то о те Ви не бійтеся, почуєте й так!
То значиться, чи щире і в якім розумінні щире, сього я не знаю, – але що свобідне і від конвенціональних приміток вільне, се певно. І почуєте його поперед всього від мене. Ви хвалитесь, що знаєте мене наскрізь, – конечно, з моїх віршів, повістей і прочої мазанини. Ну, прошу, коли знаєте, ану-ко скажіть, яким Ви собі після того мене представляєте? Тільки щоб Ви надто не наразилися на сміх, то замічу Вам згори, що особисто я ані крихітки не подібний до того, що можна би назвати моєю літературною фізіономією. Ану-ко, комбінуйте!
А поки що я мушу Вам замітити, що се єсть з Вашої сторони не в пору скромність, коли Ви кажете, що я колись о Ваших творах буду мусив голосно сказати: «се діла непокликаної». Чи Ви думаєте, що я мав яку-небудь причину в першім зараз листі писати Вам, зовсім для мене незнакомій, що в Ваших віршах проблискує талант, – т. є. писати Вам нещирий комплімент дуже двозначної вартості? Ні, ласкава панно Климентіє, таких речей я ніколи не пишу на вітер і без переконання.
Впрочім, що значить у поезії «покликаний» або «непокликаний»? Всі покликані, а мало вибраних. От і наші молоді поети, Масляк і Грабович, уважаються за покликаних, а я смію твердити, що вони не вибрані. Поезія в наших часах перестала бути забавкою неробів, а сталась великим ділом, горожанською службою, вона повинна в найдосаднішій і найвищій формі висказувати найвищі змагання, сумніви, болі, розчарування і надії цілого віку, повинна одушевляти і провадити покоління, кристалізувати все, що в їх житті і мислях було найкращого й найліпшого, і переховувати на науку і скріплення потомності. А спеціально у нас, русинів, поезія повинна бути великою часткою тої культурної, поступової праці, до котрої всі ми покликані, до котрої всі ми рук прикладаємо, – Ви, учачи діти в Жовтанцях, я, пишучи о справах крайових у «Ділі» або сучасну літопись у «Зеркалі», – а до котрої не прикладають рук іменно деякі з наших поетів, сидячи цілими днями за картами або за склянкою.
Дуже мені підхлібляє Ваша думка о моїм ненастаннім занятті, але, жаль сказати, вона трохи далека від правди. То правда, що я роблю трохи більше від тих людей, що нічого або майже нічого не роблять, – але того ще не досить. Правда, щодо розривок у мене надто много часу нема, але прошу вважати, що те, що люди звичайно називають розривками, мене більше томить, мучить і денервує, ніж не знати яка робота літературна. А, з другого боку, робота літературна іде мені досить легко – не задля таланту, котрий зовсім не так великий, як більше задля вправи, задля того, що, пишучи від четвертої гімн[азійної] класи ненастанно, я вже вложився в те писання, як віл в ярмо. Форма мені не робить трудності, от і ціла штука, – але творення само, композиція стоїть мене дуже дорого, вимагає тяжкої внутрішньої праці. Власне задля того мені дуже часто серед роботи опадають руки, думка стає, мов глиняна, і ані руш далі. Тоді, особливо літом, бувають такі часи, що я й тиждень до пера не беруся.
A і тепер, крім обов’язкової роботи, котрою я мушу заробляти собі на хліб, я не раз і по кілька тижнів або й місяців не тикаю тих праць, котрі би могли мене трохи вище поставити, могли би дещо нового сказати нашій суспільності і до котрих ціла душа моя тягне. У мене тепер під рукою дві такі праці: історична книга про життя Івана Федоровича і поема «Нове життя». Федорович за гроші, – отже, мушу не раз перемагатися і робити його – оба Ваші листи застають мене іменно за сею роботою, – а поема, бідна сирота, ледве розпочата, лежить собі в паперах, ледве часом вночі чоловік знайде часу написати одну строфку. Бачите затим, що я не зовсім на вітер говорив о лінивстві своїм: чую, що можна би більше робити! Правда, мої особисті стосунки дуже кепські, і то не раз мені відбирає охоту, – товариства такого, де би чоловік найшов щиру участь, і пораду, і заохоту, нема; як тому паукові, приходиться все з себе снувати, щоб і для себе вистарчило, і ще для других осталося, – а се, ласкава пані, не раз таки тяжко, болить!..
Але що се я перед якоюсь туркенею, котра мені ні сват, ні брат, та й у сповідь вдався! Чи не дурень чоловік? Та й за яке свято? За то, що Ви перший лист написали мені зовсім повний містифікації, бо і псевдонім боронили, і ще й біографію розказали таку, що й словечка правди нема. Ні, пані, встидайтеся так поступати! Чи, може, я на се заслужив? Сли так, то скажіть бодай, яким гріхом?
Я просив Вас не рекомендувати листа. Ви на збитки. Ваша страта, бо листонош півтретя дня ходив з Вашим листом, не можучи мене застати дома. Були би-сте мали відповідь швидше, я тому не винен. До мене листи не пропадають, хіба би на Вашій пошті.
А щодо весняних прогулок, на котрі Ви мене висилаєте, то вони у нас зовсім ще не такі принадні, як Вам там у Жовтанцях здається. Сльоти, холод, болото, – агій, не хочеться й з хати рушатись. Впрочім, пощо мені далеко ходити, коли сам Ваш лист приніс мені до хати запах весни. Мегсі.
Отсе я розписався і писав би – по старій привичці многописательства – і бог знає, доки, та пора вгамуватись. Я тільки хотів Вам доочно доказати, що коли я можу писати так довгі листи, то вже ж прочитати від Вас лист, напр., на п’яти Ваших аркушиках не займе мені і десятої часті того часу, а вдесятеро побільшить мою приємність. Розумієте?
Кланяюсь Вам і дружно стискаю Вашу руку.
Ваш Іван Франко.
До Василя Лукича
13 квітня 1884 р. Львів	Львів, 13/IV 1884, ул. Ліндого, 3
Дорогий друже!
На сердечне письмо твоє відповідаю коротко, бо хоч то нині неділя, у мене, проте, часу дуже немного. Для «Календаря» я надіюсь зладити дещо – готового поки що не маю ще нічого. А зладжу ось що. Крім одної або двох повісток вроді тих, які були давніше, хотів би-м дати також обширнішу роботу о «Знесенні панщини в Галичині і заплаті за панщину», роботу, з котрої незадовго маю мати відчит у читальні в Задвір’ї, а до котрої науковий матеріал весь уже згромаджений, і то, як знаєш, одна половина в статті о індемнізації, а друга половина становить одну главу моєї книги про Федоровича і була читана в Кружку етн[ографічно]-стат[истичнім]. З тих двох праць можна буде зладити гарну популярну роботу, дуже для нас потрібну. Не знаю тільки, коли би ти міг її від мене одержати, бо часу тепер у мене дуже скупо.
Я, здається, по святах покидаю «Діло», котре мене дуже мучить, і їду на літо на село, – була навіть думка якийсь час забавити у Вас у Болехові, – думаю, що ані твоя пані, ані ти, ані Муха не були б тому противні. Там була б найкраща пора зладити новели для «Календаря». Напиши, братику, коли повертаєте з Завалова?
На свята в Завалові помимо щирої волі бути не можу. Прошу передати від мене найсердечніші поздоровлення Вашому батькові, котрого я поважаю як свого власного.
Навроцького творів напечатано вже 3 листи, де міститься: «Руська родина» і «Весілля в Кутузові». Четвертий лист обійме: «Народні приказки», «Про козаків-запорожців» і «Критичні замітки», а іменно критику на ч[исло] І «Зірки», на «Монаха Стеб[ельського]», на Лит[овский] сборн[ик]» Матиці і на Шуйського «Polen und Ruthenen» (фрагм[ент]). Дальше підуть: резюме Ukraino, критика на Ант[оновича] і Драгом[анова], «Пісні», «Visum repertum», сатиричні фрагменти, полеміка з Пюрком, «Огнева сторожа», поезії, опис Калуша, «Як твориться польська історія», «Фейлетон», «Етнографічні записки, польські переклади дум народних», «Страчені становища» і др[угі] уривки. Перша часть, обнімаюча около 10 печ[атних] листів, буде брошурована окремо і пущена в розпродаж для здобуття фондів на дальше видавництво. Вийде вона на світ перед вакаціями.
«Руська бібліотека» готова, крім передмови, котру ладить Коцовський, за тиждень або найдалі два появиться в продажі.
Парт[ицький] не тільки думає передруковувати Шевч[енка], але вже й передрукував його, 7 арк[ушів]. Він хотів би видання «Зорі» вести, як кажуть, хитромудро, невеликим коштом. Я зачав для «Бібл[іотеки] «Зорі» ладити переклад Шекспірової «Бурі», але на поміщення сього року нема надії. Повість Кониського лежить. Він надіслав, крім неї і комедію, котру хоче подавати на конкурс «Бесіді»; якби «Бе[сіда]» заплатила, гроші пішли б на друк «Горовенка». «Жука» третьої частини також прислав пару аркушів.
Моє здоров’я, о котре питає твоя пані (за що я сердечно цілую її руки), не зовсім здорове – чуюся дуже змучений, matt und abgespannt, і груди починають боліти. Про женихання поки що нема мови, заждемо до ліпших часів – законні речі не вистинуть. Що діяти, не в ту, мабуть, пору ми родилися, щоб наші бажання сповнювались.
До Лепкого адрес: Л[епкий], питомець 4-го року сем[інарії] гр[еко]-к[атолицької] в Перемишлі.
Ще раз віддаючи чолом твоїй ласкавій пані, цілую тебе і Муху сердечно.
Ваш Іван Франко
Повертаючи з Завалова, будьте ласкаві привезти до Болехова також Шашкевичеву «Azbuku i Abecadło», треба мені переписати до дальшого тому бібл[іотеки], котрий думаємо видати разом з Коцовським і в котрий ввійде багато цікавого, переважно рукописного матеріалу. Здрастуйте!
І. Ф.
До К. К. Попович
13 квітня 1884 р. Львів	13/IV 1884. Львів, ул. Ліндого, ч. 3.
Ласкава пані!
Ваш лист, довго дожиданий, і втішив, і засмутив мене заразом. Значиться з нього, що Ви вже перед тим післали один лист до мене, котрого я не одержав, і тепер, не можучи діждатись моєї відповіді, пишете другий, підозріваючи мене – хоч без моєї вини – о недбальство і о легковаження Ваших слів. Знаєте, пані, мене болить се, що Ви так думаєте о мені, нібито я з таким оприкренням рад би спекатись кого-небудь на світі, а спеціально Вас. Будьте ласкаві, не пишіть другий раз у такім тоні, тим більше, що з моїх дотеперішніх листів Ви, чей же, могли догадатись, що Ваші листи мені зовсім не суть неприємні. На всякі письма я звик відповідати скоро, і се вважаю попросту обов’язком, – хіба що письмо вимагає довшого приготування.
Але недобрі Ви, пані! Були у Львові і не навідались як-небудь, не дали мені знати навіть о собі! Чи то так годиться? Я дуже радо був би передав Вам деякі книги, котрі могли б були Вам придатися, а котрих посилати по пошті якось не доводиться, та й, впрочім, і рад би був пізнати Вас особисто. Ну, але, видно, Ви мали на те свої причини, котрі я, хоч і не знаючи, мушу респектувати.
Не знаю, на що Вам придасться спис робітників «Діла», але позаяк Ви о се просите і секрету в тім нема ніякого, то я охотно вдоволяю Вашій просьбі. Ось вони, ті робітники:
Іван Белей, редактор, порядкує рукописи до друку і пише часом вступні статті («Нові хмари», всякі речі о єзуїтах, дещо о банку і деякі новинки),
Іван Франко, пише перегляд часописей, статті економічні і крайові (в минувшім році і тепер все о бюджетах, о «Pracy organicznej», «Воскресеніє чи погребеніє», «Польські газети о руськім вічу» і т. д.), також деякі новинки і деякі вісті літературні,
Кирило Кахнікевич, пише політику заграничиу і деякі новинки, а також часом статті о ділах педагогічних (о іспиті у василіянок, давніше допись з Волині, о «Руській бесіді» в Тернополі і т. д.)
і вкінці Антін Горбачевський, той, що давніше підписувався редактором, але ним ніколи не був, – пише політику австрійську.
Фейлетони пишуть різні люди: Листи з Полтавщини – Кониський, часом пишу я (що було о 1848 році, документ о школах сільських з 1842) і взагалі переважно люди посторонні. Чи вистарчить Вам се для Ваших цілей?
Ви бажаєте, щоб я зробив Вам ту утіху і попросив Вас о що-небудь. Виджу в тім Ваше щире серце, але Ви помиляєтесь, думаючи, що сповнювання моїх просьб принесе Вам велику утіху. Коли я о що попрошу Вас, так се стоїти Вас буде багато праці, хоч і буде не без користі для Вас самих. Для себе особисто я, розуміється, ні о що не смію просити Вас, бо і з якої рації? Але ось Вам мої просьби:
1) Ви, певно, одержали з «Ділом» і «Батьківщиною» уложені мною «Питання о читальнях і о братствах церковних». Будьте ласкаві о всім там порушенім написати якнайдокладніше і найобширніше і прислати на мої руки. Се Вам моя перша просьба, котру, надіюсь, Ви сповните для самої науки. Мушу Вам тут запримітити, що зав’язаний за моїм старанням Кружок етнографічно-статистичний принімає в члени всіх людей, котрі приречуть достарчувати йому матеріалів (пісень, казок, приповідок і пр.) і відповідей на квестіонарі – їх з часом буде видаватись більше – і платити по 10 кр[ейцерів] місячної вкладки. З часом кружок видавати буде свої публікації, в котрі входити будуть праці і матеріали членів. Ану-ко, зробіть початок і вступіть у члени (напишіть подання, на звич[айнім] папері, і пришліть, чи на мої руки, чи прямо до виділу Етногр[афічно]-статист[ичного] кружка, Скарбівська, ч[исло] 2, з долученням вкладки).
2) Заким ще Ви згадали мені, щоб я о що-небудь Вас попросив, я вже зробив се в моїм попереднім листі, жадаючи, щоб Ви прислали мені більше своїх поезій, коли у Вас є готові. Для чого Ви не ласкаві були сього досі зробити – не знаю. Нині тільки додам, що коли б у Вас було більше поезій і Ви, переглянувши старанно, прислали їх мені, то, може би, далося видати їх у «Бібліотеці «Зорі» окремою книжечкою (в 2 – 3 аркуші) – се було би для Вас ліпше, ніж розсипатись по н[оме]рах «Зорі». Подумайте о тім і напишіть непремінно. Я охотно прийму на себе працю над остаточною редакцією Ваших творів до друку, хоч, конечно, така редакція найліпше би дала зробитися спільно. Та нехай і так!
Ось Вам мої просьби, – як бачите, самі такі, за котрих сповнення я зовсім не буду мав потреби Вам дякувати, а котрі помимо того освітять мені Ваш характер. Напишіть ще, що було у Вашім попереднім пропавшім листі, – сли в нім взагалі було що для мене цікавого.
Стискаю Вашу руку,
Ваш щирий Іван Франко.
До К. К. Попович
20 квітня 1884 р. Львів	Львів, д[ня] 29/IV 1884
Ласкава пані!
Аж нині, в неділю, на Великдень, дістав я Ваш реком[ендований] лист, котрий отсе вже три дні лежав на пошті для того, що листонос не міг мене ніколи застати дома. Лист Ваш є для мене справді великоднім привітом – і то одиноким, бо сиджу в хаті самісінький, до нікого ще нині слова не говорив і о якім-небудь святкуванні великодня нема й бесіди. Але се байка!
Ваше оповідання о жовтанецькій читальні і о Вашій тихій війні супротив єгомосця дуже цікаве. Дуже було б жаль, якби читальня, до котрої заложення Ви доложили свого труду, упала з вини тих людей, що собі виключно узурпують назву представителів, і просвітителів, і батьків Русі. Тільки ж Ви, пані, трохи не порозуміли мене, думаючи, будто би я радив Вам ставати з ними до одвертої війни і наражуватися їм. Цур їм!
Хіба ж Ви не знайдете і поза війною – ще до того безнадійною і безплідною – пожиточнішого для себе поля діяльності? Так само я не зовсім писав би ся й на то, щоб Ви, маючи в Жовтанцях родину і притім яке-таке своє становище, що Вам в крузі родиннім улегшує труди і невигоди життя самостійного. Чень же, Ваша родина, здіймаючи хоч почасти з Ваших плечей тягар буденних старань о хліб і буденних гризот та клопотів, не спиняє Вам рівночасно – поповнювати своє образування і працювати духово та розвивати свій талант писательський? Скоро родина в тім згляді не ставить вам рішучих перешкод, але, противно, дає деякі улегшення, то попросту нерозумно з Вашої сторони було би рватись кудись, де всього того не буде, а зато маса не відомих Вам досі клопотів.
Щодо вписання в члени кружка, то подання не потрібно доконче, я можу сам внести, щоби вписати Вас, так як вписано панну Юлію Шнайдер. Се може Вам настільки придатися, що кружок небавом розпічне видавати свої праці (матеріали і опрацювання по етнографії і статистиці), котрі будуть розсилані членам, а по-друге, що з кружка будете могли зичити книжки.
Ви крихіточку нагнівались на мене за моє підзріння, нібито біографія Зулейки, подана Вами в однім листі до мене, є видумана. Підозрював я се для того, що 1) писано се було о Зулейці і могло служити попросту тільки для ліпшого замаскування псевдоніма, а 2) що Ваші власні листи і вірші, в котрих Ви так гарно владаєте руською мовою, не допускали у мене думки, що се був плід недавнього якогось «відродження». Простіть, если я такими підозріннями ухибив Вам. Тепер, коли знаю, що підозріння ті безпідставні, вірте мені, я ще тим більше поважаю і ціню Вас.
Я дуже тішуся Вашою обіцянкою надсилати мені за кождий раз якнайбільше віршів. Будьте певні, що я займуся ними, як своїми або й ще старанніше, уже хоч би для того, що власні вірші суть у мене звичайно плодом тяжкої духової праці і гірких обставин життя, а чужі прилітають до мене готові, свіжі і пахучі, як цвіти, кинені невидимою рукою крізь вікно на мій стіл. А щодо труду, який я собі нібито задаю при їх редагуванні, – то з сього собі не робіть ані крихіточки нічого. Се у мене не труд, а відпочинок, розривка, котра мене дуже освіжує.
З деяких подробиць Ваших листів бачу, що Ви досить цікаві. Я, конечно, против цікавості, а ще до того у женщин, зовсім нічого не маю і в кождім разі волю людей цікавих, ніж індиферентних. І ось Ви питаєте мене тепер, що се за колежанки зрадили передо мною, що Ви писали давніше вірші? Се ті самі колежанки, котрі й бачили Вас під час Вашої битності у Львові, – панна Карачевська Юлія і панна Мариня Білінська. Я потрохи з ними знакомий і послідніми часами частенько у них бував – ось і цілий секрет.
А тепер щодо Ваших причин, задля яких Ви не могли бачитися зі мною. Одна перша (недостача часу і множество справунків) була би вже вповні вистарчила. Щодо другої, іменно щодо певних зглядів конвенціональних, то позвольте Вам сказати мою думку. Я, звісно, сторонник і приятель якнайширшої свободи кождої людини – мужчини зарівно, як і женщини. Але, з другого боку, я бажаю, щоб та свобода проявлялася в ділах поважних, обдуманих, розумних; стіснювання свободи людської в таких ділах є і буде завсігди неволею, тиранією, супротив котрих кождий чоловік обов’язаний боротися.
Інша річ – діла дрібні, побічні, не впливаючі на основний наш світогляд, не альтеруючі нашої серйозної праці і наших найсвятіших чувств. В таких ділах не раз повинен, а то і мусить чоловік або сам себе ограничувати, або дати ограничитися другим. Горде пишання свободою в таких дрібницях, котрі для ніякого діла користі не приносять, а роблять прикрість хочби найпослідньому з людей, єсть екстраваганцією, примхою і характеризує людей, у котрих іменно поза тою свободою в дрібницях глибшої, серйозної свободи нема. «Es sind Sklaven, die ihrer Fesseln spotten», – як каже Лессінг.
Таку мірку я прикладаю й до т[ак] зв[аної] емансипації женщин. Женщина, котра думає на серіо, працює на серіо над своєю просвітою, трудиться для других, інтересується всім, що високе і красне, всіми тими освободжаючими ідеями, які порушують сучасних людей, і старається по своїй змозі приноровлювати своє життя до них, т. є. жити власним трудом, не стаючись нікому тягарем, і думати власною головою, – така женщина єсть у мене емансипована, т. є. свобідна, хоч вона цигар не курить, кіс не обстригає, з мужчинами не п’є і попід боки не водиться.
Котра ж всю свою емансипацію покладає тільки в таких і подібних формальностях, тота не єсть нічим більше, як малпою, т. є. так само несвобідною, як і тисячі тих гусочок, що весь вік не зробили і не подумали нічого на власну руку. Не гнівайтесь на цей теоретичний відскік; з нього піймете, що я вповні усправедливляю Ваше поступування і усправедливлю його навіть тоді, коли Ви, будучи ще раз у Львові, так само не будете могли видітись зі мною помимо свого і мого бажання. Тільки прошу Вас, постарайтеся звістити мене хоч карточкою або експресом, щоб я міг передати Вам деякі книжки.
Вашої третьої причини я не смію догадуватись – одно тільки тішить мене дуже, іменно те, що Ви «поклали собі за засаду писати все, не розбираючи», значиться, щиро, від серця. Чим я міг заслужити собі на Вашу щирість і на таке довір’я – сього не знаю, – але будьте певні, що я високо ціню таке Ваше признання і буду старався все відповідати Вам з такою самою щиростею.
Ваші два вірші, прислані з листом, слабенькі – а знаєте чому? Бо говорять о речах абстракційних, котрі не виплили прямо з Вашого серця, з Вашого життя. Покиньте таку патріотичну балаканку, як в другім вірші – «Мрії мої», – се вже у нас переспівано на всі лади, і нічого з того не вийшло. Я не перечу, що в обох Ваших віршах є уступи гарні, через котрі жаль мені відкидати цілі вірші, – але проте я таки відкину їх. Гарні уступи свідчать тільки о Вашій силі, о тім, що, вибравши предмет, близький Вашому серцю і інтересові, Ви потрафите обробити його вповні гарно і сильно. А знаєте, що Ваші польські вірші слабші, ненатуральніші від руських? Ось Вам наука, якою дорогою йти дальше.
Стискаю Вашу руку! А може, і до звидання?
Ваш Іван Франко.
До М. П. Драгоманова
21 квітня 1884 р. Львів	Львів, д[ня] 21/IV 1884, ул. Ліндого, ч. 3
Ласкавий добродію!
В важкий для себе час фізичної слабості і всіляких моральних ударів одержав я від Вас ласкаве письмо. Приступлю прямо до вияснення деяких справ, по поводу котрих Ви виразили мені свої гіркі чувства.
Лист Тургенева, котрий Ви прислали на мої руки для поміщення в «Ділі», я передав редакції і не можу приймати на себе відповіді за те, що вона задля якихось своїх резонів не напечатала його. Листа того у мене нема, я зробив тільки копію для себе і тоту пересилаю Вам по Вашому жаданню. Коли б мені удалось видобути оригінал, то я готов Вам його переслати. Поки що не прогнівайтесь і за копію.
Що тикається Етнографічного кружка, то Ви трохи несправедливо гніваєтесь, хоч, конечно, не знаючи, як справді було діло. Ви прислали мені реферат в тій цілі, щоб я прочитав його на зборі кружка яко походячий від Вас і під Вашим ім’ям. Я й зробив се. Що в «Ділі» не напечатано Вашого імені, а тільки Українця – за се також не відповідаю ані я, ані кружок, – тільки редакція «Діла». В «Ділі» не печатається цілих протоколів кружка, а тільки деякі звістки, не походячі від заряду.
Вирочім, щодо печатания звісток о Вашім рефераті Ви, присилаючи його, нічого не згадували, – значить, я тут ні в чім не переступив Вашої волі. Реферат сам находиться в бібліот[еці] кружка і буде під повним Вашим іменем випечатаний в виданнях кружка. Надіюсь, що Ви не прогніваєтесь на мене, коли я з тих причин не можу відіслати Вам назад Вашого цінного реферату.
Що ж тикається тих планів, які Ви хотіли подати для кружка і віддумали, вбачаючи між ними а теперішнім напрямом кружка якесь провалля, котре мені прийшлось би замазувати, то я, признаюсь Вам, не знаючи Ваших планів, нічого тут не розумію. Я знав те, що я Вам написав про Ваш проект досліджування економічних спілок і громадського господарства в Галичині, – так тут Ви мене не порозуміли, коли твердите, що я написав, нібито «усе те увійде в програму про читальні і братства церковні». Так я не міг сього написати, бо прецінь же знаю, що ані читальні, а[ні] братства церковні спілками виключно економічними не суть.
Але почасти братства церковні входять на те поле, як можете міркувати з питань і як виразно показується з відповідей, які ми на ті питання день в день з різних боків дістаємо. Конечно, спілки економічні і господарство громадське вимагати будуть ще окремого спеціального розсліду, і за нього ми приймемось, коли буде зроблений розслід читалень і братств церковних. Всього нараз зробити не мож, тим більше що каса кружка ледве вистарчила і на випечатання сих двох квестіонарів. Ми надіємось, що видання Навроцького принесе нам хоч трохи дещо грошей, і для того всякі доходи кружка повертаємо на те видання, которого частина незадовго покажеться на світ.
Так само мушу вияснити по змозі і діло з посилкою книг. Я послав Вам перед трьома місяцями спору пачку, котру Ви, як дорозуміваюсь, одержали. А іменно послав два цілі річники «Зорі», одну брошуру Петрушевича, «Календар «Просвіти» і ще кілька книжечок (бачу, 3 чи 4) «Просв[іти]», «Беркута» і ще дещо. Невже ж Ви сього всього не дістали? Я ж в рівночаснім листі писав Вам, що всього посилаю. Інших речей не послав, бо не міг дістати. Ітак, не міг я дістати і досі брошур Заклинського, печатаних в справозданнях гімназійних, бо тих нема в книгарнях, не міг дістати «Зорі» за 1883, бо була в оправі, не міг дістати Петрушевича «Про Пантелеймона». Сими днями збираюсь вислати Вам другу посилку. «Зорю» за 1884 я тоді обіцяв висилати на тій підставі, що Партицький мені прирік висилати Вам. Швидко йому відхотілося – хіба се моя вина? А я поодинокими н[оме]рами висилати не можу, тож вишлю Вам тепер гуртом.
Що ж тикається грошей, про котрі Ви вичитали в «Ділі», то і тут «закавика» така, що, не хотячи вичисляти книжок, котрі Ви були ласкаві прислати для кружка, ми написали їх вартість; виручку кружок призначив на Навроцького, але виручка і досі ще ледве в часті виручена. Та не в тім діло, а в тім, що Ви, посилаючи книги, призначили їх для кружка, нічого більше не додаючи, – от я і віддав їх. Скоро раз віддав, так уже і не міг нічого більше з ними починати: о відкладанні чого-небудь на інші цілі не було мови. Я се говорю тільки для вияснення діла, але не для того, як коли б я вимагав від Вас чого-небудь за будущі посилки. Попередню посилку я вислав еквівалентом за присланий для мене комплект «Вольного слова», доповненням її буде й та посилка, котру лагоджу сими днями. Впрочім, я ж зобов’язаний Вам і від давніших часів і готов дальше посилати Вам, що буде моя спромога, з тутешніх видань. Між іншими я просив Шухевича слати Вам «Зеркало».
Щодо «Зорі», то я зовсім не ручу за неї: з Партицьким стараюсь мати якомога менше діла: даю йому рукопис і більше ні в що не втикаюся. Я сумніваюся, чи схоче він напечатати що-небудь від Вас або д. Вовка, – тим більше що «Зоря» виходить тепер так скупим об’ємом (лист в 1/2 місяця), що й думати годі о печатанні якихось ширших праць. Може б, Ви могли з Вашим етнографічним матеріалом заждати аж до часу, коли зачнеться видавництво нашого кружка, т[о] є[сть] десь до осені сього року?
Перекл[ад] «Кавказу» в «Magazin» я бачив і зладив о нім обширну звістку для «Діла», котра благополучно лежить оце вже два місяці, – колись буде напечатана, говорить ред[актор]. Я поставив обік Umlauft-ового перекладу, докладнішого, але тяжчого, свій, свобідніший по формі, але більше віддаючий духа Шевченкової поезії в німецькій мові.
Ви пишете, що посилаєте щось про пословиці, – де і коли? Я не дістав нічого.
Оце я задержався з висилкою Вам сього листа, щоб приписати оказію, яка лучилась з Вашою посилкою. На коморі її отворили і, побачивши книжки з Вашими підписами, задержали і переслали до поліції переглянути, чи нема чого забороненого. Нині по двох днях віддали-таки.
«Mélusine» цікава, але дуже дорога на такий худенький розмір. Краще вже пренумерувати хочби штутгардський «Kosmos», що сього року також отворив спеціальну рубрику для етнографії і критики біблійної.
Я тепер після зими, проведеної в досить поганих обставинах, чуюся значно ослаблений на силах і гадаю бодай на якийсь чао емігрувати на село, хоч, конечно, не знаю, коли се буде могло наступити.
Засилаю Вам мої сердечні поздоровлення, остаюся Ваш щирий
Іван Франко.
До М. П. Драгоманова
26 квітня 1884 р. Львів	Львів, 26/4 1884, ул. Лінде, ч[исло] 3.
Ласкавий добродію!
Нині получив Ваш запізнений лист про мою колишню посилку, і получив його якраз в хвилі, коли приготовляв посилку для Вас. Правда, поки що я можу Вам післати не багато дечого, а то «Зорю» за 1883 і деякі н[оме]ри 1884, які у себе понаходив, – не гнівайтесь, що неповні, – Партицького нема, то й ні від кого наразі дістати, а як дістану, то й вишлю. Дальше шлю Вам 4 прим[ірники] «Boa Constrictor» і стільки ж «Жіночої неволі». Незадовго послідують і дальші посилки, скоро подістаю книжки, – обіцяти спеціально не буду нічого, щоб у разі несповнення не стягнути на себе Вашого гніву.
Лист Тургенева з Вашою заміткою я надіюсь напечатать конечно, під повним Вашим іменем, у «Зорі», коли Ви позволите, – зажду на Вашу відповідь. У «Ділі» вже обридло говорити.
Кружок розписав у Росію копу листів і не получив нічого. По моїй думці, Ви не зовсім справедливо сварите на кружок. Уважайте, що народ у ньому майже виключно бідний, зайнятий тяжкою працею на здобуття хліба, що вчитись їм (не виключаю й себе), так, як треба, ніколи і нівідки. Адже ж з власної шкіри ніхто не вискочить, а строго наукової роботи від початкуючих студентів котрий педагог стане ждати? Я думаю, що вже й то добре, коли хочуть вчитися, коли інтересуються, збирають матеріал. Помаленьку, чень, і до ліпшого дійдем. Адже ж і Ви, добродію, не все в один день провчили і не готовим з голови Юпітера вискочили.
А Ви ж колись були педагогом і не перестали – вірте щирому слову – ним і донині бути для нас. Так майте ж згляд на початкуючих! Я понімаю дуже добре, що Ваші обставини прикрі і тяжкі, що Вам важко дивитись на слимаковий хід нашого розвою, – але ж бо, добродію ласкавий, і нам зовсім не легко. Я міркую, що справа більше виграла б і охота до праці більша була б, якби ми від Вас частіше могли почути слова дружньої поради, ніж докорів. Правда, Ви досі, спасибі Вам, не оставляли нас без поради і своїх світлих вказівок, але всі вони заправлені таким гірким тоном, що не раз аж руки опадають. Чи воно так ліпше, не знаю.
На Ваші уваги о приповідках я згоджуюсь, треба буде відложити се діло набік. Книга Дюрінгсфельдів (Оттона й Іди) у мене є, – тут десь у бібліотеці є К. Wander, «Лексикон німецьких приповідок» у 5 томах, а свіжо я дістав Галлера повну літературу германських і романських приповідок.
Щодо Масляка, то, може, він і справді брехав передо мною, що написав до Вас. Він куди ходить, туди бреше.
О прочих речах писав я до Вас у передвчорашнім листі.
Кланяюсь Вам і поздоровляю щиро.
Ваш Іван Франко.
До К. К. Попович
26 квітня 1884 р. Львів	Львів, д[ня] 26/IV 1884
Ласкава пані!
Не прогнівайтесь, що на Ваш сердечний лист з д[ня] 23/4 аж нині відповідаю, – вчора не було часу та й не було й гумору.
Дуже мені прикро чути від Вас, що Ваше життя в Жовтанцях тяжке і гірке. Невже ж таки се конечно, щоб у русинів кожда стрічка поезії окуплена була муками і горем? Вірте, пані, що від Вас я найменше надіявся почути таке признання, і тільки для того я подав Вам свою, як показується, зовсім невчасну раду. Надіюсь, що Ви не візьмете мені сього за зле.
О емансипації ще раз Вам писати казання не мислю, а тільки мушу Вас успокоїти щодо Вашого обстриженого волосся. Навіть коли б Ви се зробили не під претекстом болю голови, то моє попереднє балакання не могло би в жаден спосіб бути для Вас закидом, бо я прецінь не знаю Вас особисто, тож і не міг би знати, чи Ви зробили се з великих претензій для оригінальності, для моди, чи, може, з якої іншої невинної причини. Щодо мене, признаюсь Вам, що мені обстрижені панни не раз – коли суть і в прочім гарні – ліпше подобаються, ніж косматі, – ну, але се річ зовсім приватна.
Я й не знав, що Ви так близько знайомі з панною Ка[рачевською]. Мене познакомив з нею і з панною Бі[лінською] товариш Корженко, але обі ті панни мені якось не подобаються. О Вас вони говорили дуже мало і неохотно. Ну, але що мені до того! Хіба ж я потребую втискатися в Ваше приватне життя і знати Ваш характер? З листів Ваших знаю, що Ви щира людина, мисляча женщина, живете в дуже незавидних обставинах, – ну, і досить з мене. А ось що жаль: Ви, мабуть, погнівалися на мене за мої трохи приострі уваги о Ваших віршах і для того не присилаєте нічого більше. Правда, я понимаю, що через свята Ви були надто заняті, – для того я надіюсь, що тепер, вернувши до звичайної праці, Ви не залишите й музи і нашлете мені небавом хоч таку пачку своїх поезій, як нині наслала мені панна Юлія Шнайдер.
В члени Етногр[афічно]-стат[истичного] кружка я впишу Вас якнайскорше. Жаль тільки, що ми, мабуть, не побачимось сеї весни, бо я сими днями беру урлоп з редакції «Діла» і удаюсь десь на село на цілий місяць для порятування здоров’я, котре сеї зими значно потерпіло. Правда, в таку буру погоду, як тепер є, я не хотів би з дому рушатись, тим більше, що ще і в бібліотеці робота, – так що я ледве чи буду міг вихопитись зо Львова перед 15-им маєм (15 мая їду на відчит до читальні до Задвір’я), – отже, сли би Ви до того часу могли приїхати, то се було би гарно.
Простіть, що не пишу більше, але кваплюся з роботою. Прощайте!
Ваш Іван Франко.
До К. К. Попович
28 квітня 1884 р. Львів	
Ласкава пані!
Нині дістав я Ваш лист і, покінчивши хоч в часті свою денну (не нічну) роботу, берусь відповісти Вам. Я не вважаю Вас щастям розпещеною дитиною, але проте знаю добре, що молоді поети – о поетках сього не знаю – часом бувають потрошечці зарозумілі на свої недоспілі плоди і під критикою розуміють тільки похвалу, всяку нагану вважають особистою образою. З такими «молодими» поетами я вже не раз мав случай спотикатися, вони, впрочім, зовсім не потребують бути молоді літами!
А я таки трохи недобрий на Вас і маю до того добру причину. Ви самі признаєте, що у Вас є вірші «теперішні» і вірші, випливші з Ваших особистих обставин, значиться, прямо з Вашого серця. В поезії ліричній такі вірші звичайно найкраще удаються і найбільшу мають ціну, а Ви, недобрі, не присилаєте мені з них нічого.
Мушу Вам тутки висказати свій погляд на особистість, т. є. говорячи по-науковому, на суб’єктивність у поезії. Коли читаємо поезію, а особливо поезію ліричну, то що нас найбільше в ній інтересує? Чи загальні думки, сентенції, моральні або які-небудь інші виводи? Ні, бо се все ми, докладніше виражене, найдемо в учебниках. Отже, що ж, як не відраження особи поета, як не та частина його серця, його живої крові і його нервів, котру він вложив у свою поезію? По моїй думці, лірична поезія тільки тоді може мати для нас інтерес, коли поза нею рисується в нашім умі і в нашім серці справді інтересна, не щоденна особистість її автора.
Данило Млака писав багато лірики, дещо навіть досить доброго, – але що сама особистість о. Воробкевича в високій мірі буденна і дрантива, то й поезія його абсолютно не гріє і не морозить нікого. А Шашкевич написав лиш кілька кусничків, досить невикінчених щодо форми, – а прецінь вони чарують і завсігди будуть чарувати читателя тим, що виплили з серця чистого, з душі і з темпераменту оригінального і дуже симпатичного. Не говорю уже о такій сердечній і прямо до серця промовляю[чій] ліриці, як Шевченкова.
Впрочім, особистість поета, його моральна фізіономія не конче потребує бути ідеально хороша і гармонійна, – такі щасливці рідко лучаються на світі. І слабості, нам’єтності та блуди поета можуть і повинні відбитися в тім чарівнім дзеркалі поезії; доки у всіх тих загальнолюдських хибах і збоченнях не перестає проявлятись вроджене благородство душі поета, сила його духу, темперамент і взагалі ідеальне змагання, доти поезії його роблять на нас глибоке враження, суть для нас поучаючі і ублагородняючі. Лірика нашого століття, переважно лірика болю, туги і борби, єсть на всякий спосіб піснею хоровитою, але, будучи виразом того болю, на котрий людськість хорує від свого початку, вона тим самим єсть і піснею загальнолюдською, останеться великою і зрозумілою і для пізніх, щасливіших поколінь.
З того вже можете вирозуміти, що я далеко радніше бачив би від Вас поезії, випливші прямо з Вашого серця, з Ваших особистих обставин, з дійсного життя, ніж з Вашої голови, з теорії, з фантазії і прочитаних книжок. Таким я мушу вважати і перший з присланих мені тепер віршів. Чи Ви читали вірш Стебельського «Nędza»? Може, й не читали, але досить того, що Ваш вірш єсть слабенькою копією тамтого, тільки що, розуміється, у Ст[ебельського] техніка віршова далеко краща і сила вираження більша. Але не в тім лежить закид для Вас, тільки ось у чім: Ваш вірш, так само як і Стебельського, єсть неправдивий, риторичний, єсть зліпок фраз, непережитих, непрочувствуваних серцем і нервами. Такої нужди, яку Ви описуєте і яку описав Стебельський, ані Ви не зазнали, ні Стебельський. Питаюся Вас: чи для нас, для публіки, інтересніші загальні, хоч би й як високі фрази, чи, коли вже беретесь висказувати свої чуття, інтересніші іменно ті Ваші чуття, Ваші душевні обставини і факти?
Що Ви маєте добру пам’ять і потрафите своїми словами переказати те, що чули або читали, – се нам не цікаво знати, а Ви нам покажіть, як Ви чувствуете в кождім або хоч би в однім спеціальнім випадку, представте нам, якими очима глядите на своє власне окружения, на того хлопа, що йде поперед Ваші вікна, на тих дітей, що гаморять у школі, на той ліс, що шумить у віддалі, на ту ворону, що кряче на стодолі, – на що хочете. Вірте мені, се буде інтересніше для публіки, бо покаже нам менше слів, а більше життя, більше Вас самих, що єсть головною ціллю ліричної поезії.
Не знаю, чи здужав я зрозуміло витолкувати Вам свій погляд. Певна річ, що ліпше, ніж всяке теоретичне толкування, тут було би студіум сучасних ліричних поетів європейських і пісень народних. Як бачу з Ваших віршів, Ви досить перейнялися способом писання пані Конопницької, так само як і панна Шнайдер. Се правдива отрута, та Конопницька – не задля своїх думок і переконань, але задля свого стилю. Стиль її надутий, риторичний, ненатуральний, а при тім блискучий і звучний вірш – чиста спокуса для кожного початкуючого поета. Яко антидотум проти Конопницької я дав панні Шнайдер Ленау, і Вам його дам.
Треба Вам тямити раз назавсігди, що не штучність, але простота, поєдинчість становлять красу і силу вірша. Не знаю, чи у Вас є Шевченко, – на всякий спосіб читайте і вчитуйтесь у ті дрібні поезійки ліричні, котрі тепер видав Партицький. Так само буду міг служити Вам Гейнем і Гейзем. Поезія в наших часах так само вимагає студіум, як і всяка інша штука, і я надіюсь, що Ви, хоч учителька з одного боку, з другого боку, потрафите бути пильною і тямущою ученицею, без чого за Вашу поетичну будучність не ручу.
І другий Ваш вірш так, як і перший, грішить надутістю стилю і неясністю основної гадки. Властиво кажучи, єсть тут взята одна гадка, одна стрічка з котроїсь поезії панни Шнайдер (о тім, що не власне, але людське горе болить поета) і розвинено в цілий вірш. Проти того я не мав би нічого, коли б тут на виказання тої гадки подані були які нові факти, оригінальні образи, – але того нема. Бійтеся бога, панно Климентіє, менше теорій, менше загальностей, а більше простоти в вираженні і більше реальної правди, більше фактів, більше, як німець каже, eigene Anschaung, т. є. такого, що Ви самі бачили, чули, нюхали, смакували, дотикались, – а то пропадете!
Щодо панни Шнайдер, то скажу Вам, що обставини її, оскільки можу судити, не о много ліпші від Ваших. Виросла в біді, тепер учителька в Бібрці і удержує ще при собі стару матір. Правда, що оскільки можу з Ваших листів виносити о Вашій вдачі, міркую, що панна Шнайдер остільки щасливіша, що не журиться ніякими дрібницями щоденного життя, попросту для того, бо їх не бачить, а живе тільки між хмарками, цвітками і безкровними ідеалами. Оригінальна натура, невлічимо – як мені здається – хвора на ідеалізм! Так само щодо пачок її поезій мушу поправитись остільки, що, крім кількох, досі напечатаних, єсть їх у мене 10, присланих іменно посліднього разу. Хіба се много? Я вже підмовив Партицького, щоб видав її теперішні і будущі вірші невеличкою брошуркою, і він згодився. Розуміється, що так надто швидко се не буде, але бути буде. Ваш вірш про «Правдиву любов», по-моєму, найкращий з написаних Вами досі, буде напечатаний у котрімось з друкуючихся тепер н[оме]рів «Зорі», а їх друкується 2, бо Парт[ицький] їде на місяць до Карлсбада і хоче тим часом з «Зорею» упоратись.
Щодо мого здоров’я, то хоч воно мені щохвилі нагадується доткливим болем у грудях, але що ж, мислити о його репарації тепер ще нема коли, – до 15-го мая треба ще тягти ярмо – відтак доперва буду міг виїхати, та й то не на спочинок, а може, навіть на подвійну роботу. Я знаю добре, що мені не дуже вже довго прийдеться мучитись на світі, – а тут ще стільки роботи, скільки нетиканого, непочинаного поля – тож хотілось би хоч що-то ще зробити. Мої улюблені праці, о котрих я частенько думаю безсонними ночами, а особливо моя повість про «Басараба» і поема «Нове життя», так, мабуть, і остануться або нескінченими, абой незачинаними. Та що діяти, не під такою, відай, звіздою ми родились, щоб нам вільно було думати о сповненні наших замислів. На послідній стороні сього листа шлю Вам відпис із «Пролога» моєї поеми, чи доведеться коли писати епілог – боги знають!
Слідуючого тижня буду все у Львові, тільки сеї неділі (4 мая) виїжджу на день. Але коли би мене могла застати Ваша картка дома, сього зовсім не знаю – я дома рідко буваю, – правильність то мій неприятель, – звичайно сиджу або в кав’ярні при газетах, рано в бібліотеці, або в редакції «Діла», або волочуся по улицях та заглядаю на гарні личка і міркую собі, скільки сліз, болю, сварок, сплетень і злості мусить перейти через таке личко, поки з нього зробиться погана, зів’яла, поморщена, стареча маска. Гарне заняття! – скажете Ви. І небезпечне, скажу я, бо я все-таки трохи й поет, і гарні личка роблять на мене не раз більше враження, ніж би сього мені хотілося.
Але до речі! До речі! Отже ж, приїхавши, не надумуйтесь, тільки шліть картку через експреса на ул. Ліндого, ч[исло] 3, 1 пов[ерх], мешкання п. Нагірного, на дверях його карточка прибита. Ваш листок нехай буде в коверті і заадресований до мене. В хаті або буде хто, або ні. Як буде, нехай експрес віддасть, а як не буде, то нехай кине в скриньочку, що прибита на дверях. Я звичайно що година або дві заходжу додому, – отже ж, так буде і в тім разі. А тепер прощайте! До звидання!
Ваш Іван Франко.
Пролог до поеми «Нове життя»
Ось Вам і весь пролог. Із самої поеми ще не готова навіть перша частина, а частин має бути 12, а кожна частина обнімати буде, певно, по 50 – 100 строф – отже ж, робота величезна!
Здрастуйте!
Ів.
До Уляни Кравченко
Поч. травня 1884 р. Львів	
Дорога панно Юліо!
Не гнівайтесь, що аж досі не відписав Вам, – але у мене так много всякої роботи, що годі було. Лист Ваш, а особливо Ваша посилка втішила мене дуже. Ваші вірші, прислані сим разом, майже всі дуже гарні. Ще такі дві-три посилки, і буде можна справді видати маленьку книжечку Вашого первоцвіту. Партицький у сих номерах «Зорі», що вийдуть сими днями (вийде 2), напечатав дещо. Про осібне видання я ще з ним не говорив, але скоро буде матеріал, я сам приймуся за його упорядкування і передам все готове до друку. Тільки Ви працюйте дальше, а особливо вчитуйтесь в Ленау, студіюйте його форму і спосіб вираження – се Вас вилічить від наслідування Конопницької, котре в присланих мені віршах декуди дуже виразно пробивається.
У нашій редакції Ви лишили по собі дуже милі спомини. Наші товариші, Горбачевський і Грабович, дуже були засумовані, що Вас не могли видіти. Корженко на серіо вибирається до Бібрки, може, вже сеї неділі, сли тільки погода позволить. Конечно, і я з ним. Запевно, приїдемо рано. Але до того часу надіюсь ще від Вас дістати лист.
Засилаючи поздоровлення Вам і Вашій мамі, остаюсь
Ваш слуга, Ів. Франко.
До Уляни Кравченко
9 травня 1884 р. Львів	Львів, д[ня] 9/5 1884, ул. Ліндого, 3.
Ласкава пані!
Не гнівайтесь, що так довго не пишу до Вас. Знаєте, що я не здоров і ще до того маю таку масу різних праць. Ми з Коц[овським] приїхали щасливо і без ніяких авантюр. Тут у нас досі нема нічого нового.
Напишіть, як Ви поживаєте і що робите. Я надіюсь, що Ви за ті часи напродукували дещо трохи ліричної дробини, і дуже був би цікавий побачити Ваші нові співання. «Любиш чи не любиш…» напечатане без моєї вини, але просто подобається людям – видять новий зворот у Вашій ліриці від Конопницької до пісень народних. «Руська дівчина», раз тільки кохаюча, всюди стрічає опозицію – от і Белей вчора носом крутив. Ось для Вас наука – писати і в поезії, і всюди тільки правду, т. є. тільки те, о чім Ви переконані, що се так. Що напишете о собі самій, се буде найпевніше, що о других, те вже треба через дуже тонке сито сіяти.
Вид Бібрки від каплички дуже гарний і піддав мені гадку пропонувати Вам, щоб Ви описали його, розуміється, віршами. Се була би перша (а властиво, друга по «Бескидах») Ваша проба поезії описової. Ану-ко трібуйте, як Вам се вдасться. Конечно, чим більше в опис внесете свого я, свого власного серця і чувства, тим він буде інтересніший і цікавіший. Заразом се привчить Вас ограничувати крила своєї фантазії, глядіти поетично на речі близькі, видобувати поезію з дійсності, т. є. зробить Вас поеткою більше реалістичною, ніж Ви досі могли показатися. Я дуже би бажав, щоб Ви перейнялися тою гадкою й доложили всіх сил до такого кроку. Коли Вам раз не вдасться, робіть другий і третій раз на інший спосіб, іншою дорогою, але робіть, Übung macht den Meister.
Будьте ласкаві донести мені, чи Ви здоровіші вже і що робить панна Валерія, котрій засилаю сердечне поздоровлення. Коцовський, здається, напише до Вас окремо. Я виїжджаю зі Львова по 15-тім, Партацький їде зараз з початком слідуючого тижня.
Стискаю Вашу руку і остаюсь Ваш щирий,
Іван Франко.
До К. К. Попович
2 – 10 травня 1884 р. Львів	
Добрий день Вам, пані!
Гарний нині день для мене! По-перше, що скінчив свою утяжливу роботу в бібліотеці – переписування бесід Федоровича, а по-друге, що, вернувши з бібліотеки, застав дома Ваш щирий лист. Та й то лист, писаний в припливі чуття, що у мене так рідко лучається і чого я по Вас всього менше міг сподіватися.
Ви помиляєтесь в своїх догадках, кажучи, що я мушу судити о Вас, як о меланхолійній, в етерах розкоханій ідеалістці, від котрої тяжко добитися слова. Не бійтеся, я маю очі, я бачив добре, що Ви тільки зі мною були такі несміливі і неговіркі, та й то не з жадного маскування, а попросту для того, що ми перший раз бачилися, – але зате в розмові з своїми братами Ви зараз оживлялися і потрафили щебетати не згірше хоч якої птички. І коли Ви мені тим самим грозите при нашім найближчім звиданні, то вірте, що дуже тішусь наперед тим звиданням, котре однако ж, здається, не так-то швидко буде могло наступити. Ну, та о тім потім.
Так само не можу признати Вам слушності і в тім, що Ви судите о мні. Щоб я закоханий був лиш в ідеальній музі, як Ви кажете, сього би сам я не смів твердити, – противно, лет мій такий низький, що майже ніколи й від землі не відривається. Я не знаю, по чім Ви се судите, а властиво кажучи, догадуюсь, але не уважаю потрібним, ані умісним висказувати свої догадки. Що я шукаю між людьми вражень, і тільки вражень, се правда, та тільки се робимо всі ми і більше нічого робити не можемо. Всі чуття наші, болі, розкоші і пр. суть прецінь і відзиваються тільки враженнями.
А щоб я в цвітках – як Ви образово кажете – шукав тільки барви-краси, а нехтував запахом-душею, против сьому рішуче мушу застерегтися. Коли б воно так було, то хіба ж кореспондував би от хоч би з Вами або з панною Юлією, інтересувався Вашими віршами, з котрих мені прецінь нічого не приросте? Щоб я при звиданні з Вами був в нещирім успособленні, сього собі не пригадую, – противно, мені здається, що я говорив і поводився з Вами зовсім свобідно, – може, навіть де в чім і занадто свобідно. А вже то, що Ви, наговоривши мені таких непідхлібностей, сховали для себе те, що о мні доброго мислите (єсли тільки що-небудь такого єсть), свідчить о тім, що Ви – таки не ідеалістка. Впрочім, тут зовсім Ваша воля, і я не смію домагатися, щоб Ви говорили те, що Вам Ваш розум не дозволяє сказати.
А тепер будьте ласкаві послухати, що я Вам скажу, – а скажу більше-менше все, не криючи нічого, яке враження Ви зробили на мене. Я вже згадував Вам, що я представляв Вас собі фізично більше розвиненою, сильнішою – ну, та тут представлення – байка, а факт – фактом. Тепер я не дивуюсь, для чого в деяких Ваших віршах нема міри фантазії, – се конечний виплив слабого організму і надто розвиненої нервової дразливості. Коли б я так міг Вам радити, я би радив поперед всього якомога скріпляти своє тіло гімнастикою, зимними купелями, рухом і доброю їдою, тоді б і мислі Ваші і погляди стали би реальніші і більше гармонійні.
О рисах лиця, очах, і т. п. не буду говорити, щоб Ви не подумали, що я на всі ті акцесорія кладу надто велику вагу, – а хоч би для того, що говорити о тім далі вважаю попросту нечемністю. Впрочім, мізерна та дама, у котрої нічого не може подобатись, крім лиця, носа, очей, кіс і т. п. декорації, – у Вас, крім всього того, є дещо іншого, і то багато дечого, що може подобатись. Ви належите до тих – рідких між русинками – женщин, при котрих чоловікові робиться якось swojsko, тепло котрих раз пізнавши, чоловік хотів би завсігди мати приятельками і подругами.
Впрочім, може бути, що то лиш мені так здавалося, мені, глядячому на Вас з певним наперед повзятим виображенням, отже, не зовсім об’єктивно, – може бути, що чар той з часом розвіється, – але позаяк я бажаю від життя і від людей – як Ви кажете – вражень і тільки вражень, то для чого ж маю сам розбивати ту ілюзію, з котрою мені добре, хоч знаю, що вона ілюзія? Адже ж ілюзія, панно Климентіє, то наше обопільне ремесло, бо на ній полягає поезія, а почасти й наука. Не будем, отже, й між собою розбивати тої мли ілюзії, поки само життя її не розіб’є, – чи як Ви гадаєте?
Але досить о тім делікатнім предметі, вернімось до дійсності. Отже ж, приємною дійсністю, о котрій мені тепер приходиться писати, єсть Ваш вірш, котрим Ви по вродженій собі злосливості захотіли мене зіритувати, а на ділі мене дуже втішили, бо вірш дуже гарний. Особливо закінчення мені дуже подобалось. От Ви, замість патріотствувати, напродукуйте в такім роді з копу штучок, а вийде збірничок, з котрим таки мож буде сміло показатися в люди.
А тепер про будущину. Я сам ще не знаю, коли їду зі Львова, здається, що десь з початком другого тижня. Надіюсь, що на неділю ще буде Ваша відповідь на отсей лист, отже ж, що я перед виїздом ще раз напишу Вам. Досі я й сам ще не знаю, куди поїду, – здається, що поїду через Станіслав (де забавлю зо 2 – 3 дні), Болехів (де, може, також пару день побуду) до Дрогобича. На всякий спосіб довго там забавляти не буду. Якби Ви сповістили мене, коли найближчим разом будете у Львові, то, може, й я стягнувсь би на той час, так що ми могли б знов побачитися. Тільки надто швидко се не може бути не для того, як коли б я не бажав швидко побачитись з Вами, але для того, що, їдучи до Львова, я буду мусив уже мати скінчену роботу про Федоровича, а се так швидко не буде могло статися. Зі Львова в той спосіб поїхав би я просто до Вікна до п. Федоровича, де також прийдеться забавити з місяць. Ось в загальних зарисах мої плани, – як бачите, зовсім не такі ідеальні, як Ви мене посуджуєте.
Поздоровляю Вас і стискаю Вашу дрібнесеньку ручицю.
Ваш Іван Франко.
До М. П. Драгоманова
10 травня 1884 р. Львів	Львів, д[ня] 10/V 1884, ул. Лінде, 3
Ласкавий добродію!
Аж нині, коли у мене біль у грудях, на котрий я оце вже місяць нездужаю, крихітку втихомирився, я сідаю відповідати на оба Ваші листи. Згори мушу перепросити Вас за тон мого попереднього листа, писаного серед грудного болю й таких прикрих обставин, котрі затемнювали мені світ перед очима. Правда, воно то й тепер передо мною не ясніше, але, чень же, бодай спокою більше в тоні здужаю нині задержати.
Поперед всього стрібую сказати від себе що-дещо про ті Ваші уваги, котрі відносяться до моєї особи. Критикуючи гостро поступки тутешніх народовців, Ви твердите – і то вже не перший раз, – що в тих ділах і моєї вини багато, особливо від того часу, як я панегірики Барвінському писав і в співробітники «Діла» та «Зорі» пішов. Про панегірик Барв[інському] я вже писав Вам давніше і не думаю й нині скидати з себе вини, хоч вона, по моїй думці, значно зменшується тим, що
1) Барв[інський] при ycix своїх особистих хибах все-таки в Галичині зробив багато і значно причинився до розрушення інтелігенції і народу, –
а 2) що похорон його був такою маніфестацією, при котрій, по моїй думці, треба було всім народовцям стати прикупі, щоб коло одного прапора згромадити якнайбільше сили.
Ви скажете, що Барв[інський] – підлий прапор. Воно почасти так, і я, певно, не належав і не належу до поклонників його особи, ані його писательської роботи. Але абстрагуючи се, я скажу, що Барв[інський] мав і свого роду організаційний талант і показав вплив між тутешнім народом. Коли тільки згромадиться сила і навчиться йти рядом, тоді прапор змінити легше. Я не знаю, наскільки всі ті резони усправедливлять перед Вами мій «панегірик», – може бути, що Ви назвете се також «неморальним опортунізмом». Та що ж діяти: в даній хвилі чоловік ніколи не потрафить вискочити понад рівень того морального чуття, яке в нього єсть, – а Ви знаєте, що воно в нас у Галичині не надто високе; чи багато, впрочім, вище на Україні і взагалі в Росії – не берусь судити, хоч де в чому можу і з досвіду сказати, навіть ще нижче.
А тепер щодо сотрудництва в «Ділі» і в «Зорі». Ви ставите як argumentum ad hominem супроти мене, що «ми в сотрудники до Каткова и до Піхно не поступаємо». Позвольте замітити, що порівняння Ваше «Діла» й «Зорі» з «Моск[овскими] вед[омостями]» та «Киевлянином» трошки хроме. От якби я до «Слова» або «Пролома» пристав, так тоді би воно було добре. Адже ж і Ви писали до «Киевской старины» обрусителя Лебединцева, конечно, не для того, що вона Лебединцева, а для того, що вона одинокий визначно український журнал.
Та й ще, позвольте замітити Вам, що моє положення з Вашим зовсім а зовсім не рівня. Ви чоловік з широкою європейською славою, Ваші праці кождий журнал і кожда газета в Європі напечатає, ще й руку у Вас поцілує, а я що? Адже ж я вже разів з десяток трібував писати дописи до російських газет, а в кінці й плюнув, не добившися ні напечатання, ні відповіді. А при тім же хіба мені мило кидати свою мову а калічити чужу задля того, щоб десь там сказати своє слово, котрого, може, там і слухати нікому не цікаво, між тим коли у себе дома я можу хоч і з помилками, а все-таки сказати багато дечого такого, чого в нас у Галичині ніхто другий не скаже.
А при тім же зважте ще й те, що мої економічні обставини також дуже тісненькі. Моя батьківщина виносить 14 моргів (чи там, по-вашому, не сповна 7 десятин) худої підгірської землі – на те нас є три брати, вітчим, і мачуха, і двоюрідна сестра. Значиться, засісти на селі до господарства годі й думати, бо нема на чім: і братів покривджу, і собі не поможу. Очевидна річ, що конечно треба заробляти пером. Сидячи на селі, міг би я до якогось часу писати повісті та вірші, але хто ж їх надрукує? Плодити польську белетристику і не хочеться, і мови настільки не вмію, – отже ж, куди йти?
Не знаю, чи не вражу Вас, – а коли вражу, то згори перепрошую, – коли скажу, що Ваші щирі і дружні слова об тім, щоб я вмів сам себе більше цінити, – завсігди видаються мені іронією, гіркою насмішкою. Бо і що ж з того вийде, коли я стрібую зробити страйк хоч би в «Ділі» та «Зорі»? Хіба ж Ви думаєте, що тим людям, котрі заправляють тими письмами, іде о яку-небудь ідею? Вони попросту скажуть: «Не велика серцю туга», – і наймуть собі Подолинського або якого ще ліпшого фразеолога, – ну, а публіка у нас не так-то ще розвинена, щоб зараз розкусила. Хіба ж у Росії після Бєлінського й Добролюбова, після Гоголя і Тургенева народ не читає дурних повістей і дурних віршів? Що такого є в першім з торішніх поетів великоруських Минаєві, крім форми бренячої, – а прецінь же його читають і хвалять. Отак сталось би і у нас.
А щодо підлостів в тих газетах, котрі я підпираю своєю працею, так я при моїм низькім рівні морального почуття думаю, що за час мого співробітництва в них таких надто великих підлостів не було. Оскільки чую від людей, той річник «Зорі», де я працював, в порівнянні з попередніми все-таки і по змісту кращий, і по ідеях поступовіший та логічніший від попередніх. Я знаю добре, що Партицький не так-то давно бризкав болотом і на мене так само, як і на Вас, але все-таки для мене показується важнішим дати читачам «Зорі» замість давніх дурниць щось хоч трохи живішого і поступовішого, аніж мовчати (бо власного журналу, як самі кажете і як я добре знаю, годі склемезити) і задля особистої сатисфакції давати утверджуватись у головах тих 500 або більше людей тьмі кромішній.
Може бути, що й се також вузька, опортуністична мораль, але що діяти! Може, вона з часом розвіється і розшириться, коли я більше пізнаю світу й люлей, стану багатший досвідом, – але поки що понад той рівень моральний, який у мене є, мені вискочити годі.
Чи возможно було мені зробити свою «Зорю» в «Світі», як Ви твердите, – сього я не міг би твердити. Ми числили, приступаючи до його видавання, на підмогу з України, а підмоги майже ніякої не показалось. Ви написали одну статтю, а відтак, обвинувативши нас у безпринципності й нещирості, покинули, невважаючи на те, що писали ми, як німець каже, «nach unserem Wissen und Gewissen» і мусили де в чім числитися з тою галицькою громадкою молодежі, котра підпирала газету грішми. З України (крім 50 крб. Вольського) нам за посилані туди примірники прийшло, бачу, всього 30 чи 40 крб., дописувати ж згодивсь один тільки Кониський, та й то нам на лихо, бо тоді Ви тим дужче почали ганьбити видавництво.
А ми, галичани, як вміли, так піли, – а коли піли подекуди трохи гірше, ніж ми могли, то виною була тіснота обставин. І соловій в лапах у кота не співає, а пищить. На доказ того, серед яких обставин ми видавали «Світ», я наведу Вам лиш те, що я в крайнім недостатку, знеможений мусив їхати на село, де зараз же занедужав тифом. Конечно, при дозрільших силах і трохи більших засобах може бути, що таке видавництво, як «Світ», строга критика мусила б зачислити в гріх його видавцям, впрочім, і на нас, коли хто хоче за нього кинути каменем, то нехай кидає.
Щодо Вашого реферату, то я предложу зараз у неділю кружкові писати в «Ділі» оповістку про нього і про даровані книги з Вашим повним ім’ям. Хоч то ми, хлопи, на рицарських обов’язках зглядом дам не багато розуміємось, то все-таки ця женевська дама настільки для мене дорога, що кожний її дотинок болить мене гірше, ніж мої власні груди.
Рівночасно з сим листом посилаю Вам нові видання «Зорі» і давно жаданого Заклинського, котрого я ледво-не-ледво роздобув.
Перейду тепер до кружка. Ви праві, що поки що серйозної праці й системи в нім не видко, але все ж таки робиться, що мож, і по тих матеріалах, які є під рукою. Тепер, щоправда, людей в кружку мало – найкращі пороз’їздились по лекціях, але все ж таки я маю надію, що здужаю підібрати пачку людей, котрі зможуть і схочуть серйозно засісти за роботу. До таких людей я почислив би Коцовського Корженка, історика, котрий тепер кінчає видання третього тому «Руської бібліотеки» (Шашкевича, Вагилевича і Головацького) і працює вже від кількох літ для докторату над історією Владислава Опольчика. Його була в «Ділі» статейка про зносини Ів[ана] Грозного з німцями і давніше ще стаття про Детка («З тихої кузні Oświaty Ludowej»).
До таких людей почислю я дальше Даниловича, що спеціально віддається економії і статистиці. Тепер він мусить сидіти на селі, щоб поробити екзамени, і ладить докладну статистику того села, – між давнішими роботами я бачив у нього статистику народин, смертей і замужеств у тім селі за 100 літ після метрик церковних. Я з ним широко говорив про потребу зладження з часом історії економічного розвою нашого народу під Австрією і потребу збирання задля цього матеріалів, і він радо обіцяв взяти участь у тій роботі.
Щодо права звичаєвого, то я звернув на нього увагу ще 1882 року в статейці «Громадський суд у Добрівлянах», напечатаній в посліднім, не вийшовшім у світ н[оме]рі «Світу», де я після книги засідань ради громадської зладив статистику її засудів за кілька рік. Надіюсь, що скоро ми будемо мати під руками книги о тім праві, то підуть і реферати, і збирання матеріалів про Галичину.
Що тикається Павлика, то він у кружку єсть, на засіданнях буває, хоч участі в дискусії не бере, а своєї праці про спілки не читає тому, бо не має її під рукою, дав у «Просвіту». Працювати для кружка він не має часу. Впрочім, я думаю, що коли тепер поїду на якийсь час на село, він таки буде мусив дещо дбати про кружок, щоб ішла в нім хоч яка-така робота.
Що тикається Павликового перекладу Реклю, то діло таке, що Тов[ариство] Шевченка прийнялось би випечатати, але, звиняючись недостачею грошей, каже, що книга не повинна б бути більша над 20 – 25 листів. Коли в такім об’ємі поміститься Реклю – ціла робота про Росію, то добре. Та й ще одно: з тутешніх українофілів ніхто не знає Реклю – отже, вони й кажуть: чи не можна би, щоб ми поперед всього мали цілу свою Україну в однім образі, суцільно оброблену, без ніяких додатків: се і для молодшого, і для старшого покоління було б ліпше, аніж читати опис України як appendix до опису Росії. В такий спосіб вони висказували мені свою думку, і так я передав її Павликові, а не як жоден imperativ. Можна, то можна, а не можна, ну, так ладь з богом усе. Тільки ж, оскількі знаю, з п. Реклю така біда, що описи австрійсько-угорської України у нього дуже слабенькі і неповні. Що з тим зробити?
Про видання Навроцького я скажу те, що на нього кружок одержує з «Просвіти» 50 з[лотих] р[инських], з пренумерати прийшло досі з 80, а дещо з розпродажі книжок. Особливо дві перші суми се такі гроші, котрі без того видавництва, певно, не були б до кружка прийшли – виручка з розпроданих екземплярів все ж таки останеться чистим здобутком кружкової каси. А при тім же думаю, що й з книжки самої все-таки дещо доброго прийде – все ж по тих ділах, по котрих писав Н[авроць]кий, Галичина досі ліпшого нічого не поставила. При тім же я надіюсь, що й біографія, й листи його подадуть багато цікавого та навчаючого про українофільство гал[ицьке] кінця 60-х і 70-х років. Що з Н[авроцьк]ого святого не зліплять, за це ручить автор біографії – Остап.
Фейлетони в «Ділі» про Петрова – Ви вгадали – походять від Кон[иськ]ого. «Шах-наме» він первісно назвав був казкою, – мабуть, читав тільки той уступ, що переклав за Рюккертом, мабуть, Жуковський чи хто, – але порівняння з казкою єгипетською й того уступу було зовсім не до ладу. Я представляв Б[еле]ю те саме, що «Шах-наме» величезна поема, так він не хотів надто поправляти Ко[ниськ]ого, а тільки замісто казки поклав поему.
Що Страпарола – не збірник, а автор збірника, об тім я знав, і в такім дусі написав, – хіба що невиразно вийшло; я, здається, записав: у збірнику новел Страпароли чи щось подібного, але не написав: в збірнику новел п[і]д н[азвою] «Straparola». Я дуже був би Вам вдячний, якби Ви, при способности витикали мені важніші блуди в моїх роботах, – я ж би бажав учитись і кожне фактичне спростування прийму дуже вдячно.
Читаючи недавно свою роботу в «Зорі» про усмирения непокірної, я аж очі свої забув – адже ж там цілісінький уступ випущено, та й не знаю, по якій причині (тоді, коли печаталось, я у Львові не був і навіть тих н-рів не мав). Іменно випущено розвідку про перший мотив – вибір жениха, де показані були казки, котрі дали початок драмам італьянця Гоцці, а опісля Шіллера про царівну Турандот. Я мушу ще вернутись до того предмета і підібрати до нього більше казок наших і других слов’ян. Пісня лірницька, в котрій чоловік запрягає жінку в ярмо і котрої цікавий варіант є у мене записаний, не зовсім, по моїй думці, може похитати те, що я сказав про вдачу укр[аїнського] варіанта новели про усмирения непокірної. Я би бажав прослідити варіанти новели, котра дала початок пісні про запряження в ярмо жінки, – але поки що у мене нема під рукою матеріалів до того.
Тут один польський жидок робить над мотивом Бюргерової «Ленори», т. є. любки, котру упроваджує дух помершого нареченого. Питався мене про сліди того мотиву в українській літературі людовій і штучній. З людової я мало міг йому вказати понад те, що списав якийсь автор в Ягича, «Archiv für slavi[sche] Philologie», де було наведено в нім[ецькім] перекладі пару казок з Вашого своду й II т. Чубинського. З штучної літератури я вказав йому одну поему Федьковича (кепську), «Маруся», Шевченкову «Тополю» й Куліша «Од чого у Воронежі висох став». Жаль тільки, що сеї послідньої казки [не можна дістати] (вона була напечатана в «Вечорницях», котрих нема ані у мене, ані в жодній з львівських бібліотек).
Я зладив для Краківської академії збірник пісень весільних з Лолина, записаний Ольгою Рошкевич. Єсть се один з найкращих комплектів вес[ільних] пісень з усіх, які я досі видав, містить щось коло 190 номерів – пісні й обряди дуже цікаві. Я порівняв той збірник з печатаними у Чубинського, т. IV, й Головацького і понотував, котрі пісні мають у тих збірниках варіанти, котрі зовсім ідентичні, – але майже дві третини, а най половина, є зовсім нових. Крім того, я дав від себе невеличкий вступ, де розвинув трохи думку Костомарова, висказану при кінці передмови до збірника Чубинського, о тім, які складники історичного й культурного життя впливали на творення і наслоювання пісень весільних. Крім того, подав невеличкий очерк села Лолина. Рукопис представив І. Коперницький у комісії – збірник буде випечатаний у IX томі «Справоздань» з кінцем сього року.
Недавно я зладив коротеньку роботу о деяких загадках руських і польських. З збірників, які мав під рукою (Номис, Чуб[инський], Лучаківський, видані крак[івською] Акад[емією]), я вибрав усі загадки, в котрих Stichworts суть сили природи (небо, земля, сонце, місяць, дощ і пр.), і, побачивши, що всюди, у всіх загадках ті сили природи представляються як живі твори (звірі або люди), старався погрупувати їх і прослідити, з якого джерела вони виплили. Працю ту я буду завтра читати в кружку, а опісля напечатаю а «Ділі». Жаль, що для порівняння у мене не було ані одного збірника народних загадок з інших народів. Впрочім, виводи на тім не потерплять, бо й так я показую, що всі ті загадки – витвір не національний, але виплили з міжнародних анімістичних поглядів на природу і що в них стрічаються зароди виображень, розвинені в міфологіях різних народів.
Іно-що получив і не вспів ще прочитати праці Дашкевича о Граалі і о билинах про Альошу Поповича. Ви, певно, мусите давно вже мати їх – обі з 1883 року.
Пісня «Скажи мені правду» у самого Гулак-Артемовського підписана іменем Чужбинського, з таким підписом вона, здається, була напечатана і в «Основі» і відти перепечатана у львівській «Антології». Гулак зовсім не каже, що він записав її з уст народу, – для того я й увагу зробив. А в «Ділі» через помилку коректора напечатано «Чубинський».
Отсе я намазав два аркуші, та й ще скінчити годі. Приходиться ще дещо о собі сказати. Я д[ня] 15 мая їду в поблизьке від Львова село Задвір’я, де по случаю створення читальні маю держати відчит «О тім, як у нас знесено панщину». До сього діла я зібрав цікавий матеріал рукописний, котрий увійде в мою книгу про Федоровича. Хотів би-м на його підставі розказати народові ту історію і опісля історію індемнізації, і все те в популярній обробці дати до сьогорічного «Календаря «Просвіти».
По 15-тім я їду на село лічитись. Куди й на який час, сього ще не знаю. Прошу Вас, коли писатимете листи, то на той сам адрес, як і досі, а якби які посилки посилали, то на адрес Павлика.
Засилаю Вам своє сердечне поздоровлення.
Ваш Іван Франко.
До М. П. Драгоманова
14 травня 1884 р. Львів	Львів, д[ня] 14/V, 1884, ул. Linde, № 3
Ласкавий добродію!
Павлик передав мені свій лист для переслання Вам – так от я при сій оказії приписую також дещо від себе. Поперед всього дякую Вам за присилку книг. Статтю Єфименкової про трудове начало прочитав, і дуже вона гарна. Я міркую, що у нас можна б було підобрати дуже багато фактів на скріплення кождого речення тої статті. Мені здається, що її не вадило б перекласти, а властиво переробити в такий спосіб, щоб приміри великоруські відсунути на дальший план (не викидаючи зовсім, а трактуючи тільки par exemple так, як і прочі слов’янські), а зате построїти всі виводи на фактах чисто українських, а главноє, підобрати чимбільше галицьких.
Дуже жаль, що тепер в нашім кружку майже нема людей, – пороз’їздились по лекціях або до екзаменів вчаться, так що зовсім нема кого заставити до рефератів. Я отсе тими днями получив через Варшаву Мена (2 томи: «Давне право» і «Историю давних учреждений») з ред[акції] «Prawdy» на рахунок гонорару моїх дописей і новел, що там печатаються. Так само з іншого боку я одержав повну історію фінансів австрійських, в котрій чимало є з архівного матеріалу цікавих дат до економічного розвою Галичини за послідніх 100 літ. Над усім тим варто потрудитися, та що ж, коли людей мало? Я надіюся, що по вакації під осінь збереться знов більше народу і оживиться кружок.
До нашого звичаєвого права подав я два малесенькі причинки в «Світі»: «Лісові шкоди і кари в Нагуєвичах» і «Громадський суд в селі Добрівлянах». Про суди громадські у нас дуже мало мож буде зібрати матеріалу, так як в тім згляді громади наші мають дуже малесеньку автономію, та й тут кожний поступок згори приписаний. Цікавіші речі я надіюсь з часом зібрати по наслідственному праву (у мене вже тепер набереться невеличка колекція мужицьких тестаментів і шлюбних інтерциз – треба тільки де в чім доповнити і обробити). Впрочім, мені здається, що звичаєве право у нас чим дальш все більше відтискається від життя, так що і тепер уже головні його контури відтворити можна хіба по бесідам, приказкам та лиш деяким нечисленним правовим звичаям. Задля того я думаю, що студіум того права, хоч, безперечно, важне для науки, для практичних потреб наших в теперішній хвилі менше нагоджуються, а матиме переважно лиш теоретичне значення.
Інша річ студіум економічного боку громадського і приватного життя – те студіум справді мусить нам дати могуче оруддя до дальшої боротьби. А що звичаєве право запевно і досі має великий вплив на ті економічні форми, в які раз у раз укладається і переукладається життя народне, то з сього боку і право звичаєве мусить також мати для нас свою вартість. Та що ж, наші теперішні роботи по обох тих предметах при наших слабих силах і скупих средствах мусять бути дуже часткові, в значній часті оперті на матеріалах вже печатаних, рукописних або на дрібних, приватних збірниках: в Росії матеріалів, і то багатих, до таких праць достарчають земства та вчені товариства, – коли-то у нас об чімось подібнім подумають?
Позвольте тепер, що я скажу Вам своє слово на ті питання, котрі Ви завдали Павликові, іменно щодо Нагірного і Белея. З Нагірним я живу оце звиш півроку, чоловік наскрізь чесний і діловий – хвильки не продармує. Та тільки що поза своєю архітектурою читав він мало, в ніякі теоретичні дискусії ніколи не вдається. Крім того, він тепер жениться, отже, багато часу тратить коло дівчини, а коли ожениться і стане чоловіком маєтним та директором фабрики, ну, так тоді побачимо, що буде.
На Белея Павлик, по-моєму, глядить трохи оптимістично. Без потреби він перетяжує себе в «Ділі» роботою чисто сміттярською: писанням новинок, поправлюванням правопису та редагуванням дописів, а зате не читає майже нічого, не робить ніяких студій і не поступає. З сього, конечно, виходить і те, що він боїться всякого смілішого, живішого слова, всього, що тільки здалека похоже на демонстрацію і рішучість. Його спеціальність – лавірувати «поміж дощ», а смілий він тільки против єзуїтів та «змартвихвстанців», т. є. там, де й зайцю положено бути смілим. Він і справді міг би тепер – більше, ніж я або Павлик, – імпонувати прочим народовцям і диктувати їм не одно, міг би відтепер уже грати навіть політичну роль, коли б не його боязливість та нерішучість. «Не моє діло, – сказав раз сам собі, – так я і пхатись на нього не буду».
Правда і те, що та анемія виходить почасти і з того, що не бачить він поза своїми плечима достаточно опори, достаточно сильного і сконсолідованого кружка людей справді поступових. Ну, та се, скажете Ви, – наша ж вина. Може бути, скажу я, – а може, й не зовсім.
А щодо бажань Павликових, щоб українці якнайшвидше постарались як-небудь розтаборитись в Галичині, то й я можу тільки виразити своє «дай господи!» Досі одні тільки Кониський та Русов скільки-небудь серйозно відносяться до галичан, шлючи сюди той свої праці, а сей книги та інколи дописи. Кониський, крім повісті «Порвані струни» в «Зорі», прислав обширний роман «Юрко Горовенко», котрий, чей, буде сього ще року напечатаний, дальше драму «Ольга Носачівна» (для бібл[іотеки] «Зорі») і комедію «По вусам текло» для театру. Ладить також третю часть «Жука», котрої перші аркуші вже заслав. Біда тільки, що у нас, проживаючих по 30 – 50 з[лотих] р[инських] в місяць на всі приємності життя, нема грошей на печатания тих праць, а Кониський, звісно, шле «в дар коханому краю не срібло, не злото – пісню голосну!». Що ж, коли-бо в наших часах пісня, щоб стати голосною, потребує іменно срібла!
Я кілька разів ладився їхати в Україну, вже й паспорт вистарав, та що, коли те прокляте срібло не пускає. Так, мабуть, треба і пуститися на власну ініціативу українців. Оскільки, впрочім, чув я від одного нашого чоловіка, живучого в Києві, всі вони там з малими виїмками відносяться до нас, галичан, «очень презрітєльно», як до якоїсь непотрібної причіпки, котра для українського діла – п’яте колесо у возі і на котру і уваги звертати не стоїть. Конечно, при таких відносинах о тісних зв’язках і спільній по одному плану роботі ніщо і балакати, а поки сього не буде, поти і ми в Галичині не зможемо кріпко станути на ноги і будемо спотикатись та гнутись і морально, і бідствувати матеріально – поки у нас не буде і не може бути скільки-небудь сильного кружка людей, віддаючихся науці та літературі, вчених спеціалістів, ані навіть солідних ширшого стилю публіцистів. Ось, по моїй думці, головний корінь того лиха, котре оце вже кілька літ так болющими тонами проривається і в моїй з Вами кореспонденції, і в цілій діяльності галицької молодежі.
Конечно, Ви і тут вкажете на вину галичан самих, котрі частенько показувались людьми безпринципними і безхарактерними. Я признаю се, та тільки все ж таки галичани що могли – робили і для самої закордонної України зробили таки немало. Адже ж головна маса українських писань в Галичині побачила світ, і будь-що-будь, все-таки в значній часті печаталась і на кошт, і працею галичан. А Україна що зробила для Галичини і абсолютно, і в пропорції до більшої вченості і більшої засібності тамошніх людей? Окрім Вашого видання Федьковича та невеличкого зглядно датку на друкарню – майже нічогісінько. А прецінь же не один з тих людей, що там признаються українофілами, пропускає на рік десятки тисяч рублів, та й на які речі!
Та досить, забагато я розписався. Буде, що буде, доживем, то й побачимо.
Здоровлю Вас сердечно.
Ваш Іван Франко.
До К. К. Попович
16 травня 1884 р. Львів	Львів, д[ня] 16/V 1884
Ласкава пані!
Сердечно Вам дякую, що Ви сим разом поспішились з присилкою своєї відповіді на мій лист. Кожне Ваше письмо якось освіжує мене, хоча й знаю, що воно походить з такої утлої та слабосильної руки. Але ще більше Ви би врадували мене, коли б до кожного письма приложили хоч один вірш, а по можливості якнайбільше. Бо ж інакше, скажіть, будьте ласкаві, яке значення має наша кореспонденція? Я вірю тому, що чоловікові, крім праці, треба й розривки, освіження, – знаю добре, що Ваші листи для мене суть іменно таким освіженням, – і хочу вірити, що й мої листи для Вас становлять розривку, приємнішу від тих, які Ви маєте звичайно, – а може, й приносять для Вас який серйозніший хосен.
Але ж, ласкава пані, я все-таки волів би, щоби кореспонденція наша приносила реальніші плоди, ніж проста розривка. У мене діла так багато, що о розривці чим далі, тим менше я можу думати. Правда, в житті моїм досі я також мало зазнавав розривок і приємностей, але все-таки зазнавав їх дещо трохи і бажав би тепер через ті немногі дні, які мені ще остаються, якнайменше тратити часу, а зате якнайбільше зробити для свого народу і письменства. Розуміється само собою, що й зносини мої можуть бути тривалі тільки з такими людьми, котрі змагають до тої самої цілі. На бездільну кореспонденцію, хоч би й так для мене особисто принадну, у мене нема й не повинно бути часу.
Для того-то я не думаю впускатись з Вами в дискусію над тим, що я в попереднім листі розумів під ілюзією, а що Ви під нею розумієте. Ви, конечно, з свого становища зовсім праві, жадаючи замість ілюзій реальної дійсності, – але хто знає, може, й я хоч трохи прав, контентуючись ілюзіями, коли дійсності реальної не дала доля. Тільки прошу Вас, не вважайте ілюзією того, що я сказав о Вашій особі!
Я бажав би докладніше витолкувати Вам, як я властиво думав, говорячи о ілюзії, – але прийшлось би мені порушувати надто багато справ делікатної натури, приватних, особистих, а то й таких, котрі всього ліпше порушувати і обговорювати при особистім звиданню, а не письмом. Тож поки що покиньмо сю матерію, а коли будете цікаві о ній дещо ближче дізнатися, то запам’ятайте собі і запитайте мене при нашім звиданню.
Рівночасно з нинішнім листом редакція висилає Вам послідній н[оме]р «Діла», в котрім напечатаний Ваш вірш ураз із віршами панни Юлії. Редакція просить Вам освідчити, що й на будуще радо поміщати буде Ваші праці, коли вони будуть такі гарні, як сей вірш.
Я бажав би Вам нині на прощання сказати ще деяке тепле слово, але не знаю, що за сила здержує мене. Якось мені тяжко на душі і сумно, і болющо – тож не гнівайтесь, дорога пані, коли тон нинішнього листа покажеться Вам де в чім надто острий, і простіть хворому чоловікові!
З відповіддю на сей лист стримайтесь, поки я до Вас перший не напишу і не подам Вам адресу, куди до мене писати. Надіюсь, що за той час муза Ваша не буде дармувати. За щирі желания і науки – сердечне спасибі!
Стискаю Вашу руку!
Ваш Іван Франко.
До Уляни Кравченко
16 травня 1884 р. Львів	Львів, д[ня] 16/V 1884
Ласкаві пані!
Отсе вже кілька день збираюся писати до Вас, та й все годі. Так-то вже на світі: до людей чужих і незнакомих я повисилав за ті дні кілька листів, а до тих, котрі мені близькі, – нічого. Наперед знаю, ідо не прогніваються, а ту[т] ще й мені тепер тяжко писання приходить, – ну, і виходить занедбання кореспонденції.
І нині мушу Вам писати коротко. Ваші вірші дуже мене врадували (…) майже всі до друку – і надрукував усі в «Ділі», котре Вам нині посилається. Белеєві і Корженкові вони дуже подобалися. Розуміється, що й Ваша герезія також надрукована, і то, після Корженкового суду, єсть она найкращим з усіх віршів. На мене Ваші обі коломийки зробили враження дуже приємне – бачу в них поворот до реалізму і мелодії пісень народних.
Я виїжджаю в неділю або в понеділок, і то насамперед до Станіславова, де пробуду 2 – 3 дні, відтам їду на коротенький часок до Болехова, а відтам до Нагуєвич, де хотів-бим забавити з тиждень. Відтам верну назад до Болехова, де забавлю весь прочий час моїх вакацій.
Поручаю Вам працювати дальше витривало на ниві поезії, а з листами до мене здержатися, поки не напишу сам і не подам Вам адреси.
Будьте ласкаві вислати поезії Конопницької під [пе]репаскою на адрес: Wielm. Pani Ant. Dzwon[ko]wska. Stanisławów, ul. Sapieżyńska, za rampą Tyś[mie]niecką. Прошу для безпеченства рекомендувати.
Що се у Вас за якась маленька «Валерійка» найшлася? Будучи в Бібрці, мав я честь пізнати панну Валерію, панну, оскільки я міг зміркувати, зовсім дорослу. Чень же, се не она?
Засилаючи Вам, і панні Валерії, і Вашій мамці щирі поклони, остаюсь Ваш щирий,
Іван Франко.
Корженко каже, що боїться писати. Може, Ви будете знати, що се значить, – я не знаю.
І. Ф.
До К. К. Попович
20 травня 1884 р. Львів	20.V 1884
Ласкава пані!
Адрес мій: Нагуєвичі, пошта Дрогобич. Щире поздоровлення!
Ів.
До Василя Лукича
20 травня 1884 р. Львів	Львів, д[ня] 20 мая 1884
Дорогий друже!
Не прогнівайся на мене, що цими днями не буду міг до тебе загостити. Обставини так складаються, що на пару день мушу їхати до Наг[уєвич]. Відтам зашлю тобі приобіцяну роботу для календаря, а може, незадовго й сам причимчикую. А поки що прийми поклін і сердечне поздоровлення!
Твій Іван.
До К. К. Попович
23 травня 1884 р. Нагуєвичі	Нагуєвичі, д. 23/V 1884
Ласкава пані!
«Ох, жити, любити ся хоче!» – ті Ваші слова повторяв би я ненастанно тутечки на селі, коли б не був такий недужий. А так, як у мене тепер зі здоров’ям кепсько, – бачите, крім грудей, зачала боліти й голова, так що боюсь, щоб се не були початки тифусу, бо явища дуже подібні до тих, які товаришили мому тифусові перед двома роками, – отже ж, кажу, так як у мене зі здоров’ям крухо, то, звісна річ, до життя охота невелика.
Правда, я хотів би ще прожити крихту часу, щоб поробити хоч ті роботи, як[і] позачинаиі та позадумувані, і щоби – чоловік все чоловіком, – щоби й полюбитися ще крихітку. Та, мабуть, се посліднє мені не судилось. Гляджу на світ – люди любляться, дружаться і якось живуть і дітей годують, – і у мене серце болить, чому мені не судилось зазнати такого ж родинного життя. Та ба, трудно. В тім згляді я подібний до того моряка, що пливе до якогось незнаного острова, – бурі, хвилі і скали часть по часті поломили му мачти, подерли вітрила, зламали кермо, в кінці розбили судно на кусні, – сам він ще по дошці пливе до недалекого вже острова, пливе, бореться, поки хвиля в кінці не викине на пожаданий берег його холодного трупа. Отака, дорога пані, і моя доля!
Я бажав би ще раз полюбити, хоч згори скажу, що сил до такої історії у мене вже дуже небагато і вимагання мої під многими зглядами досить високі, – але все-таки мені здається, що та людина, котру я полюблю, або мало, або й нічого не зазнає зо мною щастя, а я скористаю хіба те тільки, що її люба ручка затулить мені очі на вічний супокій. А при таких обставинах чи варто ж любитись, серцю жалю завдавати?
Та цур їм, таким мислям! Я надіюсь перед тим ще таки зазнати дещо веселішого, от хоч би й те, що надіюсь в неділю Вашого листа, а через пару неділь і второго таки звидання з Вами. Прзвду кажучи, я й сам не знаю, що се таке, що при всім веселім і добрім мимоволі мислю о Вас, – певно, для того, що я ще не зробив Вам ніякої прикрості. Чи довго се так потриває?
Але доки триває, я доношу Вам ще ось що: пишучи листа до мене, старайтеся подавати його на пошту десь так в четвер, щоб на суботу, а евентуально на неділю рано був в Дрогобичі. Я в неділю більше-менше завсігди буду в Дрогобичі, то й відберу собі. Як прийде іншим часом, то відбере наш поштовий посланець, а се довга історія, поки від нашої власті громадської дістати, – не для того як коли б та власть хотіла вдаватися в яку цензуру, але для того, що далеко ходити. Прошу ж Вас, старайтеся так, щоб бодай щонеділі мав я від Вас листок, – Ви не знаєте, яку мені приємність робить Ваше писання, а ще тим паче на селі, де я сиджу сам-самісінький, мов в пустині.
Вчора, хотячи прогнати свій біль голови, я пішов на рибу, щоб ужити коммоції. Зловив 15 щупаченят, і голова на час ніби перестала була боліти, – нині болить знов, хоч, здається, не так дуже. Сідаю до роботи – треба ладити дещо для «Діла», та й до Федоровича братися.
До Вас пишу перший мій лист із села і надіюсь, що Ви не дасте мені й на свій лист довго чекати, Пишіть, як Вам поподиться, що поробляєте, як Ваш брат матуру зробив, а особливо присилайте й вірші, щоб, бачите, кореспонденція наша не виходила чисто приватною.
А за сим словом бувайте здорові! Стискаю Вашу ручку.
Ваш Іван Франко.
Нагуєвичі, д. 23/V 1884
Нині, в суботу мені трохи ліпше. Написав статтю про пожари в Галичині і йду до Дрогобича. Ще раз поздоровляю Вас.
Ів.
До І. М. Белея
Біля 23 травня 1884 р. Нагуєвичі	
Дорогий Іва!
Отсе я, прийшовши додому, очутивсь ще слабшим, ніж виїхав, бо дістав гарячку, біль в голові і якийсь заворот, так що боюсь, чи не буде тифус. Але поки що я ще змагаюсь з силою, чень, перейде. Зладив уже дещо Федоровича і маю надію швидко з ним упоратись, а для «Діла» шлю на вівторок статтю о пожарах. В понеділок подам (а в вівторок одержиш) статтю на четвер. Будь ласкав, як лучиться що цікавого в газетах, перешли.
Донеси, що нового чувати. Павликові кланяюсь. Нехай, як які листи до мене будуть у Нагірного, пересилає сюди.
Цілую вас всіх сердечно.
Ваш Іван.
До І. М. Белея
28 травня 1884 р. Нагуєвичі	
Дорогий Іва!
Отсе шлю першу частину передсеймових медитацій, котра сама для себе становить цілість і може продовжатися з перервами, в міру того, як буде матеріал. В тих н[оме]pax «Czas»y, котрі я на хибив-трафив набрав, матеріалу дуже мало, так що я й не знаю, що писати далі. Надіюсь, що, чень, завтра (в четвер) дещо буде від тебе, – коли ні, то ще одну або дві статейки напишу, а на більше не буде матеріалу.
Над тою першою статтею даю тобі jus gladii, – здається, дещо буде заостро, то мажи або лагодь, як твоя воля.
Я тепер при холодній погоді дуже нездоров. Перепроси Шухевича, що для нього нічого не шлю, – абсолютно сили, ані гумору не маю. Сли здужаю дещо зладити на неділю, то пришлю, а ні, то нехай собі радить, як може.
Мої сердечні поздоровлення всім знайомим!
Твій Іван Фран.
До К. К. Попович
28 травня 1884 р. Нагуєвичі	
Ласкава пані!
Згори мушу Вас перепросити, що Вашого посліднього листа ані в зуб не розумію. Виджу, що Ви чогось ніби гніваєтесь за те, що я о якихось делікатних матеріях бесіду завів, ну, але ж се ще, здається, не жаден гріх. Кажете зложити цілу дискусію ad acta з всякими делікаціями, але мені здається, що Ви або не догадались, або не хотіли догадатись, о чім я говорив і для чого говорив так, а не інакше. Сли доля позволить нам побачитись, то я, може бути, й витолкую Вам ясніше, о що мені йшло, – впрочім, все ту[т] залежати буде від Вашої волі, чи Вам схочеться слухати мого толкування.
Те, що говорите о своїй теперішній і довічній самотності, мене трохи не ввело в добрий гумор. Самотня панночка в 18 чи 20 році життя серед такої численної родини! І що Ви хочете довести тою самотою? То, що «положили собі не тратити життя на особисті приємності»? Я ще в такій самоті того доказу не бачу, тим більше, що та самота, оскільки її можна назвати самотою, не єсть Вашим добровільним ділом, а тільки витвором судьби, до змінення котрої Ви поки що нічим ще не причинилися.
Зате дуже радує мене те, що Ви постановляєте собі заразом стрібувати робити щось пожиточнішого. Вже саме Ваше становище яко учительки тому доказом, а коли б до того Ви ще схотіли свої свобідні хвилі віддавати письменській роботі, то – думаю – життя Ваше могло б з часом уложитися далеко краще, ніж є тепер.
Гарною запорукою тої кращої будущини служить для мене і Ваш новий вірш, котрий я з великою втіхою прочитав. Правда, початок трошки банальний, але основна гадка дуже трафна і глибока і виражена в досадній, гарній формі. Жаль, що Ви ті діти своєї музи трактуєте досить недбало, – мені здається, що Ви й не переписуєте їх для себе, а тільки на листі відразу й компонуєте. Коли так, то я догадуюсь, що Вам вірші йдуть досить легко і що коли б тільки серйозніша воля, то Ви могли б далеко більше і кращих речей продукувати. Впрочім, діло тут таке, що чим більше будете писати, тим легше буде Вам іти.
Я рад би, щоб Ви часом написали що-небудь прозою, – проза в Ваших листах дуже гарна, прозірчаста і характеристична: якби Ви такою прозою укомпонували деяке оповіданнячко абощо, то, надіюсь, вийшло би в найгіршім разі не кепське. Тільки, тямуючи о Вашім слабім здоров’ї і Вашій утлій конституції, я не смію на серіо завзивати Вас до більшої праці. Конечно, я надіюсь, що на вакації Ви таки що-дещо зробите. Може бути, що нам з часом удасться заложити у Львові свою часопись літературну, а в такім разі я бажав би, щоб ми могли й на Вас числити.
Я дістав Ваш лист якраз по висланні свого і для того надіюсь, що, чень, завтра (в четвер) буду мав від Вас дещо новенького. Хоч Ви ніколи не ласкаві донести мені нічого о своїм здоров’ї і поводженні, то я, проте, доношу Вам о собі. Крихіточку я здоровіший – голова в головній часті перестала боліти, хоч груди ще болять, – пару день я собі дав вільність від писання, хоч холодний воздух тими днями не дає мені нікуди виходити на світ. Читаю, а навіть зачав перекладати Лессінга «Натана Мудрого», до котрого я хотів би зладити обширну передмову. Але де і як видати – сього не знаю. Та се байка, коби тільки зладити, що надіюсь в двох – трьох тижнях зробити.
Нині зачав писати статейку для «Діла», та боюсь, щоб не вийшла надто остра і konfiscirbar. Чорт побери, що буде, то й буде.
Завтра вандрую до Дрогобича, слідуючий раз буду в неділю, а може, аж в понеділок. До того часу надіюсь на всякий спосіб листа від Вас і засилаю Вам сердечне поздоровлення.
Ваш Іван Франко.
До І. М. Белея
Кін. травня – поч. червня 1884 р. Нагуєвичі	
Коханий!
Шлю тобі на голову два листки для передачі: один якнайшвидше Гнєвошеві, а другий Данилюкові. Гнєвоша проси і від себе о визичення Мирославського (одного тому) або, коли б у Мирославського штурм Волі недосить гарно був описаний, о яке інше діло, містяче в собі той опис.
Може б, знайшовся хто у вас, що би зробив мені ласку і виписав би з Костомарова книги «Богдан Хмельницький» опис битви під Зборовом, а іменно той уступ, де говориться про Федоренка. Може б, й ти сам мав півгодини лишнього часу, щоб се зробити, – багато того не буде.
Також проси Корженка, щоб був ласкав прислати мені під опаскою той аркуш творів Шашкевича, де є лист Ш[ашкевича] до Василевського і В[асилевського] до Шашкевича.
Я занятий тепер Федоровичем, в вольних хвилях, котрих у мене небагато, ладжу дещо для «Діла». Надіюсь в неділю вислати вам що-дещо, а до того часу, чень, будуть від вас листи і посилки, о котрі прошу! Постарайся, коханий, зробити мені те, о що прошу! Лист Данилюкові можеш подати або послати хлопцем до друкарні «Газ[ети] нар[одової]». Прощай!
Цілую тя, твій Іван.
До Уляни Кравченко
1 червня 1884 р. Нагуєвичі	Нагуєвичі, пошта Дрогобич, д[ня] 1 червня 1884
Ласкава пані!
Дуже дивуюся, чому досі нічогісінько від Вас не маю, хоч я, від’їжджаючи зі Львова, написав до Вас коресподенткою, доносячи о своїм адресу. Тепер приходжу до того переконання, що Ви мусили не одержати кореспондентки і для того не знаєте й досі мого адресу. Сумно в такім разі устроєні порядки на бобрецькій пошті!
Я сиджу, отсе в середу буде вже два тижні, в Нагуєвичах і чуюся крихту здоровішим. Лажу по полю, ловлю риби і пишу дещо з Федоровича і для «Діла». Більше ніяких праць я й не брав для себе зі Львова, а навіть для «Зеркала» нічого не зладив помимо просьб Шухевича. Ось Вам і всі факти мого вбогого в факти тутешнього життя.
А думи? Тих, признаюсь Вам, ще менше. Не думаю нічого, а найменше усього про себе самого. Живу так, як той, що з зав’язаними очима йде просто наперед себе, не питаючи, чи там гладко, чи, може, пропасть. Нехай їй чорт, тій будущині. Досить чоловікові гризоти робить те, що є, не то ще би гризся тим, чого нема, але аж колись буде!
Я, здається, десь так за тиждень вертаю назад до Львова, а вже аж відтам зроблю екскурсію до Станіслава, а може коли – коли позволите – по дорозі й до Бібрки – провести деньок у товаристві поетичної «надбібрянки» чи як би то її назвати. А напишіть мені, чи панна Валерія єсть ще у Вас і доки?
Надіюсь також, що Ви пришлете мені тепер, по так довгій павзі, хоч двадцять своїх поетичних цвітків, хмарок та соловейків, котрі так очарували старого пророка Танячкевича і породили в його голові звісні Вам через мою недискретність плани, о котрих я рад би знати, як Ви тепер думаєте, і котрі, оскільки мені здається, так як майже всі широкі плани сього пророка, остануться замками в воздусі.
Пишіть мені обширно. Кожне слово людей, милих серцю мому і в’яжучих мене до світу, єсть для мене тут, у нашій пустині, подвійно дороге. Рівночасно, однако ж, не гнівайтесь, що я так небагато пишу, – довге сидження для мене не здорове, о особистих ділах писати не хочеться, а від публічних я далекий теперечка. Значиться, годі.
Прийміть сердечний утиск дружньої руки Вашого
Івана Фр.
До К. К. Попович
2 червня 1884 р. Дрогобич	Дрогобич. 2.VI 1884
Ласкава пані!
Ви кажете, що в понеділок надієтесь відповіді на свій лист, а я доперва в понеділок (2.VI) дістав Ваш лист і отсе в книгарні пишу Вам пару слів відповіді. Я дуже Вам зобов’язаний за Ваше щире старання о моїм здоров’ї і буду трібував зажити Ваш лік, тим більше, що тепер помимо досить поганого і бідного життя на селі я чуюся значно здоровішим, волочучись цілими днями по полю та по ріках.
Роблю дуже мало. Ред[акція] «Діла» остільки ласкава чи не ласкава, що не печатає моїх статей – може, для того, що кепські, а може, й для того, що хоче, щоб я трохи полінувствував і не писав зараз нових. Поволеньки тільки посуваю наперед Федоровича і гадав би його сього тижня посунути так далеко, щоб уже видно було близькість кінця, – числю по 4 сторони письма на день, 4 X 5 = 20, а, пофорсувавшись крихіточку, можна би й скінчити.
А знаєте, чому мені так квапно? Тому, бо віднині за тиждень кінчаться мої ферії, і я вертаю до Львова. Так єсть, віднині за тиждень, в зелений понеділок вечором о 9-й годині я буду вже у Львові. Може бути, що відтам зроблю собі ще куди невеличкий Ausflug. Дуже би мені було приємно, коли б Ви у відповіді на мої нинішні два листи написали, коли будете могли бути у Львові і коли я буду міг мати приємність побачити жовтанецьку співачку на свої очі?
А зачарована атмосфера Вам, видно, не дуже добре служить, бо Ваш найновіший вірш слабенький.
Прийміть сердечне поздоровлення від Вашого
Івана Фр.
До К. К. Попович
9 червня 1884 р. Нагуєвичі	Нагуєвичі, д[ня] 9.VI 1884
Дорога панно Клементіє!
Лист Ваш з д[ня] 4 с[ього] м[ісяця] дістав я аж вчора, т. є. д[ня] 8 – тож дуже жаль, що відповідь моя не може бути в Ваших руках навіть ще в вівторок і Ви, може, виберетеся до Львова, хоч мене там не буде. Бо отсе чисто з причини матеріальної, що нема срібла на дорогу, я мусив на кілька день відложити свій поворот, і для того будьте ласкаві, коли се ще можливо, навідатись до Львова аж в неділю і послати увідомлення таки на Ліндого 3, де я в ту пору (між 10 і 12) буду ждати.
Знаєте, що се мене дуже і дуже смутить, що Ви западаєте на біль голови? Ваша слабість є далеко небезпечніша від моєї, вже хоч би для того, що моя конституція єсть далеко сильніша і більше потрафить видержати, ніж Ваша. Я не буду Вам нічого радити, бо не знаю початку і перебігу слабості, але найменше всього можу Вам радити байдужість. Як будете в неділю у Львові, то будете мусили піти до мого друга д-ра Сельського на консультацію – нехай він розпізнає, що Вам є і чого можна з Вас надіятися.
Що жовтанецька співачка злослива, сього я не сказав і, чей же, й не скажу ніколи, – противно, її вдача дала мені повід до цікавих обсервацій в іншім згляді, а іменно, що воно слабовите, і хоровите, і філігранове (по-нашому: шкіра – кість) так дуже противиться всяким натякам на делікацію і хотіло би з себе чинити велета Голіафа. Се єсть те саме явище психічне, як те, що діти хотіли б грати ролю дорослих, а жінки – мужів. Але о тім нехай до іншого разу.
Ваш найновіший вірш дуже гарний і характеристичний. Я не знаю, чи Парт[ицький] схоче його напечатати в «Зорі», але то певно, що, редагуючи збірника Ваших поезій, я його не лишу. Тільки кінцева аргументація слаба. Ви кажете – не прогнівайтесь, що я берусь розбирати сю «делікатну» матерію, вилив Вашого серця, – кажете, отже: «Тож мій хлопче… мої очі, мою пісню ти мусиш любити». На те відповім я Вам ось що:
1) Kein Mensch muss müssen, und ein Derwisch müsste? – як каже Лессінг.
2) Може той, о котрім мова, вже й любить, так затим не треба його примушувати.
3) Але поперед всього, може, ті причини, котрими Ви хочете заставити його любити, – недостаточні. Ваші очі для Вас самих річ реальна і потрібна, для другого вони – чиста естетика, і більш нічого. Ваша пісня, – ну, Ваша пісня могла б бути й для загалу річчю реальною, потрібною і пожаданою, але тоді лишень, коли б висказувала думки, погляди, бажання і потреби загалу, коли б служила тому загалові. Впрочім, не знаючи, до кого відноситься Ваша пісня і Ваші чуття, я не можу знати, чи той чоловік узнасть Ваш аргумент з очима і піснею достаточним, чи ні, – для мене принаймі було б сього замало.
Боячись наразитися на Ваш гнів, я не буду дальше розмазувати сеї квестії, знаючи, як то легко холодна рука аналітика може образити гаряче і бажаюче серце живої людини, а ще до того панночки, для котрої бажання єсть категоричним імперативом, а аналіза чимсь нечуваним, хінською казкою.
На всякий спосіб ще раз замічаю, що коли б вірш Ваш був ще в показанім тут напрямі доповнений одною або двома строфками, а послідня строфка була б відповідно перероблена, – він відповів би зовсім моєму смакові і був би дуже гарний, тим більше, що форма людової пісні давала б новим думкам, в ній вираженим, незвичайну силу і принаду. Ану стрібуйте се зробити І
Коли б Ви перед моїм приїздом до Львова хотіли на сей лист написати ще відповідь, то адресуйте: Львів, Лінде, 3, так як я не знаю, коли відси виїду, а там на всякий спосіб лист Ваш відберу.
Бажаю Вам якнайкращого здоров’я і стискаю Вашу ручку. До звидання!
Ваш Іван Франко
До М. І. Павлика
9 червня 1884 р. Нагуєвичі	9/VI 1884
Коханий!
Сього тижня я приїду, не знаю ще, коли, бо доперва нині пишу до Шухевича за грішми на дорогу. Не знаю, що се значиться, що в «Ділі» ані не друкують моїх статей, ані не присилають матеріалів на нові. Я не смію у них і упоминатися грошей, бо вважаю себе за віддаленого від сотрудництва. Жаль, що Б[еле]й в такім разі не вважав потрібним мене о тім звістити. Коли так є, то, приїхавши до Львова, опинюсь подекуди на льоду. Ну, але се байка. Скінчу Федоровича, – до чого вже небагато остається, так як я тутечки пильно над ним работаю, – і махну до Вікна. Я хотів Вас просити, будьте ласкаві, нехай всякі листи, відтепер до мене надходячі, таки остаються у Львові до мого приїзду.
Поздоровляю Вас щиро і кланяюсь знайомим.
Ваш Іван Фр.
До І. М. Белея
11 червня 1884 р. Нагуєвичі	Нагуєвичі, д[ня] 11/VI 1884
Коханий!
Не знаючи, для чого ти відсунув від печатания мої статті, прислані для «Діла», я не присилав нічого дальше, думаючи, чи не змінили ви там як-небудь первісний совіт, і ждучи вияснення. Тепер, побачивши в суботнім н[оме]рі напечатану статтю про Лозинського (дякую за скорочення і поправку щодо особи того пана), я зладив на суботу статейку, може, пригіднішу до фейлетона, котра, однако ж, і на другу статтю може ввійти. В суботу ввечір о 9-й я буду вже у Львові і навідаюсь до тебе або в Віденській, або дома.
Я чуюся здоров, хоч не зовсім ще, – але се байка. Зладив за той час значний кусень Федоровича, надіюсь ще перед від’їздом скінчити цілий розділ IX, передпослідній в першій часті. До посліднього («Реакція в Галичин 1848 – 1849») треба ще збирати матеріал. Взагалі робота чим далі, тим більше затягується, – ну, але готового все-таки є вже так багато, що за решту не боюся. Книга обійме 2 томи по 20 – 25 листів кожний, отже буде 2 – 2.5 рази більша, ніж була в первіснім плані.
Прилучаю «Сучасну літопись», котру будь ласкав якнайшвидше передати Шухевичеві (через друкарню).
Цілую тя сердечно.
Твій Ів. Фран.
До Уляни Кравченко
12 червня 1884 р. Нагуєвичі	Нагуєвичі, д[ня] 12/VI 1884
… Партицькому.
Мого Федоровича я за ті 3 тижні значно посунув наперед – написав майже стільки, як половина цілого «Беркута», – чень же, признаєте, dass das tüchtig gearbeitet heisst.
Зате більше не робив нічогісінько, крім пару віршів для «Зеркала», трьох статей для «Діла» і перекладу одного акту Лессінгового «Натана Мудрого», котрий мене віддавна занімає і котрого я хотів би видати з обширною передмовою та поясненнями. Ось Вам коротке справоздання з моєї діяльності, хіба що до того додати около 50 зловлених щупаків, около 10 яльців і дещицю прочих рибок та около десятка листів, написаних до різних людей. Так виглядали мої ферії.
З Вашого листа починаю переконуватись, що будь що будь (…) небудь найліпший план о. Данила, який він зглядом Вас уложить (не уложив, але уложить!). Einverstanden?
Стискаю Вашу руку
Ваш Іван Франко.
Нагуєвичі, д[ня] 12/VI 1884
Д[ня] 12/VI 1877 р. повертав я до Львова по найщасливіших хвилях мого життя, по дорозі уложив план «Boa Constrictor», – а і в слідуючих днях написав першу частину, а за тиждень зістав арештований і зіпхнутий на саме дно нещастя, в таку бездну, о котрій тепер без дрожі і замирання серця подумати не можу. Дивно колотить нами доля.
І. Ф.
До М. П. Драгоманова
Біля 19 червня 1884 р. Львів	Львів, ул. Лінде, ч[исло] 3.
Ласкавий добродію!
Недавно повернув я з села. Пише Остап, що він не дістав ще від Вас листів Навроцького, о котрі ми просили до нашого видання, і Ваших про нього споминок, котрі Ви ласкаві були обіцяти. Коли можете, пошліть чимшвидше бодай листи, бо біографія повинна бути в липні випечатана і книжка (1-й том) випущена у світ.
З вийшовших тут речей посилаю Вам «Правду» в двох примірниках. Шевченка, виданого Партицьким, вишлю, скоро дістану, як також нові видання пророка Даніїла (Танячкевича) і що ту[т] ще появиться.
Засилаю Вам сердечний поклін.
Ваш Іван Франко.
До К. К. Попович
19 червня 1884 р. Львів	Львів, д[ня] 19/VI 1884
Дорога панно Клементіє!
Не гнівайтеся, що я так пізно нагадую собі свою обіцянку писати до Вас, – не було часу. Був тут один українець, з котрим треба було ходити і балакати, – весь час забирав коли не він, то робота. Впрочім, я ще досі не зовсім потрафив зібратися з враженнями, винесеними з д[ня] 15/VI, не упорядкував в голові всього і боюсь, щоб чим-небудь не вразити Вас, а, противно, по можності затерти те з многих зглядів некорисне враження, яке Ви о мені в неділю мусили повзяти.
Дивна натура людська: в хвилі радості і розкоші душа, мов стривожена в клітці птиця, рветься кудись, відвертається, ослабає, стається нервовою і дразливою, гризкою та іронічною, а відтак, коли гарна хвиля минула, будиться жаль за тим добром, котре чоловік сам собі згірчив. В більшій або меншій мірі зо мною все було так – чим далі, тим в більшій мірі се показується. В тій хвилі блискавкою проникає мене догадка, для чого се так є і так мусить бути, – може, й ви догадаєтесь, але я сього Вам не скажу – нехай тоне в криниці забуття.
Одного тільки мені жаль, що я не міг настільки опанувати себе, щоб своєю іронією не робити прикрості Вам, не затруювати Вашої приємності, котра, хто знає, може, була першою приємністю Вашою, а на всякий спосіб в житті і Вашім, і моїм дуже рідко лучається. Впрочім, може, я помиляюся, – може, се для Вас не було нічим або, може, моя іронія не докучила Вам так дуже, – будьте ласкаві, успокойте сумніваючогося чоловіка!
Чи і коли буду міг бути в Жовтанцях, коли се Вам ще пожадане так, як мені, – того ще не знаю, се буде залежати: 1) від Вашого жадання, 2) від погоди, 3) від часу, вільного від роботи в «Ділі», а, з другого боку, догідного для Вас, коли б Ви не мали ані школи, ані чужих гостей, перед котрими б я мусив парадувати, що було б для мене прикро. Напишіте ж мені добре о всіх тих трьох точках, а я, з свого боку, скажу, що такий вільний час для мене був би, прим[іром], субота – неділя: можна б в суботу по обіді вийти, в Жовт[анцях] переночувати, а в неділю на вечір вернути. Напишіть мені також про дорогу, куди йти зі Львова і на які села, – бо я тут околиць не знаю.
Запевно, Ви читали в «Ділі», що про Вас згадували в Одесі на з’їзді слов[’янського] товариства, іменно в рефераті Феєрчака. Силоміць люди пруть Вас працювати літературно, чим більше, тим ліпше. Мушу Вам донести, що чимраз голосніші тут розмови про велику літературно-наукову газету руську, до котрої Ви могли б працювати більше, ніж до «Зорі», – і не задармо, а заробляти пером хоч вдруге стільки, що учительством. Прошу Вас затим, працюйте пильно, студіюйте, що можете! Я постараюсь прилагодити і принести Вам деякі матеріали для праць прозових, щоб Ви зробили пробу, бо уже коли хто обібравсь грибом бути, нехай же лізе в кошіль.
А надіюсь, що Ви не забули о моїй пораді гігієнічній, іменно щодо їди. Кажу Вам згори, такою, якою Ви тепер єсте, просто сказати «мухою», я й знати Вас не хочу і будущини ніякої для Вас не віщую – треба на серіо хотіти, на серіо їсти і на серіо працювати. Пам’ятайте, що й я се говорю на серіо! Ви знаєте, що у мене лишнього сентименталізму нема і я потрафлю додержати слова, – але знов надіюсь, що моє слово буде мати хоч крихітку ваги для вас, – а в такім разі, чей же, все буде добре.
Стискаю Вашу руку і засилаю Вам щире поздоровлення.
Ваш Іван.
До Уляни Кравченко
2 пол. червня 1884 р. Львів	
Лист Ваш глибоко зворушив мене, особливо вість про слабість Вашої мамці, котра Вам також мусить причинювати чимало гризоти. Що в Бібрці Ви не дістали сталої посади, се не дуже мене гризе, – чень, Вам удасться деінде і ліпше приміститись – з Бібркою Ви шлюбу не взяли. Нині пишу до Стрия до п.Вахнянина і надіюсь швиденько донести Вам, що там чувати.
Дивує мене, що Ви серед таких обставин находите ще час і спосібність до писання таких прекрасних віршів, як той, що Ви сим разом мені прислали.
О[тець] Танячкевич, котрий якраз був у мене, коли прийшов Ваш лист, довідавшись про Ваше положення, обіцяв незадовго навідатись до Вас до Бібрки, – в якій цілі, сього не знаю. Ми вибирались також оба з Коцовським туди, але не знаю, чи при неперестаючих дощах і при тих обставинах, в яких Ви тепер находитесь, буде се можливе і чи було би для Вас пожадане. Даруйте, що для браку часу не пишу, – роботи так много, що кожна хвилина почислена.
Ваш щирий Іван Франко.
До К. К. Попович
29 червня 1884 р. Львів	29.VI 1884
Дорога мухо!
Не писав я до Вас нічого отсе вже довгий час, бо не було коли. Впрочім, я умовився був з Вашим братом їхати разом з ним до Жовтанець, а то нині, в суботу. Ну, розуміється, що час випав з многих зглядів некорисний. Одне те, що дощ; друге те, що якраз нині, завтра і в понеділок я так занятий, що не можу покинути Львова, а трете те, що Ви і самі не означили терміну, коли будете свобідні від всяких лишніх перешкод. Отже ж, приходиться реченець моєї їзди до Жовтанець відложити на пізніше. Я трохи невластиво виражаюся, говорячи о їзді, – я постараюсь прийти піхотою, скоро тільки проясниться і погода настане трохи краща. Чи до того часу Ваші жасміни і капріфолії не пов’януть, о тім судити не можу, – але надіюсь, що до того часу Ви самі, об’їдаючись, як бог приказав, і уживаючи руху що тільки сила, розцвітете так, що буде на що поглянути, – а се було б мені далеко приємніше, ніж всякі жасміни, рожі, кропива і ціла ботаніка накупі.
Здається, що брат Ваш був нині рано у мене, але не застав мене, – я був би передав через нього деякі книги для Вас, котрі в противнім разі прийдеться нести самому. Впрочім, може, ще прийде.
Жаль, що Ви все ще вважаєте поетичну працю тільки якоюсь панщиною, котру відбуваєте тільки задля мене, і присилаєте мені обов’язково по одному віршикові в кожнім листі. Коли се справді для Вас панщина, то я не хочу Вас до неї силувати і раджу Вам ліпше закинути все, ніж робити з мусу. Коли ж діло се берете Ви на серіо, то робіть же на серіо, бо інакше до нічого не допровадите. Брат говорив мені, що у Вас таки є дещо більше готового та позачинаного, – невже ж Ви передо мною хочете і в тім згляді мати тайни, собі самій на шкоду? Я бажав би зробити з Вас літератку, як бог приказав, а Ви церемонитесь, помимо що другі завидують Вам уже тепер. Уважайте, що в таких ділах я церемоній не знаю і скоро побачу, що се до нічого не доведе, – махну рукою та й годі.
Ваш щирий Іван Франко.
До К. К. Попович
1 липня 1884 р. Львів	Львів, д[ня] 1 липня 1884
Дорога панно Климцю!
Вдовольняючи Ваше бажання о тім, щоб ще перед моїм приходом до Жовтанець Ви одержали мій лист, я відписую Вам, хоч не ручу за те, чи лист не прийде до Вас пізніше, ніж я. Діло ось в чім. Є тут у Львові два знамениті наші писателі з України, Кониський і Левицький-Нечуй. Нечуй їде до Щавниці, а Кониський остається якийсь час. Здається, що мені десь коло неділі прийдеться їхати з ним до Вікна або до Стрия – Дрогобича – Борислава, коли тільки сльота не перешкодить.
Тож я хотів би перед тим відбути панщину в Жовтанцях і вспокоїти крихіточку бідну муху, котра з великої туги готова переїстися, істребити всі жовтанецькі голуби і курчата і в кінці так потовстіти, що своїми короткими руками я не здужаю її обняти. Для того я бажав би вирушити до тої мухи так в четвер, коли буде погода, – а коли не буде погоди, то вже не моя вина, ели в четвер не буду. Конечно, моя візита буде недовга – в п’ятницю мені треба бути у Львові і писати статтю до «Діла».
Ось Вам мій віз і перевіз. До звидання!
Ваш Іван.
До К. К. Попович
10 липня 1884 р. Львів	Львів, д[ня] 10 липня 1884
Дорога панно Климцю!
Я вже то раз сказав і тепер ще раз повторяю Вам, що я досить велику дурницю зробив, вандруючи до Жовтанець і сидячи в них так довго. Воно-то ніби й благодать, але така благодать, котра рівночасно й болить, а показуючи чоловікові вдалі цвітисту луку, тим прикрішою й непринаднішою робить для нього ту кам’янисту пустиню, по котрій йому судилось іти. Та, впрочім, менше о мене, мені се не першина терпіти, – але Вам! Я ніколи не міг би собі дарувати того, коли б затруїв Ваші дні, докинув гризоти і тоски до того і так не зовсім принадного життя, яке Ви досі провадили. Та що ж діяти, тепер уже жаль не поможе, – а, впрочім, може, воно й ліпше так. Поти пес не навчиться плавати, поки йому вода в вуха не наллється; поти чоловік не навчиться жити і з людьми обходитись, поки не натерпиться доволі. На всякий спосіб дуже приємною була б для мене звістка, як Ви живете і що поробляєте. Я бажав би, щоб Ви були здорові, спокійні, їли добре, уживали руху і працювали над поезією і літературою.
Що Вашої новелки вижидаю дуже – сього не потребую Вам і говорити. Тепер якраз є трохи вільного місця в «Зорі» – можна б напечатати, коли б що до чого було. Крім того, я зладив би переклад польський і переслав до Варшави в «Prawdu» або «Przegląd». Тільки поставтесь на ноги! Розказуйте живо, без сентименталізму і напущеного стилю. Чи я згадував Вам о тім, що варто б обробити історію того Гірболки, що палив село і котрого парубки забили? Се діло дуже а дуже цікаве. Скоро тільки зачнете такі речі писати і обсервувати, то побачите й самі, що чим далі, тим більше предметів буде Вам з усіх боків насуватися під перо.
Не розписуюсь широко, бо нема часу, роботи множество. Кінчу тільки запитанням: коли маєте гадку і надію бути у Львові, – не потребую й говорити Вам, що не тільки відповіді на те питання, але й самого сповнення відповіді дожидаю нетерпеливо.
Ваш Іван.
До Уляни Кравченко
23 липня 1884 р. Львів	Львів, д[ня] 23.VII 1884
Дорога сестричко!
Дуже жалую, що в неділю сльота перешкодила мені бути в Бібрці, тим більше, що тепер не знаю вже, коли буду міг туди завітати.
Сеї неділі, як знаєте, зачинається вандрівка молодежі, на котру й я повинен їхати, бо маю в неділю держати відчит в Дрогобичі.
От би гарно було, якби бобрецька пташка розвинула свої крила і прилетіла в суботу до Львова, а в неділю разом з веселою громадкою молодежі до Дрогобича і дальше в гори. Кошту на те великого не треба, 10 – 15 гульденів вистарчить, але зате Ви скористали б дуже а дуже багато.
Коли б, однако ж, се для Вас було неможливе, то напишіть. Повертаючи з вандрівки, я, може би, заїхав на деньочок до Вас. Не прогнівайтесь, що й тепер пишу так коротенько, – інші роботи лежать під рукою і полошать всякі свобідніші гадки. А затим прощайте, а радше до звидання в суботу!
Надіємось, що в вандрівці візьмуть участь і інші дами, так що Ви не потребували б женуватися мужського товариства.
Ваш Іван Фран.
До Уляни Кравченко
Біля 21 вересня 1884 р. Львів	
Дорога сестро!
Отсе я, мабуть, відповідаю разом на два Ваші листи, чистий скандал! Та що діяти – так уже, мабуть, і судилось мені раз в раз ображати наших ніжних женщин в їх найніжніших чуттях. Що я в неділю не приїхав, сьому виною було те, що випало діло і треба було поїхати до Дрогобича. Може бути, що зберусь слідуючої неділі, сли Ви скорше не зберетесь до Львова. Бо я маю ще надію. Діло таке, що, як бачу з Вашого листа, Вам треба тільки плюнути на Стоки і ждати до ліпшої пори. Не бійтесь, скарбів великих не втратите.
Тут мені о. Січинський, посол, робив таку пропозицію, чи не приняли б Ви у нього в домі посаду гувернантки над його дітьми. Будете мати все, що потрібно до життя, вигоду і досить вільного часу, бо, уживаючи слова «гувернантка», я невластиво виразився, так як Ви будете тільки учителькою, бо у дітей є й мати. Коли б мамця Ваші могли на який час приміститися де у яких свояків, то мені здається, що се було би місце тимчасово для Вас відповідне, тим відповідніше, що о. Січинський як посол і впливовий чоловік міг би Вам в кождій хвилі вистаратись о посаду далеко кращу, ніж Ваші мізерні Стоки. Надумайтесь добре і відписуйте!
Ваш щиро прихильний
Іван Франко.
З віршів Ваших до сього н[оме]ра «Зорі» даю «Ніагару», котра покаже здивованій Русі Ваш талант переводження. Белей Вам кланяється і виразив бажання надрукувати знов один фельетон Ваших віршів в «Ділі». У мене нема настільки готових – трібуйте рушити концептом!
Стискаю Вашу рученьку.
Ваш Ів.
До І. М. Белея
11 жовтня 1884 р. Вікно	
Дорогий Іване!
Зараз по приїзді до Вікна пишу тобі о депутації, що знаю від Ф[едоровича]. Вчора на двірці застав я Романчука, котрого Фед[орович] завізвав в тім же ділі. Розказав і йому дещо з грубшого, а опісля розповідав мені ширше по дорозі. Після тих оповідань виходить так, що цілу депутацію водить за ніс Ковальський, a resp. Адольф Іван[ович], котрого політика, як сам до того Федоровичу признався, є робити все і всюди якнайбільше заколоту, неспокою і замішання, т. є. політика простого agent provocateur-a. Отож Ковальський мав, як звісно, вистаратись для депутації о авдієнції – його вже навіть запитувано, чи поробив які кроки в тім згляді, він сказав, що поробив, що був в Ministerpraesidialbureau і т. д.
На те депутація й числила, що, скоро документи будуть готові – зараз тільки кивнесь Ковальському, і депутація буде допущена до авдієнції. Між тим Фед[оровича] підкусило піти самому до міністрів і переконатися, які досі кроки роблено. Показалося, що ніхто в жаднім бюрі о депутації нічого не знає, що Ковальський попросту брехав і що вироблення авдієнції мусить іти після приписів устави, т. є. треба подати подання до намісництва з виміненням членів депутації і виспецифікуванням тих точок, о які депутація хоче просити, – намісник здасть о тім реляцію до міністерства справ внутрішніх, те міністерство передасть її міністерству освіти, те знов передасть Зем’ялковському, той Таффому, і аж тоді можна буде узискати авдієнцію. Як бачиш, через недбальство та злу волю Ковальського справа перетягнеться ще довший час.
Друга важна річ се учасники депутації. Федорович був в тім ділі у Таффого і Зем’ялковського і всюди головно бив на те, що до тої депутації вибрано людей не тільки найповажніших, але й найуміркованіших (die conciliantesten). На те Зем’ялковський прямо замітив йому: а Ковальський? Звісно-бо, що Ковальський, належачи «zur factiösen Opposition», єсть тим самим у цісаря і правительства persona ingratissima. Федорович відказав йому на те, що Ковальський не належить до властивої депутації, але що русини запросили послів до ради державної, щоб прилучилися до депутації. Ковальський в приватних розговорах з Федоровичем виходив все з того погляду що депутація то, властиво, він і що всі прочі мають його слухати, а коли Федорович замітив йому, що властивим головою депутації є Шараневич яко сеніор Ставроп[ігії], – він відповів: «Я довше і давніше був сеніором Ставроп[ігії], а Шараневич з моєї ласки зістав сеніором, – Шараневич моя креатура, мій слуга!»
Федорович догадується, що Ковальський і Кулачк[овський] будуть старатися перед авдієнцією захопити провідництво депутацією в свої руки. То значить, що тоді схочуть зарядити голосування, кого вибрати провідником і бесідником депутації. А маючи по своїй стороні Димета, будуть мати половину членів, так що перетягнувши на свій бік чи то Шараневича, чи Федоровича (як надіються), зможуть устроїти все по-своєму.
Против того є одна радикальна, і, по-моєму, дуже для нас політична рада, на котру вчора Федорович і Романчукові натякнув, але котра готова розбитися іменно о заячесердіє і безпринципність членів делегації. Рада се ось яка: в поданні до намісництва, о котрім я вище згадував, мусять бути, як сказано, поіменовані всі делегати, і тільки ті, що в нім будуть поіменовані, будуть допущені до цісаря. Досить би затим було, якби Шараневич, Огоновський, Димет і Федорович тільки себе узнали депутацією, тільки себе поіменували; в такий спосіб не тільки Ковальський і Кулачковський згори відпали би, але надто депутація в спосіб, дуже милий для цісаря і правительства, здементувала би безплідно опозиційну політику тих панів, показала би, що є в Галичині люди поважні, котрі з тими панами не солідаризуються. Окільки Федорович виміркував з довгої розмови з Зем’ялковським, такий поступок був би цісарем дуже прихильно прийнятий і міг би мати велику вагу і великий вплив на удачу цілої справи.
Ще одна цікава річ. Адольф Ів., котрий Наумовича вважає своєю креатурою і тим дуже гордиться, носиться з планом виправити Наумовича до Рима під сильним конвоєм русинів – світських і духовних, зробити Римові демонстрацію подібну, як зробили були чехи з Гусом. До такої авантюри вербував він Федоровича, яко руського «магната», але сей його висміяв і сказав, що з сього вийшла б одна тільки блямаж.
Отсе я списав тобі коротенько важніші подробиці і посилаю jux in crudo – роби з ними, що узнаєш потрібним, а коли надрукуєш щось такого, чого не треба б перед часом розголошувати, то не кажи потому: то Франко прислав і я надрукував, щоб він не відказував, – так говорити відвічаючому редактору взагалі ніколи не годиться, окрім одного В. М. Площанського. Замічу тобі тільки те, що вчора я запитував Романчука, чи не варто би що-дещо з тих подробиць напечатати в «Ділі», – то він сказав, що не треба печатати нічого, – але чому – того не сказав.
Моя нещаслива Bittschrift до цісаря стрітила у віденських мудрців насміх і черкання, вкінці Ад[ольф] Ів[анович] сів і написав нову. Нині ще дістану її до рук і постараюсь ad aeternam rei memoriam зняти з неї копію для порівняння з моєю.
До Кониського напишу ще нині. Прощай.
Цілую тя.
Твій Іван.
Поверну найдальше в неділю вечором. Надіюсь тими днями бути в Увислі у Борискевича. Здрастуй.
До О. Я. Кониського
11 жовтня 1884 р. Вікно	Вікно, почта Grzymałów, д[ня] 11/10 1884
Ласкавий добродію!
Отсе аж самому мені совісно, що, познайомившись з Вами так близько, зійшовшись з Вами так суцільно і по головних провідних ідеях політичних, соціальних і літературних, і по питаннях о тих шляхах, якими б ті ідеї найкраще треба засаджувати і плекати на нашім національнім грунті, я досі нічого не писав до Вас і не старався хоч письмом, коли вже не живою бесідою, піддержувати і розвивати те знайомство, котре належить до найкращих в моїм житті. Але ж звісне Вам моє поводження у Львові: живе чоловік ізо дня в день, тягне свій хомут і приучується відрікатись всього, що тикається до його індивідуальної радості, – на все те часу нема. Так не прогнівайтесь же за мою нечемність.
Тепер, коли у мене є надія – чей же, не безпідставна – на кращі зміни, я обіцяю Вам і собі, що направлю свою дотеперішню недобровольну похибку. Так само не гнівайтесь і за те, що взамін за прекрасні фотографії, Вашу і Євгенії Олександрівни, котрими Ви мене дуже врадували, я не тільки не вислав досі своєї, а й не подякував як слід. Причина тому така, що я хоч і дав зробити свою фотографію, так вона вийшла така якась тандетна, львівська, що й соромно якось робиться посилати її. Та що вже вдію? Прийміть, ласкавий добродію, таку, як є і якою вона зроблена не по моїй вині. А коли постараюсь о ліпшу, то не забавлюсь переслати.
А тепер про діло! Вся наша львівська й позальвівська Русь щиро дякує Вам за ті старання, які Ви підіймаєте около здвигнення нашого літературного і наукового життя з його дотеперішньої безладиці. Маю надію, що слова доброї ради і ініціативи, кинені в Ваших листах до різних людей в Галичині, не пропадуть марно, а стануть тими зародами, з котрих не тепер, то в четвер виросте свіжа і здорова брость. Я, з свого боку, радуюсь, що можу донести Вам о сповненні головного Вашого – зарівно, як і нашого – бажання, о видавання з Новим роком журналу літературно-наукового.
Звісно Вам, що Партицький віддавна носиться з гадкою задля слабого свого здоров’я покинути видавання «Зорі» і передати її кому другому. Згори знав він, що трудно буде чи то йому, чи будущому редакторові обійтись без людей з «молодої Русі» галицької, без тих писателів і писательок, котрі, крім Вас і пані О. Пчілки, досі держали «Зорю» своєю працею. Тож зразу думав він передати «Зорю» мені, але далі перелякався, щоб вона, перейшовши в мої руки, не «зрадикалізувалась», т. є. радше не стала хоч трохи ясніша, суцільніша в провідних думках. Чи сам він попав на таку гадку, чи навів його хто – не знаю. Досить того, що почались довгі дебати з панами Скобельським і Подолинським, котрі остаточно не довели ні до чого.
І от стало на тім, що «Зоря» ще перед Новим роком перейде на моє ім’я, а з Новим роком зачне видаватись уже зреформована і стане цілковито моєю. Заким розвину перед Вами ту програму, по якій я думаю її видавати, і покажу ті матеріальні ресурси, яких би треба, а які є на ділі, – позвольте поперед всього одно вияснення. В своїм листі до мене Ви ставите і підчеркуєте домагання, щоб журнал будущий, будь він чи новий, чи зреформований, був ділом не нічиїм, приватним, а громадським. Ви знаєте, що я, яко громадівець-соціаліст, уже з самої засади своєї повинен би бути цілковито за Вашим домаганням.
А прецінь – признаюсь Вам – в сім данім разі я не рішуся ніколи зробити «Зорю» власністю чи органом тої «громади», яка у нас у Львові існує. Хіба ж Вам не звісно, хто такий та громада? Купка людей, случайно скинених у Львів, без ніякої єдності і ясності в поглядах, без дисципліни і організації, а головне без охоти до серйозної праці, без привички до серйозного мислення, розділена на котерії, інтригуючі одна під другою і задля того – скажу німецьким словом – nicht actionsfähig. З власної волі робити таку громаду господарем в журналі се значить навести на нього безлад і безпринципність, накликати купу людей, охочих до пустословного критикування, а неохочих і неспосібних до позитивної роботи. Як собі хочете, але такої громади я своєю зверхницею не признаю.
Інша річ – громада тих людей, чесних, розумних і мислячих, котрі, хоч розсіяні по лиці цілої нашої широкої України, почувають себе одною фалангою, одним борцем за поступ, розвій і свободу нашого народу. Тих людей, нині ще не зорганізованих, розсіяних і не знаючих одні об других, я вважаю і буду вважати тою громадою, котрої органом повинна служити «Зоря», її властивцем і господарем, їх голос завсігди повинен знайти в ній щирий відклик, їх воля повинна бути рішаючою у всіх ділах принципіальної важності. Коли вони зможуть зійтись докупи, порозумітись і зорганізуватись, тоді я, яко приватний властивець журналу, сповнив свою задачу, тоді вони нехай рішають і диспонують ним як своїм, – до того часу я вважаю себе зарядчиком, провадячим «Зорю» в імені і для інтересів такої громади.
Звісна річ також, що сам особисто я не зважусь вести журналу виключно своєю волею. Я дуже добре знаю свою малоспосібність до такого ведення, і для того говорив я вже з Белеєм, Павликом і Коцовським, щоб вони разом зі мною зложили комітет редакційний. Великим добром було б для нас приєднання до комітету Остапа Терлецького, котрий уже приєднаний для співробітництва, – але я не знаю, чи матеріальні средства «Зорі» вистарчать на те, щоб ми могли йому дати у Львові цілковите удержання, – бо тільки під такою умовою – та й то нерадо – він міг би тут остатися. Впрочім, я надіюсь, що й з Відня, куди він незадовго вибереться, він радо буде запомагав нас своїми порадами в ділах практичного ведення журналу. Особливо ж на Вас, ласкавий добродію, і загалом на найкращих людей закордонної України я надіюсь, що й Ви щиро займетесь долею часопису і станете в кожній хвилі тим голосом совісті, нагадуючи нам наші обов’язки, цілі і задачі.
А тепер перейду до речей практичних. «Зоря», після твердження Партицького, має тепер 550 пренумерантів. Може бути, що якась частина їх при зміні редакції відпаде, для того я числю тільки 500. По нараді з Белеєм ми рішили видавати її в тім самім форматі (quarto) , під тою самою назвою, правописею етимологічною «Просвіти» (з «вôнь», «хто», «ходить» і пр.), два рази на місяць, один номер в об’ємі 3 листів (24 сторони), т. є. місячно 6 листів. Предплаті, котра тепер при об’ємі 1.5 листа виносить 4 з[лотих] р[инських], ми при 3 листах підносимо на 6 зр. річно. Схематичний прелімінар доходів і розходів при предположених 500 пренумерантах виходить ось який:
Кошти:
а) Аркуш друку з папером і фальцюванням в 800-1000 прим.	30 зр.
т. є. місячно 6 арк.	180 зр.
b) Розсилка кожного [номе]ра (оплата поштова по 2 кр[ейцери] від н-ра, при 500 пренум[ерантів]) 10 зр. місячно	20 зр.
c) Кошти експедиції, адміністрації і коректи місячно нехай лиш	30 зр.
d) Ремунерація авторам, бодай декотрим, не маючим удержання, числю затим лиш по 10 зр. від друкованого аркуша місячно	60 зр.
e) Дрібні видатки: податок, кореспонденція, рекламаційні посилки і проч. місячно	5 зр.
f) Наєм хати для редакції, адміністрації і експедиції місячно	20 зр.
Разом місячний видаток	315 зр.
Річний видаток затим	3780 зр.
Доходи: 500 предплатн[иків] по 6 зр. винесено річно 3000 зр.
Побачимо затим 780 зр. річного недобору. Переконтролюйте добре мій рахунок, злічіть його з львівськими цінами, а побачите, що він зовсім не пересаджений, а, радше того, замалий. А показує він одно тільки, для нас практично досить сумне явище, що ми без помочі закордонної України, і то без помочі матеріальної, не зможемо поставити і удержати хоч скільки-небудь людського літературного журналу. Правда, великої помочі ми не жадаємо, тим менше не жадаємо помочі даремної, а тільки бажаємо від Вас, українців, 200 передплатників на нашу часопись. Двісті передплатників не тільки покрили б результуючий недобір, але допомогли б редакції чи то піднести ремунерацію авторам, чи то з часом побільшити об’єм журналу.
Позаяк рубрика ремунерацій у нас досі непривична, могло б декого провадити в блуд і кинути фальшиве світло на мене самого, що, мовляв, сам я гадаю в першій лінії нею покористуватися, то я розкажу Вам фактичний розділ тих 60 зр. місячно, котрі я поклав в ту рубрику. Два наші писателі виготовили ширші праці, котрі повинні ввійти на листи «Зорі» зараз з Новим роком. Говорю тут іменно про Остапа Терлецького, котрий написав дуже гарну книжку про розвій галицько-руської суспільності від 1772 до 1872, де на підставі документів показано розвій літературних, національних і суспільних поглядів в Галичині, літературне відродження за Шашкевича, пізнішу реакцію, початки русофільства і українофільства. Я надіюсь, що праця та, котрої досі є вже на 8 – 10 листів печаті, поміщена значними куснями в «Зорі», високо поставить її в очах читаючої громади. З другого боку, сам Остап находиться в так тіснім положенні, що уділювання йому ремунерації місячно по 20 – 30 зр. єсть ділом не тільки справедливості, але конечності і самої гуманності.
Друга праця, на котру я багато надіюсь і котра внесе живий і новий елемент в «Зорю», се повість М. Павлика, котрої початок друкований був в «Громаді» і загально всім подобався. Павлик замешкає разом зі мною і з адміністратором, так що, числячи його з рубрики ремунерацій 15 зр. місячно, а з рубрики 10 зр., при іншім ще зарібку буде міг удержатися і працювати. Дальше звісна Вам буде, запевно, з «Діла» сумна доля нашої поетки Юлії Шнайдер, учительки. Її поезії і Вам були сподобались, а її нещастя вимагає запомоги, так що уділення її з рубрики ремунерацій 10 зр. місячно не буде, думаю, надужиттям громадського довір’я.
Числячи затим для Остапа 25, для Павлика 15, для Юлії 10 зр. місячно, останеться в тій рубриці ремунерацій 15 зр., котрі можна б ужити або на ремунерації іншим ще писателям, або, в разі оскудіння редакційного, на яку-таку редукцію недобору. Для себе, як бачите, я не числю нічого і думаю жити так, як і досі, журналістичною працею при «Ділі» та кореспонденціями до заграничних часописей. Чи і що при такім житті удасться мені зладити для «Зорі» – бог святий знає.
Та що ж бо, хоч би і всю рубрику ремунерацій ужити на зменшення дефіциту, окрім конечних для Остапа 20 зр., – то одержимо 40 X 12 = 480 зр., значиться, суму все-таки невистарчаючу. Підносити предплату вище 6-ти зр. не можна, а на Вашу Україну – як і Ваш лист доказує – годі числити. Правда, сума, котру Ви зібрали чи то наличними чи обіцяними – 325 р., – могла б бути дуже пожаданою, але вистарчаючою я її не назву. Я міркую так: удатись самому від себе листами до людей по всій Україні з просьбою, щоб предплачували і підмагали «Зорю», коли б удалось зібрати хоч 100 предплатників, то, чей же, громада Ваша надто ще здобудеться на річних 500 руб. запомоги.
Але і в однім, і в другім ділі я прошу Вас о поміч і о пораду. Часу ще до Нового року доволі, і можна ще порушити многі пружини. Я, звісна річ, був би найрадніший, коли б від нікого ані одної копійки не потребував дармо жадати і коли б Україна дала 200 пренумерантів там, де Галичина дає 500. В такім разі, т. є. коли «Зоря» мала би 700 предплатників, і я сам не потребував би заниматись кореспонденціями до польських журналів, а міг би хоч частину удержання мати з «Зорі», т. є. міг би мати час для власних літературних і наукових праць, котрі до того часу треба покинути.
Стрібую тепер представити Вам, як я представляю собі розклад предметів в кожнім поодинокім номері «Зорі». Поперед всього, звісно, белетристика займає половину кожного номера, т. є. півтора листа, а іменно: один лист займе більша повість, а півлиста (властиво 3 сторони) менша новела, очерк або щось подібного дрібонького, що кінчилось би в однім або двох номерах. Одну сторону, а в разі потреби й більше, займуть вірші. Часом, може, лучиться так, що дрібної новели не буде, і можна буде дати більший кусень роману. Я бажав би, щоб в кождім півроці (12 номерів) один роман кінчився так, як кожний піврік буде становив для себе окремий том.
За белетристикою підуть статті наукові, в першім ряді про минувшину і теперішність народу українського (з початком року згадана вже праця Остапа про Галичину і – коли на те буде дозвіл – стаття, прислана на руки «Діла», «Україна і її теперішні поводатарі»). Я бажав би зачати «Зорю» тими обома статтями, щоб замаркувати общеукраїнське становище часописі і зацікавити обі частини читаючої громади у нас і на Україні. На ті статті в першім номері я дав би по півлиста. Осталось би ще півлиста на хроніку літературну, наукову і на вісті з общеукраїнського життя.
Спеціально перший номер зреформованої «Зорі» я хотів би поставити такий, щоб імпонував багатством матеріалу. В нім розділ белетристики буде трохи інший, а іменно, гадаю, буде він виглядати ось як:
1) Поклик до громади, де буде коротко розказана програма часопису, поіменовані важніші приладжені праці і приєднані співробітники,
2) «Вихора», повість Павлика, півлиста,
3) Ваш очерк – я бажав би, щоб Ви в тій цілі передали той очерк, котрий прислали до «Діла», де так пречудово розказано про «народну педагогію»; він увійшов би весь в перший номер і запрезентував би і часопис, і писателя якнайкраще,
4) Вірші; з віршів я бажав би дати початок своєї поеми «Нове життя», задуманої мною давненько вже, зачатої зимою минувшого року, а досі далеко ще не скінченої, дальше дещо з Ваших; коли ласкаві будете прислати, дещо з наших писательок і Масляка.
Ми з Масляком задумали лагодити «Слов’янську антологію», збірку найкращих поезій слов’янських в перекладі, з короткими очерками про життя і твори дотичущих поетів. Я приняв на себе чехів і москалів, сербів і хорватів – отже, й рад би я зараз в першім номері «Зорі» зазначити в поезіях і в хроніці також той наш слов’янський напрям. Всі ті чотири рубрики разом мусили би обнімати не більше 12 сторін великого quarto.
Дальше слідувала б стаття Терлецького, 3 стор[інки], стаття про Україну, 3 стор., стаття Драгоманова про «Народну літературу в Італії і Франції», 2 стор., стаття Федоровича про питання соціальне, 1.5 стор., Хроніка літературна і наукова, 1.5 стор., і вісті з життя нар[оду] українського і з життя других нар[одів] слов’янських, 1.5 стор. Як бачите, місця скупенько – в дальших номерах завсігди мусить одна або друга рубрика відпадати, щоб великі статті могли йти більшими куснями, але все-таки 6 аркушів на місяць – то багато можна напечатати, особливо коли не будемо нічого печатати розстріленим письмом, як се дотепер водиться в «Зорі».
При такім печатанні я надіюсь, що повість Павлика скінчиться в 6-ти до 8-ми номерах і що затим в першім півроці можна ще буде помістити одно більше оповідання, об’єму 4 – 6 листів. Ваш роман, о которого розпочатті Ви мені пишете, міг би прийти в печать аж в другім півроці, а бодай по скінченні «Вихори». Маю надію, що Ви до того часу викінчите його. В першім же півроці я прошу Вас о надсилання дрібних очерків, котрі Ви так майстерно вмієте викінчувати, поезій і вістей з України. О сих послідніх я, надіюсь, ще поведу з Вами осібну бесіду, бо досі й сам ще не знаю, в якій формі найліпше подавати їх. Я бажав би дібрати форму якнайкращу, щоб і тут праця ані Ваша, ані ніякого другого чоловіка не пропадала безслідно.
Бажав би я з України мати й інших співробітників, котрі б хоч по одній статті в рік могли доставити. Бажав би особливо бачити в «Зорі» імена дд. Антоновича, Білика і Мирного, Левицького, Николайчика, Житецьких, пані Косачевої, Лиманського, Старицького, Софрона Крутя і др.
Так от Вам мої просьби по часті практичній:
1) Будьте ласкаві зібрати ще раз своїх знакомих і предложити їм те, що я оце Вам написав, та розпитати, чи й скільки предплатників, а взглядно матеріальної підмоги може зреформована «Зоря» надіятися, а наскільки може напевно числити?
2) Розпитайте, котрі з наших писателів були б ласкаві і спроміжні досилати до «Зорі» свої праці. Згори замічу, що перекладів прозових діл, крім коротеньких цікавих новелок, не приймаємо, а натомість радо приймаємо переклади творів поетичних і добре резюме, оцінки і критики праць наукових по всіх частях людського знання, найкраще же тикаючих нашої України. Тут цікаво б мені також знати, котрі з тих писателів могли б підписувать своїми повними іменами і котрих імена можна б на чільнім місці навести.
3) Будьте ласкаві розписати до своїх знакомих поза Києвом звістки про готуючеся видання, а також переслати мені адреси тих людей, до котрих, після Вашої думки, добре було б мені самому листовно удатися. Я дуже бажав би знати, як погляне на се діло наша петербурзька колонія і чи відтам случайно ми не могли б надіятися якоїсь моральної підмоги, яких праць або хоч би тільки присилки яких давніших, недрукованих праць, коли б такі найшлися. Самі знаєте, що появлення імен Костомарова і Мордовця на листках «Зорі» мусило б високо піднести її значення.
4) Рівно ж удаюсь до Вас з просьбою о книги. Ми тепер від Росії зовсім відтяті, ніяке тамошнє видання до нас не доходить – так от цікаво б розвідатись, котрі видання були б готові обмінюватись з нами за «Зорю»?
О дальших деяких подрібностях надіюсь пізніше поговорити з Вами, а наразі доношу Вам тільки, що відучера сиджу в Вікні, у Федоровича, котрий Вам через мене низько кланяється.
Прийміть, ласкавий добродію, щирий поклін і від
Вашого Івана Франка.
До I. М. Белея
2 пол. жовтня 1884 р. Вікно	
Коханий Іване!
Приїхавши до Вікна, я з перестуди крихту занедужав і досі лежу в ліжку. Тож не прогнівайся, друже мій, що я тепер нічого не можу прислати для «Діла». Голова болить і в грудях коле – чорт його знає, що таке. Скоро тільки підведусь, то зараз постараюсь скінчити статтю про школи, хоч тепер уже Федорович навалив мені повен покій листів і документів, котрі, мов невмолимі свідки давніх часів, глипіють на мене, дожидаючись своєї черги. Я, звісно, за той час, коли в «Ділі» ніякої моєї праці нема, й плати ніякої не хочу – тільки щоб по приїзді до Львова я не зістався на льоду.
Пересилаю на твої руки скрипту про Навроцького, котрий передай в друкарні Мочаровському, і трохи скрипту «Обрусителів» (для п. Голюба), а також 10 з[лотих] р[инських], котрі будь ласкав передати Остапові.
П[анові] Нагірному перекажи, що окільки я досі говорив з Федоровичем, то для всяких фінансових планів він абсолютно неприступний і треба б хіба якогось електричного угря, щоб його до сього діла зелектризував, на котрім він, як сам признав, нічого не розуміється і затим всього боїться. Другу половинку сього листа відірви і передай п. Шухевичеві. Його лист з просьбою о матеріал на «Зеркало» вправив мене в кількагодинну іритацію. Цілий тиждень у Львові питаю за ним, щоб обговорити матеріал, – його нема, а тепер, коли на коня сідати, тоді його й сідлати. Тьфу на такий порядок!
Коцовському засилаю сердечний поклін і жду від нього коротенького листка. Так само засилаю поздоровлення Горбачевському і Кахникевичеві. До Кониського я написав, хоч боюсь, чи мої гарячкові листи уложилися в належний порядок. «Діла» від мого виїзду я ще не бачив.
Цілую вас сердечно всіх.
Ваш Іван.
«Обрусителі» прийдуть завтра.
До М. П. Драгоманова
21 жовтня 1884 р. Вікно	Вікно, пошта Грималів, д[ня] 21 жовтня 1884 р.
Ласкавий добродію!
Дуже врадував мене Ваш лист, котрого я надіявсь-надіявсь та й перестав надіятись. Я тепер сиджу в Вікні та виписую кореспонденції Івана Федоровича, хоч і сам не знаю, чи буде з тої кози м’ясо. Лист Ваш не тільки нічим не вразив мене, але, противно, дуже багато прояснив мені такого, чого я досі не знав докладно, і я сердечно дякую Вам за Ваше щире слово і за Ваш труд, котрого Ви не жалієте, щоб направляти, а то часом і наштуркувати мене на добру дорогу, хоч, жаль сказати, досі не багато доброго з мене мож було виштуркати. Та коли Ви не тратите надії, то мені й тим паче не годиться її тратити.
Я не знаю, по чім Ви судите, що справа кружка пропала чи що. На кружок я зовсім не трачу надії, а не дає він знаку життя досі для того, бо тепер ферії. Коли люди поз’їздяться, то, чей же, приймуться за роботу. А щодо моїх обіцянок, тикаючих «Діла», так тут справді мушу признатись, що знівечила їх Force majeure – не сам Б[еле]й, а управляюча «Ділом» громада не допустила печатати листа Тургенева. А що тикається Вашого реферату, так про нього я дальше згадаю.
Книги я, скоро приїду, передам до реферування з Вашими листовними показками і надіюсь, що хоч що-небудь буде зроблено, хоч, розуміється, та недостача критичної, наукової методи, на котру Ви жалуєтесь у галичан, не дасться так швидко усунути, так що з праць про Україну і Росію, зроблених у Галичині, я, так само, як і Ви, не надіюсь ніякого добра. Ad vocem тих праць замічу, що Ви помиляєтесь, приписуючи мені статтю в «Ділі» «Нові дороги».
З Ваших дотеперішніх вказівок я хоч те виніс, щоб не писати нічого про Росію і російську Україну, про котру у нас так мало є під рукою матеріалу. Нащо ходити далеко, візьму хоч другий том Чубинського (казки), котрого незнання Ви справедливо мені закидаєте. У мене його свого нема, записав був ще через Ільницького й гроші послав – пропали. В бібл[іотеці] Оссолінських нема, а в університетську як спроваджено, так узяв Огоновський, держав рік, узяв Каліна, держав рік, а тепер хто взяв, то і чорт не знає. От і дошукуйсь матеріалу.
На Ваше оповідання про історію зносин українців з галичанами в послідніх 20-ти роках я, звісно, нічого відповісти не можу, бо багато з фактів, Вами розказаних, і досі не знав або чував тільки в конфузних і неясних оповіданнях Подолинського та Партицького. Правда, у мене є в руках кореспонденція Куліша з Барвінським, ведена при виданні псалтиря, і шматочки з кореспонденції К[уліша] з «Січею» (Буч[инським], Подол[инським]), але ясного образу тодішніх зносин з тих листів мати не можна.
Тільки кілька слів до спростування факту з Черепахіним, так, як тут діло прямо мене тикається. Я не знаю, відки Ви взяли се, що «львівська молодіж передала Черепахіна в руки поліції, не взявши в його книг, зовсім безопасних в Австрії, і не сказавши одверто, що не візьмуть». Цитую Ваші слова, бо боюсь знов не зрозуміти Вас. Я не знаю, як довго Черепахін був у Львові з книгами, – знаю тільки те, що одного дня сказано мені, що є у Львові такий-то чоловік і рад би бачитись з П[авли]ком. Я зараз же того самого дня вечором пішов до того чоловіка (Ч[ерепахі]на), а коли він сказав мені, що має книги для П[авли]ка, а зглядно для нашої бібліотеки, то я тут же сказав, що хоч П[авли]ка нема під рукою (днем перед тим він був арештований, о чім я тоді ще не знав, але, бувши у нього в хаті і не заставши його, гадав, що де виїхав), то я книги заберу.
І зараз же того вечора я з двома ще товаришами майже всі книги (окрім двох невеличких купок і окрім тих книг, котрі Ч[ерепахін] виразно лишив для себе яко свої власні) забрав, а за другими мав прийти на другий день рано. На другий день рано приходжу і застаю двері замкнені, а служба говорить мені, що пан з н[оме]ра 11 арештований. Коли се значить передання Ч[ерепахі]на в руки поліції з боку львівської молодежі, respective мене самого, – то я охотно позволю кинути на себе каменем. А здивувавсь я Вашим повищим словом задля того, бо тоді ж таки, оскільки тямлю, аж у двох листах (се були мої перші листи до Вас) я розказував Вам цілу ту історію і послав спис книжок, взятих у Ч[ерепахі]на, з котрих дещо я передав опісля на Україну, а дещо і досі є в нашій бібліотеці. Паралельного случаю з Котурницьким я не хочу нагадувати.
Головне діло, про котре я бажав би побесідувати і зговоритись з Вами, се літературно-наукова газета. Оскільки бачу з одержаного листа П[авли]ка, він мусив уже писати Вам, що Парт[ицький] рішивсь передати мені з Новим роком «Зорю». Признатись, я зразу не дуже радо слухав бесіди о тім Пар[тицько]го, з свого боку, ніколи йому того не натякав, і він, заким предложити се мені, трактував з Подолинським та Скобельським. Я бажав бути ще хоч рік вільним – оскільки се у мене при недостачі средств до життя можливо, – щоб сяк-так покінчити мої університетські студії і зробити докторський екзамен. Але діло вийшло таке, що Парт[ицький] недужий і сам рішуче не хоче дальше провадити «Зорі», тамті панове тож не хочуть, і добре, що не хочуть, а «Зоря», сяк чи так досі редагована, має звиш 500 предплатників, значиться, може сама о своїх силах стояти.
Конечно, видавати її так, як досі, не стоїть труду, – отже, я, переймаючи редакцію, гадаю побільшити її об’єм з 3 на 6 аркушів у місяць, т. є. видавати півмісячно по 3 аркушів замість дотеперішнього одного або півтора. Будь що будь, на 72 аркушах у році все ж таки можна дещо путнього напечатати, а добираючи все до певної прогресивної і ясної програми, можна провести не одну струю свіжого воздуху в нашу галицьку атмосферу. Можна!
Та ба, інше питання, чи видужаємо ми се зробити? Поперед всього йшло б о установлення іменно тої програми, котра мала б просвічувати газеті, о сформулювання тих принципів, на котрих стоячи, газета могла б, з одного боку, вдоволяти вимагання поступових людей з-між українців і галичан, провадити в тім напрямі галицьку молодіж, а, з другого боку, не відривалась би від грунту і національно-українського, і навіть спеціально галицького, так як в галицькій читаючій публіці – Ви се зовсім справедливо піднесли – мусить лежати головна її сила.
Розважаючи «оба полы сего» діла, я почуваю дуже велику тривогу, мені все нагадується той циган, що йшов «помежи дощ», і я не знаю, чи буде можна бодай на який час обійтись тут без певних компромісів. Та заким перейду до сеї дразливої теми – ще пару слів о програмі. Я думаю, що нова «Зоря», оскільки вона має і може бути новою, повинна стати на дорогу, посередню між тою, якою йшла давня «Правда», а тою, якою почав іти «Громадський друг», т. є. (що возьму попереду бік негативний) не бути ані виключно націоналістичною і в ім’я націоналізму не проклинати та не опльовувати ніяких інших «ізмів», але, з другого боку, не бути (поминувши конфіскати) по-доктринерськи соціалістичною, теоретично ліберальною чи як там.
То значить, з позитивного боку показуючи наше власне, народне й інтелігентне життя, вірно, з його хибами і добрими боками, з його корінням у минувшості, вказувати рівночасно, спираючись на примірах других, більш розвитих народів, дороги для дальшого, успішнішого розвою того життя, вказувати, особливо інтелігенції, правдиві цілі в служению народові і способи, як йому треба служити. Я думаю, що тут самі собою нав’язуються й ті формули, котрі знаменують головні течії європейської мислі й боротьби: реалізм у штуці, позитивізм у науці, громадівство (соціалізм) в житті економічнім і федералізм та автономія в політиці.
А позаяк «Зоря», як часопись літературно-наукова, головно два перші поля повинна буде обняти, то й здається мені, що на однім і на другім полі редакція не буде потребувала класти писателям які-небудь границі, окрім хіба тих, які кладе австр[ійська] цензура. Правда, питання суспільні й політичні також не можуть бути виключені з «Зорі», коли вона має бути газетою вповні живою, але тут уже дуже трудно ясно сформулювати границі, до яких може йти дискусія на листках «Зорі». Звісна річ, я бажав би, щоб і тут границь не було ніяких, так що ж діяти, коли границі такі ставитиме: 1) цензура, 2) тісний об’єм газети і 3) обставина, о котрій я зараз скажу, скоро почну говорити о компромісах. З того всього виходить, що я властиво не знаю, як сформулювати програму газети, щоб вона і не зразила згори більшої часті читателів, і, з другого боку, не оберталась на пустих словах, але була справді виразом переконань безповоротних.
У додатку до сього листа я перешлю Вам дословний відпис того поклику, який прислав мені Кониський, щоб напечатати його для розіслання по Україні, і просив би Вас, щоб Ви були ласкаві від себе зробити начерк того, що повинно бути виражене в програмі газети, т. є. що Ви вважали б необхідним і на добі сказати нашій публіці. Я не ручу Вам за те, чи все те, що Ви напишете, і так, як Ви напишете, буде напечатане на чільнім місці нової «Зорі», – але ручу за те, що кожне Ваше слово совісно візьму під розвагу, і то не спускаючись на свій власний розум, а коли б печатав, то ніякої зміни не зроблю без попереднього порозуміння з Вами. Ваш начерк дасть мені, крім того, й мірку того, чого Ви домагаєтесь від мене яко редактора, – а будьте певні, що Вашим судом я дорожу, як нічиїм другим.
Се наводить мене на другу важну точку. Сформулювання програми, хоч би й яке трудне, – все ж таки праця більш теоретична, хвильова. Далеко трудніша праця – переведення її в життя, в данім разі само редагування газети. Я досі редактором не був, але,спасибі богу, редакторських клопотів і трудностей зазнав чимало. Отже ж, питання заходить: чи здужаю я провадити газету так, щоб вона була хоч що-небудь до людей подібна? Самі Ви кажете, що у мене замало критичного суду, замало скептицизму, – і я вповні і без найменшої нещирості признаю правду Ваших слів.
Я у всім склонний далеко більше до оптимізму, до вишукування добрих сторін, ніж злих. Не одно може мені видатись добрим, що на ділі зовсім таким не є, – і отсеї-то хиби я при редагуванні часописі найбільш боюсь. До комітету, котрий би повинен вести «Зорю», я запросив, конечно, Павлика і Коцовського. Остап обіцяв нам також свою поміч, а коли б нам удалось з «Зорею» стати фінансово на ноги так, щоб можна було дати Остапові хоч яке-таке удержання у Львові, то я думаю, що в многих дуже дразливих справах можна було б спуститися на його суд і такт.
Як бачите, однако ж, все те сили досить проблематичні, і великих вимагань до них ставити годі. Як вони на ділі покажуться – не знати, боюсь, однако ж, що при тій скупій науці і критиці, якою ми всі накупі обладаємо, зараз же від самого початку дамо Вам не одну притичину до фактичних і інших поправок. Правда, хиби ті будуть могли значно зменшитися і зредукуватися до minimum, коли о всякій речі писати буде тільки той, хто ту річ добре знає, коли «пирогів не буде ліпить сапожник, а сапогів тачать пирожник», як се досі бувало у всіх наших газетах, а найпаче в «Світі».
Іде тут, звісно, о позискання співробітників не тільки з Галичини, але і з України і з Женеви, а щоб ті співробітники, стоячи при газеті, не брали кожний н-р до рук з розчаруванням, сподіваючись найти в нім зовсім не те, що в нім є, і сподіваючись не раз найти в нім і те, чого в нім, при даних обставинах, бути не може, треба попереду обговорити всякі obstacula, треба покласти з самого почину clara pacta , і в принципіальнім, і в практичнім згляді. Конечно, діло галичан, а зглядно моє, яко петента – дати початок, і я роблю се по моїй змозі.
Приступаю затим до тих нещасних «компромісів», котрі таким каменем лягли між Галичиною і Женевою, а котрих, здається, нам і тепер годі буде минути. Отже, поперед всього правопись. Я не знаю, що Ви скажете на те, коли я скажу згори, що правопись нової «Зорі» мусить бути етимологічна. Се я кажу не від себе самого, а по порозумінні з многими галичанами і з українцями такими, як Левицький-Нечуй і Кониський. Головно задля правописі упав «Світ», як упала в Галичині «Правда». Може бути, що Ви те речення назвете недоріким і дурним і по-своєму будете праві, – а все-таки по-своєму й я не зовсім неправ. Що ви зробите, коли публіка у нас така дика під тим зглядом? Скажете, може, що з боку поступовців і радикалів не ладно, не морально навіть зачинати своє видання такою уступкою, таким потакуванням дикості публіки, котру хочемо, сяк чи так, просвічати. А я скажу: що ж діяти, коли в іншій формі Ви не підійдете до неї? Альтернатива тут представляється така: або зачати видавати фонетикою і згори засудитися на 100 пренумерантів, т. є. засудити ціле діло на невдачу, або зробити формальну уступку щодо правописі, і старатись освічувати людей у ділах, далеко важніших від правописі. Се, конечно, також опортунізм, але опортунізм, по моїй думці, зовсім природний і конечний – посвятити меншу користь для більшої.
Друга річ – підписування статей. Я вповні годжуся з думкою, голошеною Вами з таким натиском, що кожний повинен сам відповідати за своє слово, а щоб міг відповідати, повинен підписуватись. Я був і є за тим, щоб нова «Зоря» тим бодай показала себе новою, щоб рішуче, зараз від першого номера, виступила з підписами таких імен, як Ваше, Павлика, Терлецького. Та от нині, рівночасно з Вашим, одержав я лист і від Кониського з Києва, в котрім дословно ось що пише:
«Треба велику увагу звертати на те, щоб «Зоря» якмога більш ішла в Росію. Ви знаєте, що в сім случаї головна річ – наша цензура, значить, не треба гостро ставить ніяких питань і не друкувати нічого такого, ради чого цензура заборонила б «Зорю». Ви розумієте, яка б то була велика моральна шкода для України, коли б «Зорю» заборонила цензура. При теперішнім тяжкому стані доволі, щоб стояло під «Отче наш» ім’я Драгоманова, а певне, що «Зорі» не пустять. Сам я щиро поважаю сього чоловіка і ціню його праці, але треба звернути увагу на практичне життя й рахуватись з подлими обставинами нашого побиту. Тим-то я радив би, щоб під статтями Остапа, П[авли]ка і Др[агомано]ва стояли псевдоніми і щоб у повісті П[авли]ка перемінити титул».
Отак навчає нас Кониський, а щоб порозуміти вагу його навчання, я запримічу, що «Зоря» тепер справді йде в Росію, хоч про формальний дозвіл цензури Парт[ицький] сам нічого не знає, – іде, значиться, поки схочуть пускати, та й то як пішле два або три н-ри вкупі, то звернуть, також до деяких міст доходить, з інших звертають, одним словом конфузія. А йде її в Росію досі примірників около 80, Кон[иський] же обіцяє, що при трохи живішім редагуванні піде зо 200, і в тій цілі прислав для надрукування свій прожект оповістки до укр[аїнської] громади.
Як бачите, тут дороги трохи розходяться, хоч мені здається, що слова Кон[иськ]ого далеко не категоричні, не такі, на котрі б він настоював. Так само здається мені, що радше нам зрезигнувати зовсім на українських передплатників, навіть на дотеперішніх 80, ніж добровільно, крім австрійської, натягати собі на карк ще й російську цензуру. Що пустять, то добре, а не схочуть, то нехай собі. Хто схоче пренумерувати, той до 6 руб. доплатить ще одного і одержуватиме «Зорю» в конверті. Але все-таки гадаю, що і о тім ділі треба буде мені порозумітись бодай з Павликом і Терлецьким. Щодо Остапа спеціально, то я з ним говорив уже остільки, що стало на тім, щоб підписувати його повним іменем. П[авли]к стоїть на тім, щоб поки що його (П[авли]ка) підписувати псевдонімом, хоч я нічого не маю проти його повної назви. Так само я рішуче за тим, щоб підписувати Ваше повне ім’я під Вашими статтями. Я постараюсь зробити першу пробу ще сього року. Партицький-бо передає мені «Зорю» ще сього року, так що посліди і 4 або 3 номери я вже буду підписувати яко редактор. Отже ж, у тих н-рах я хотів би напечатати, коли на те позволите, Ваш реферат, присланий для кружка, конечно, з повним Вашим підписом. Побачимо, який піде голос між публікою, а тоді вже й міркуватимем, що робити дальше.
Замічу ще, що до перших н-рів я маю ось які більші праці: П[авли]ка «Вихора», Терлецького «Історія галицько-руської суспільності від 1772 до 1872», обширна історична робота Шульгіна «Україна і її теперішні поводатарі»; Кониський обіцяє Мордовцева повість «Старці», а від себе «Про громадське орудування землею в Полтавщині» і «Про Полтавське земство в 1884 році», а від одної київської курсистки статтю «Права жіноцтва в Європі». Так само дістав я вчора статейку від В. Федоровича, в котрій він критикує коротко ліберальний буржуазний устрій і доходить до соціалізму, – думаю, що її напечатання може зробити враження на нашу публіку. З Галичини я маю ще дві готові повістки пані Кобринської, з котрих одну напечатаю ще сього року, а другу задержу на слідуючий рік.
Як бачите, матеріалу є досить, а коли б і Ви могли ще дещо до того часу виготовити, то можна би нову «Зорю» бодай на перших порах зробити справді новою, живою і сучасною. Я бажав би, щоб у ній велась хроніка життя суспільного й літературного всієї України, де нотувались би всі важніші случаї із життя народу і інтелігенції, хоч би тільки в сирім виді. Добре би було, якби можна чим-небудь зазначити й ширший, слов’янський краєзір, – я від себе можу се зробити тільки перекладами деяких слов’янських белетристичних творів, – о слов’янській хроніці, хоч би тільки літературній, і подумати трудно. Впрочім, побачимо.
Вашу просьбу о виписку з Войціцького пересилаю П[авли]кові, так як я ще забавлю тут зо два тижні. Я бажав би при «Зорі» заніматись поки що тільки белетристикою, т.е. покінчити і напечатати ті белетристичні твори, котрі у мене є позачинані та позадумувані, а тим часом звільна збирати книги по фольклору, а особливо по критиці біблійній. Швидко до праць на тім полі я не возьмусь, бо певно, що швидко ані часу, ані книг не буде.
А ось Вам копія з Кониського «Запросин до предплати на «Зорю»:
«Вступаючи в шостий рік видання «Зорі», дозволеної виписувати в Росії, редакція, не перемінюючи строків видання часописі, видаватиме її 3 аркуші число, всього на рік 24 чисел, або 72 арк[уші]. Задачею своєю «Зоря» ставить обняти якомога ширше життя руського народу в Галичині і, оскільки то можливо, й на Україні і пильнувати над розвоєм і культурою (?) свого краю. Національні і релігійні відносини нашого народу перш усього примушують нас прямувати тим шляхом, на котрому найбільш потребує наш народ оборони од впливу на його чужих елементів, не корисних, а шкідливих для його.
Тим-то ми і ставимо прапором своєї задачі Русь для русинів, і будемо пильнувати, щоб русин, розвиваючись духовно і підносячи свій матеріальний побит, залишався навіки добрим русином, вірним і незрадливим сином своєї рідної матері Русі-України. Як досі, так і далі ми будемо вести руський народ, розуміючи тут і нашу інтелігенцію, до набирання тієї моральної, умственної і матеріальної сили, при котрій він спромогатиме боротися, стояти і одстояти свою віру і національність. Сміло підемо на бій проти всяких експлуататорів нашого народу, за-зброюючись до сього і зазброюючи других зброєю освіти і розповсюджуванням ідей, пануючих у науці інших європейських народів. Світ, наука і добробут на національному грунті – от наша мета».
Не кінчу, хоч уже немного до кінця. Як бачите, програма оскільки загальна, остільки й неясна, і для Галичини я її не пущу. Здається, що годі буде пустити й для України, хоч для неї вона зроблена, прикроєна до цензурних обставин.
На тім і кінчу, пересилаючи Вам щире поздоровлення, а Вашому маленькому «престолонаслідникові» щире бажання, щоб ріс здоров, швидко вертавсь на рідну землю і щоб в свого батька вдався.
Ваш Іван Франко.
До М. П. Драгоманова
Поч. листопада 1884 р. Вікно	
Ласкавий добродію!
Отсе я дістав і прочитав Ваш лист і, як він мене зрадував, того і сказати Вам не можу. Попросту воспрянув я духом і набрав надії, що все ж таки, чень, як-так удасться діло з новою «Зорею», коли Ви до неї обіцяєте своє постійне сотрудництво і приймаєтесь ласкаво за редакцію цілого відділу фольклору. Я, конечно, з найбільшою радістю пристаю на Вашу пропозицію передати ту часть під Вашу руку і не печатати нічого без Вашого поручения. Бодай можу бути певний, що та часть буде добре редагована і принесе честь газеті.
Так само радо приймаю і другу Вашу пропозицію – щодо печатания Ваших праць про Едіпа-Григорія і дві сестри і маю надію, що Етнографічний кружок візьме на себе кошт перепечатування цих праць в окремій книжці, так як «Братство» хоче перепечатувати роботу Терлецького.
Що тикається програми чи прокламації, то я побачу, як там буде треба, і коли нічо, так так і напишу, як Ви радите, загально, без страшних слів і страшних імен і, звісно, налягаючи не на націоналізм виключно.
Щодо правописі, то і тут, принимаючи етимологію, ми зовсім не з тим принимаемо її, щоб самі дорожили нею. Я гадаю навіть, що треба буде зараз в першім році давати деякі дрібнички і фонетикою, зразу вірші, відтак статті, присилані з України, поки публіка не привикне гаразд.
То само й з підписами. Розходилось би головно о 3 – 4 перші номери. Коли побачимо затим, що російська Україна поставить пренумерантів таку силу, на котру конче треба класти вагу, то тоді будемо і дальше таїтись, коли ж ні, то махнемо рукою і будемо підписувати повні імена кожного, хто того схоче. Звісно, що Терлецького я думаю поіменувати зразу, бо він, як Ви кажете, в Росії не заштемпований, а у нас навіть має велику симпатію. З Павликом трохи не так, але і те перемелеться.
Щодо критики біблійної, то і сам я рад би що-небудь замістити в будущім річнику «Зорі». Vernes-a, спасибі Вам, я одержав і «Melanges», і статтю в «Revue», і попрочитував, та й бачу таке, що найкращі (в «Melanges») статті про конечність критичної теології в школах і загалом статті більш педагогічні – ті писані з правдивим запалом, але для нас вони поки що не годяться. А резюме з Рейса – не скажу, щоб були слабші, але держані трохи надто коротко, «сжато» – у нас, здається мені, треба б розказувати обширніше, з великими цитатами з письма св[ятого], щоб читачеві усе було перед очима: і основний матеріал, і критика.
Я підбиваю Федоровича на те, щоб закупив коли не для мене, то для себе цілого Рейса, і надіюсь, що се буде зроблено, – а в такім разі я стрібую й сам по Рейсу ладити резюме: може, вони не будуть ані такі основні, ані такі талановиті, як Vernes-a або чиї другі, але будуть більш розжовані для вкусу нашої публіки, т[о] зн[ачить], надіятись, і хісна більш принесуть. Я вже писав Вам давніше, що бажав би ладити такі резюме якнайпопулярніше і за проводом європейських учених крок за кроком перейти ціле письмо св.
Сама політика тут наказує почати від Старого завіту, котрого міфи вже і між простим народом починають братись не зовсім дословно на віру, – бо вдарити відразу на євангелія то значило б, може, і попсувати справу. А так помаленьку можна буде переходити одну за другую ветхозавітну книгу, не чіпаючи ніби християнства, але тим сильніше впоюючи скептицизм, критичний погляд, – так що опісля і з Новим завітом легко піде. Коб тільки Рейса добути! Наші прокляті бібліотеки бережуться цілої єретицької літератури, а хоч що мають, то видати не хочуть. Що Ви скажете на те, що Штрауса навіть не хочуть давати до рук в читальні?
У мене ж є, крім присланого Вами Vernes-a та статті Зіса про потопу, тільки Schrader, «Die Keilinschriften und das alte Testament», Штрауса «Leben Jesu», якогось іншого німця Messias – «Sagen des Ostens», Гавстрата «Kleine Schriften», (до історії пізнішої) і записано Целлера «Apostelgeschichte» та Гільгендорфа «Apocryphe Schriften des neuen Testaments». Та ну про те. Коли буде Рейс і я, прочитавши його, зможу уложити план, в якім порядку і які підуть реферати про Біблію, то напишу Вам подрібно з просьбою, коли б того треба було, вказати деякі доповняючі книги по спеціальним частям.
Дивує мене те, що Ви кажете, що «Зорі» не получили нічого, окрім трьох номерів, в котрих є про потоп. Про потоп було в р. 1883, з того року я післав Вам цілий комплектний річник в двох рекомендованих пачечках, невже ж не одержали? З 1884, правда, я не знаю навіть чи послав Вам що-небудь, але річ тут така, що дуже немило мені драти очі Партицькому, котрий дуже нерадо слухає всього, що тикається номерів експедиції і пр. Скоро приїду до Львова, то постараюсь заслати Вам всі сьогорічні номери, а також «Бібліотеку «Зорі».
Я Вам, здається, котрісь книжечки вислав, але, оскільки нагадую, не вислав Калитовського видання руських апокрифів, котрі, може, будуть для Вас цікаві. О них я написав був до «Діла» рецензійку, та редакція більшу половину відрізала. Коли б Вас те інтересувало, то замічу, що рукопись одного апокрифічного казання (о початку світу, потопі і кінці світу) з XVIII віку, на церковній мові, є у мене – цікавий матеріал до праці про побожні легенди у нас. Легенди про кінець світу дуже подібні до тих, що в тій рукописі, живуть між нашим народом, у мене є одна записана з Нагуєвич.
Засилаючи Вам і Вашій родині своє сердечне поздоровлення, остаюсь Ваш щирий. Іван Франко.
Р. S. Я останусь в Вікні ще, може, зо два тижні. Досі майже цілий час нездужаю, але проте роблю колосально.
І. Ф.
Невже ж Белей Вам Устияновича не прислав? Пишу рівночасно до Львова до Коцовського – сей зараз вишле. Чи «Archivio delie Tradizioni» не схотів би з Новим роком за «Зорю» обмінюватись? От би гарно було – для нього ж інтерес, так як Ваші статті там будуть печататись.
А що тикається німецького перекладу Вашого «Едіпа», то жаль, що Ви не звернулись з тим до нас. Не для того, щоб дали кому заробити, – у нас найшлись би люди, котрі і задармо переклали б його. От і я сам як сидів два роки на селі, мав так багато часу, що був би залюбки се зробив. А німецькою мовою я владію зовсім не зле.
До О. Я. Кониського
5 листопада 1884 р. Вікно	Вікно, д[ня] 5 н.с. падолиста. Пошта Грималів
Ласкавий добродію!
Поперед всього прийміть мою сердечну подяку за те, що Ви так радо і щиро зайнялись справою «Зорі». Я з свого боку, можу сказати одно тільки, що буду скільки мога старатись поставити «Зорю» так, щоб вона була і справді європейською по провідним думкам та поглядам, і справді нашою, українською, по реальному змісту, по мові і по духу.
Рівночасно мушу Вас щиро перепросити за те, що так довго відволік відповідь на Ваш ласкавий лист із 4 (16).X, поки аж і другий, писаний до Львова, не надоспів. Причина тому не моя ліность, ані неохота, але попросту неміч. Я досі ще в Вікні і плінений, і недугующий. Плінений тим, що щодня проглочую сотки листів та записок, себто читаю та ексцерпую, а недугуючий і з сидження, і з воздуха, і з їди. Тут кваплюся, щоб чимборше покінчити і вернути до Львова, де мені грозять відняти місце при «Ділі», роблю день і ніч, а тут доктор каже ходити, не сидіти, а тут вдобавок сльота і подільське болото, а передо мною стіл, завалений цілими стосами паперів, що душу гризуть. Додайте до того ще й цілковите отшельничество і цілковиту мовчанку, так як цілий день я майже нікого й на очі не бачу, живучи сам один у маленькім домику в огороді, – от і будете мати образ мого життя.
За Ваші щирі старання около «Зорі» я ще раз мушу Вам подякувати, а від себе додам ось що:
1) Запросини напечатаю, скоро тільки прибуду до Львова, в спосіб такий, що[б] не дразнити ні вашої цензури, ні нашої безтолковості, значиться, в спосіб загальний, даючи замість спеціальної програми спис статей, котрі або є готові, або обіцяні.
2) Щодо підписів я порозумівся з Д[рагомано]вим, і він пристає на те, щоб його не підписувати. А дає він нам для «Зорі» свою велику працю порівнюючу про «Едіпа» Григорія (Oedipus-Sage) і, крім того, обіцяє редагувати цілий відділ, тикаючий народної літератури. Щодо П[авли]ка і його «Вихори», то я з Вами вповні згоджуюсь, що П[авли]ка треба бодай зразу подати від псевдонімом, а титул повісті змінити. Тільки щодо Терлецького я думаю, що потреби такої нема, бо Терл[ецький] в Росії не звісний.
3) Щодо поданого Вами в посліднім листі плану огляду життя Галичини за 1884 рік, то я вважаю гадку ту дуже щасливою і міркую навіть, чи не добре би було (вважаючи на тісноту місця) посвятити все один н[оме]р переважно (не виключно) Галичині, а другий закордоновій Україні? Перший н-р, по-моєму, повинен запрезентувати Галичину, щоб на Україні могли пізнати нас, наше життя і нашу працю. Другий н-р можна буде посвятити Україні. Воно й задля цензури ліпше, бо все ж таки до галицьких фактів і поглядів вона не так-то легко причепиться, значиться, н-р легше пройде до рук людських.
Я верну до Львова около 15 (н. ст.) падолиста, швидше, мабуть, годі буде упоратись з Федоровичем, – скоро у Львові, так зараз же віддамся приготовуючим роботам около «Зорі» і почну писати листи по тим адресам, котрі Ви ласкаві були прислати мені. Тоді також і Вам напишу, подам адресу мого нового помешкання, куди можна буде висилати статті і письма. Чи д. Шульг[ін] пристає на печатания в «Зорі» його праці, котра лежить в ред[акції] «Діла»? Се цікаво мені знати, бо праця важна, окремо печатати її нема грошей, а оголошуючи її печатания в запрошенні, я міг би дуже зацікавити многих людей і в Галичині і на Україні. А Тов[ариство] Шевч[енка], чень же, схоче зробити з неї відтиск на свій кошт. Отсе будьте ласкаві розвідати.
Фотографії тепер – не прогнівайтесь – не шлю, а вишлю зі Львова нову. Вам і родині Вашій засилаю щире, сердечне поздоровлення.
Ваш Іван Франко.
До І. М. Белея
5 листопада 1884 р. Вікно	6/ХІ 1884
Дорогий Іване!
Твій лист привів мене в смятеніє. Кажеш, приїжджай зараз! Як коли б то було можливе. Хіба ж на те я просидів тут три тижні, слабий, самотній, день і ніч мучачись та працюючи, щоб, не скінчивши, покидати сю каторгу, стратити всякий кредит у Федоровича і їхати до Львова, щоб опісля ще раз мусив вертати сюди? Я понимаю і дуже добре понимаю, що вам там тяжко приходиться, і не смію від себе нічого казати робіть так або сяк. Але коли б було вам можливо прокалатати сяк-так ще до 15-го, то зробили б ви діло благоподобне. Перед 15-тим я на всякий спосіб мушу скінчити і бути у Львові. Ось і все, що я можу сказати. Прошу тільки звістити мене, яке там у вас западе рішення, щоб, в разі, коли місце моє буде вже заняте, я не потребував тут працювати денно і нощно.
Цілую тя сердечно.
Твій Іван.
До Уляни Кравченко
9 листопада 1884 р. Вікно	
Дорога Юліо!
Случайно будучи у п. Коцовського, я рівночасно з ним дізнався з Вашого листа про тяжке нещастя, котре Вас постигло, про смерть Вашої дорогої мами, і спішу зараз же і від себе дописати Вам пару слів. Так і виходить, що всі горя сприсяглись сього року на Вашу бідну голову. Представляю собі, яка мусить бути Ваша доля в тих нещасних Стоках, Ваше успособлення, Ваше життя – мені страшно робиться за Вас. Я думаю, що здоров’я Ваше мусило страшно утерпіти на всіх тих пригодах і що Вам треба подумати-таки о зміні місця і способу життя, а головно перенестися чимборше зо Стік, де все нагадує Вам Ваше горе, де надто кожда хвиля в гризоті і надсильнім труді підриває Ваше здоров’я. Розуміється, я [не] рад би наклонювати Вас до жодного необдуманого кроку і бажав би дізнатися від Вас про ближчі обставини Вашого життя і о тім, що і як Ви думаєте дальше діяти.
Будьте ласкаві, напишіть мені до Вікна (почта Грималів), де я ще до 15 або й трохи довше забавлю.
Стискаю Вашу руку.
Ваш Іван.
До М. П. Драгоманова
6 грудня 1884 р. Львів	Львів, д[ня] 6.XII 1884, ул. Ліндого, ч[исло] 3
Ласкавий добродію!
Ви, запевно, нетерпеливо ждете вістей від мене, а може, й дивуєтесь, чом се я, запросивши Вас до співробітництва при «Зорі», не обзиваюсь до Вас ніже словом. Діло таке, що ціла справа розбилася о інтриги та крутарства кількох людей з Товариства імені Шевченка, котрі, бачачи, що, властиво, їм (старшим українофілам) всяка власть висковзується з рук, крикнули, що «Зоря» під моєю редакцією буде органом соціалістів, і довели до того, що Партицький почав крутити, а я, щоб раз покінчити всю ту погану історію, плюнув і віддав йому його слово.
Чи «Зорю» буде видавати тепер Парт[ицький], чи Товариство Шевченка, ще не знати; я, звісно, до неї не напишу ані строчки. Справа та настільки має в собі доброго, що між усіми молодшими викликала велике обурення і може справді бути початком до сконсолідування партії чи громадки молодших українофілів, котрі тепер уже числом значно переважають старших. Маючи нині ще багато роботи і їдучи завтра до Станіслава на збір Жіночого товариства, я пишу Вам лиш отсих кілька слів, щоб сповістити Вас, як стоїть діло, а зараз по повороті з Станіслава напишу Вам про цілу історію докладніше.
А поки що шлю Вам перший томик «Русько-укр[аїнської] бібліотеки» і, засилаючи Вам щире поздоровлення, перепрошую Вас рівночасно за той завід, який я поневолі зробив Вам, так, як другі мені його зробили.
Ваш щирий Іван Франко.
До О. Я. Кониського
6 грудня 1884 р. Львів	Львів, ред[акція] «Діла», 6/ХІІ 1884
Ласкавий добродію!
Сердечні листи Ваші дійшли до мене, а не відповідав я на них не для того, що сидів у Вікні, а для того, що справа з моїм редакторством зайшла в таке болото, з котрого довго не могла вилізти. Аж нині сідаю відписувати Вам, коли справа настільки вже вияснилась, що можна о ній щось сказати. Жаль тільки, що доброго о ній сказати не можна нічого.
Товариство Шевченка – як се Вам справедливо донесено – справді простягло руку на «Зорю» з ненависті чи зависті до мене. Пущено в хід всякі фальшиві слухи й інтриги і доведено до того, що ціла справа розбилася, мусила розбитися. Я нині дуже зайнятий коректами, листами та ще й приготуваннями до завтрашньої їзди в Станіслав на збір Жіночого товариства і для того здержуюсь поки що з подрібним оповіданням про ті низості і негідні підходи, якими наші люди постарались вижерти мене.
Скажу Вам тільки те, що вчора, обурений таким поступуванням, звернув Партицькому його слово, котрим він обіцяв мені передати «Зорю» а на підставі котрого я позав’язував уже переписки і з Вами, ласкавий добродію, і з другими людьми, а навіть поробив деякі, для мене зовсім не маловажні видатки. Інакше я поступити не міг у виду заходів Товариства Шевченка і в виду позиції, яку серед тої сутолоки зайняв Партицький, – позиції, щонайменше двозначної і нерішучої.
Та нехай і так! На редакторство я не набивався і тепер за ним не жалую. Жаль мені лиш того, що тепер у такій рішучій хвилі, коли, з одного боку, наші старовіри, скріплені матеріально, напрягати будуть всі сили, щоб нас підкопати, з другого боку, коли молодіж, щира та спосібна, починає чимраз численніше горнутися до серйозної наукової праці, – що якраз у ту пору нашим проводирям стрілило в голову робити роздор. О власну особу мені не ходить. Я ще посиджу з місяць у Львові, поки докомплектую матеріали до моєї праці над Федоровичем, а відтак поїду до Вікна хоч би на рік для скінчення тої праці і подокінчування деяких позачинаних творів белетристичних.
Що буде дальше з «Зорею», сього ще напевно не знаю. Або Партицький сам буде видавати її дальше (що не дуже правдоподібне), або передасть її Товариству ім. Шевченка. В однім і другім разі я більше ані строчки до неї не напишу.
Сам не знаю, якими словами подякувати Вам ще раз за ту щирість і старанність, з якою Ви досі занімались вдачею мого недійшлого видавництва, і якими словами перепросити Вас за те, що воно, ще й не виплинувши, розбилося. Одно тільки можу сказати сміло і з гордостею, що я тут нічого не винен, що поступав собі прямо і лояльно навіть з людьми, котрі на се не заслугували. Для того я з спокійною совістю можу від них відсунутись, коли тут мені не остається нічого, як бути їх же волом робочим, а в додатку метою всяких позаплечних нападів, сплетень та брехень, котрих і Ви, ласкавий добродію, в невеличкій часті були доочним свідком.
Як поступите Ви і прочі українці супроти того факту – не смію судити. За кілька день надіюсь найти час, щоб написати Вам о всім ширше. Засилаючи Вам і панні Євгенії моє сердечне поздоровлення, остаюсь вдячний, Ваш
Іван Франко.
До О. Я. Кониського
13 грудня 1884 р. Львів	Львів, ул. Ліндого, ч[исло] 3, дня 13 грудня 1884
Ласкавий добродію!
Ваш щирий лист одержав я вчора, і отсе нині, при вільній хвилі, сідаю, щоб сповнити свою обіцянку і розказати Вам і Вашій громаді найсвіжіший кусник із історії галицького українофільства. Діло було ось яке.
Здавна вже носився Партицький з гадкою скинути з себе тягар видавання «Зорі» задля своєї слабості. Два місяці тому, перед моїм від’їздом до Вікна, говорить він до мене: «беріть «Зорю». Я не то що не допрошувавсь від нього сього дарунка, але й досить нерадо його приймав, представляючи йому, що, може, знайде кого іншого на редактора або взагалі зарадить з своєю «Зорею» так, щоб опісля не жалував. Він відказав, що о ніякім іншім виході не думає і виразно зажадав від мене, щоб я переймав «Зорю» на власність, щоб ще сього року підписався редактором на кількох н[оме]рах, «для освоєння публіки, з моїм ім’ям», – а на другий рік робив собі такі реформи, які взнаю потрібними.
Я ще тоді спитав його, чи і які він схоче поставити мені условини щодо способу і напряму видавання; він відказав, що условии не ставить ніяких, окрім того, щоб «Зоря» виходила і зміцнялася та щоб не принесла йому (яко основателеві) встиду. Очевидно, при таких умовах я згодився прийняти «Зорю» – мав тільки поїхати на кілька неділь до Вікна, а зараз по повороті обняти редакцію. Але ще перед моїм від’їздом до Вікна, майже того самого і слідуючого дня, коли Парт[ицький] зробив мені ту пропозицію, чую я, що Парт[ицький] пертрактує з Скобельським і з Подолинським також о передання їм «Зорі».
Се мене трохи зафрасувало – на другий день іду я до Парт[ицького1 і питаю його, як стоїть діло. Показується, що Парт[ицький] справді говорив з Скоб[ельським] і Под[олинським], але жоден з тих панів не згодився брати на себе «Зорі», і всі узнали, що тільки я можу і повинен зайнятися дальшим її видаванням. «Не майте ніякого сумніву, – впевнював мене Парт[ицький], – я Вам дав слово і додержу свого слова. Розписуйте листи, вербуйте собі людей, а скоро приїдете з Вікна – «Зоря» невідмінно буде Ваша». З тим я й поїхав до Вікна, на тій підставі я розписав листи до Вас, до Др[агоман]ова, до знакомих в Галичині.
Аж ось під час мого побуту в Вікні, зовсім без моєї відомості і участі, являється стаття в тутешнім «Kurjeri Lwowskim» п[ід] н[азвою] «Moskalofilstwo і ukrainofilstwo między ludem ruskim w Galicyi», написана Павликом. Деякі уступи тої статті викликали між тутешніми українофілами страшенне роз’ярення. Особливо три уступи покладено в вину авторові:
1) розхвалення (досить несправедливе) Наумовича,
2) поганьблення (дуже делікатне) Барвінського, о котрім сказано, що він талантом не доріс до Навроцького, а стався славним властиво аж по смерті
і 3) замітка (недокладна) о мені, що з галицьких писателів 70-х років я перший звернувся до людової мови.
Хоч я й признаю блуди і нетактовності Павлика, поповнені в тій статті, то все ж таки, як самі бачите, гріхи його не були зовсім такі смертельні, щоб задля них він заслужив на укаменування. Але ви, запевно, здивовані читаєте сю дегресію і питаєте себе: що за зав’язок мають помилки Павлика в польській газеті з «Зорею» і зо мною? Отже, слухайте!
Коли появилась та стаття в «Kurj[eri] Lwow[skim]», так зараз піднявся між старшими українофілами страшенний крик, звісно, не на Павлика самого, але на «них», на соціалістів чи що. «От глядіть, як «вони» пишуть тепер уже! – говорилось у кружках, – А що ж то вони будуть писати, коли дістануть «Зорю» в свої руки!» А п. Подолинський на «Бесіді» кричав: «Das ist eine Niederträchtigkeit! («се підлість!») Ми їх з болота підняли, пригріли і прокормили, а «вони» ось як нам відплачуються». «Доки мене мої слабі ноги носять, – говорив Гладилович, – я не позволю, щоб «вони» дістали «Зорю» в свої руки!»
От і почався рух. Замість щоб розібрати здоровим розумом, яку зв’язь має стаття Павлика зо мною і для чого за Павликові помилки я маю бути караний, – сей час же згори рішено, будь-що-будь не допустити мене до редакції. А щоб бодай перед власними очима якось умотивувати такий крок, то зложено слідуючу міфологію:
1) що до редакційного комітету будущої «Зорі» має, крім мене, ввійти Павлик і Терлецький;
2) що будуща «Зоря» має змінитись на місячник чисто науковий;
3) що вона має статись органом скрайнє соціалістичним. Значиться – виводили звідси наші панове – «Зоря» скомпрометує нашу партію. А щоб тому запобігти, треба нам доконечно поставити або свій орган супроти «Зорі», або перехопити «Зорю» в свої руки.
Все те кувалось і коїлось у тіснім кружку людей, котрого головою є Гладилович, a spiritus inflans Подолинський. Щоб однако ж сяк-так замаскувати свої приватні забіги, панове ті підсунули Товариство ім. Шевченка, в виділі котрого, крім них, засідають: Романчук, Громницький, Медведський (проф[есор] техніки) і інженер Барановський, – ті оба послідні не беручі майже ніякої участі в руськім житті. Почались наради того виділу. На перших засіданнях, котрі відбулись ще перед моїм поворотом з Вікна, рішено так: «Зорю» видає Тов[ариство] ім. Шевч[енка], редакторство обнімає Подолинський, до співробітництва запрошується і мене. На те я приїхав з Вікна і з немалим здивуванням дізнавсь о цілій справі.
Поперед всього пішов я до Парт[ицького] і питаюсь його, як стоїть діло. «Зле стоїть, – сказав Парт[ицький], – Тов[ариство] ім. Шевч[енка] хоче видавати свою газету». – «Коли Товариство] ім. Шевч[енка] буде видавати газету, – сказав я, – то я не буду видавати «Зорі», бо не хочу робити роздору в партії». – «А позаяк я сам дальше її видавати не можу, – сказав на те Парт[ицький], – то, хотячи остатись нейтральним, завішу видавання «Зорі», а вони нехай собі видають нову газету». Так, отже, в моїх переговорах з Парт[ицьким] стало тепер на тім, що коли Тов[ариство] Шевч[енка] рішить у принципі видавати газету, то «Зоря» перестає виходити; коли рішить не видавати нічого, то «Зоря» буде моя. «А Товариству Шевч[енка] я «Зорі» не передам, – сказав Парт[ицький]. – бо не хочу ламати даного Вам слова». З тим я й вийшов від Парт[ицького].
Аж ось у ред[акції] «Діла» починає говорити зо мною Гладилович у тій справі і комунікує мені те, над чим раджено в Тов[аристві] Шевч[енка]. Поперед всього представляє мені, що, видаючи «Зорю» з своїм підписом, я мушу приготовитися на страту бодай 200 пренумерантів, а за тим пропонує мені стати співробітником при «Зорі», видаваній Тов[ариством] Шевч[енка] під редакцією Подолинського. Я витріщив на нього очі і сказав йому те, о чім говорив з Парт[ицьким], а іменно, що «Зоря» поки що є власність Парт[ицького], а властиво моя, що після слів Парт[ицького] Тов[ариство] ім. Шевченка з його рук ніколи її не дістане, а коли хоче дістати її з моїх рук, то повинно о тім зо мною переговорити, не ухвалювати нічого поза плечима і не диктувати мені условин там, де властиво я маю право диктувати условини. На те сказав мені Гладилович, що з Парт[ицьким] уже «про щось» говорено, що «вже так як би маємо його слово» і що він не від того, щоб відступити товариству «Зорю». Як бачите, знов несподіванка. Того самого дня, зустрівши Парт[ицького] в кав’ярні, я при Подолинськім реферую йому слова Глад[иловича]. Парт[ицький] обурений: «То неправда! Я їм ніколи нічого не обіцяв! Чень же, не схочу з рота халяву робити! «Зорі» Товариству Шевч[енка] не передам!»
Знов засідання виділу ім. Шевч[енка], на котрім знов, розуміється, не узнано відвітним переслухати ані мене, ані Парт[ицького]. На другий день чую, що виделегувано Романчука, щоб зо мною переговорював; ще перед тими переговорами Подол[инський] розказав мені условини, під якими тов[ариство] Шевч[енка] готово прийняти мої услуги: іменно нехай уже я підписую редакцію, тов[ариство] запевнює мені ремунерацію і тантьему з зиску, не мішається до редагування, тільки веде надзір над напрямом «Зорі».
Я оп’ять-таки виступив проти легальності такого поступування, проти диктування мені условин, де я, властиво, є ще властителем. Розказую ту річ Парт[ицькому], а Парт[ицький], повчивши мене, які условини маю ставити до Тов[ариства] Шевченка, додає, що йому було б дуже пожадано, коли б я справді дійшов з тов[ариєтвом] до згоди, бо се лежить і в його інтересі, так як він має в друкарні ще 200 – 300 з[лотих] р[инських] довгу (не за «Зорю», а за старе «Зеркало») і надіється, що товариство в індемнізацію за відступлення «Зорі» вичеркне йому той довг. І ще з одної причини рад би він, щоб я погодивсь з Тов[ариством] Шевченка, – а іменно задля «Бібліотеки «Зорі».
«Я хочу, бачите, і на дальше видавати «Бібл[іотеку] «Зорі» і бажав би, щоб пренумерата, на ню розписана, була разом і нерозлучно з «Зорею», за що знов дав би я безплатно для цілорічних пренумерантів значні премії в моїх давніших виданнях».
Почувши ті условини Парт[ицького], о котрих давніше не було ніякої мови, я пізнав, що Парт[ицький] повертає оглоблі і що я, держачи його за дане мені слово, стою йому на заваді в його переговорах з Тов[ариством] ім. Шевченка. Бо перенімати його довг на себе, на бюджет нового видавництва «Зорі» я прецінь не міг, і так само, беручи «Зорю» на себе тільки в тій цілі, щоб її зреформувати, т. є. поперед всього розширити її об’єм на 6 листів місячно (3 л[исти] на н[оме]р), що потягало за собою підвищення пренумерати на 6 зр., – я не міг зараз згори обтяжувати її ще баластом «Бібліотеки «Зорі», редагованої Партицьким і вимагаючої підвищення пренумерати до 8 зр., що значило б згори засудити ціле підприємство на упадок.
Вечором того ж дня я мав розмову з Романчуком. Він поперед всього виступив проти мене з закидами, укованими на підставі тих міфологічних догадів, котрі я вище в 3 точках сформулював. На них я відповів йому:
ад 1) щодо складу комітету редакційного я з ніким ще не мав бесіди, то й ніхто не має підстави що-небудь о нім говорити; впрочім, Терлецький сидить у Відні, отже ж, до комітету належати не може, тим менше, що зайнятий тепер екзаменами. Щодо Павлика, то я сказав прямо, що справді числив на його співробітництво, але, знаючи доволі його редакторські спосібності, зовсім не думав кликати його до ком[ітету] редакційного.
Ад 2) і 3) я прямо заявив, що о нічім подібнім не думав, що бажаю «Зорю» видавати в тім самім форматі, тільки в збільшенім об’ємі, що не думаю робити з неї журналу наукового, котрий у нас не міг би удержатись, і що взагалі, в’яжучи з тим видавництвом цілу свою будущину, почасти навіть у власнім інтересі дбати буду о те, щоб воно йшло добре. Почувши від мене таке заявлення, Роман[чук] признав, що дотепер Тов[ариство] Шевченка поступало на підставі хибних інформацій (хоч я майже те саме заявляв і Гладиловичу, і Подолинському ще вперед, зараз по приїзді з Вікна), – але з обов’язку делегата предложив мені условини товариства, звісні мені вже з розговорів з Подол[инським].
Не входячи в розбір тих условин, я зупинився зараз на питанні власності «Зорі». Диспонуючи «Зорею», Тов(ариство) ім. Шевч[енка] повинно було поперед всього прояснити собі, чия власність «Зоря», і умовлятись о ню попереду з Партицьким, a resp[ective] зо мною, котрому вона зістала дарована. І тут Романчук признав, що над тим питанням досі виділ тов[ариства] не застановлявся (хоч я те саме говорив Гладил[овичу] зараз по приїзді з Вікна), і на тім ми розійшлися.
Знов засідання виділу Тов[ариства] ім. Шевч[енка], на котрім по довгих застановах рішено вкінці зробити те що повинно було бути зроблене на самім початку, – іменно – ігноруючи мене, розпочати переговори з Партицьким, щоб він передав «Зорю» Товариству ім. Шевч[енка], і виделегувано в тій цілі Вахнянина. Бачачи, як воно йде, і міркуючи з розговорів Парт[ицького], що я йому невигідний, не хотячи довше грати в цілій тій комедії понижаючої ролі статиста, котрим туряють з одного боку в другий і о котрім, як о якій неживій речі, рішають «на підставі хибних інформацій», не вислухавши і не слухаючи його об’яснень, я рішивсь усунутися і віддав Парт[ицькому] його слово, дане мені взглядом даровизни «Зорі».
Партицький прийняв мій поступок на вид рівнодушно і спокійно, і того ж таки вечора умовився з Вахнянином, що за ціну вичеркнення довгу передає Товариству ім.Шевченка «Зорю», але приймається ще якийсь час підписувати її редакторство. На другий день, коли ми його питалися, як випали переговори, не сказав нічого виразного, окрім того, що «відай, прийдеться ще самому видавати «Зорю», – слова, в котрих, як бачите, під шкаралущею правди крилось ядро брехні. На підставі тих слів я міг ще кілька день мати ілюзії, що коли Парт[ицький] сам буде видавати «Зорю», то буду міг бодай працювати при ній у такий сам спосіб, як досі.
Але в минувший понеділок діло остаточно вияснилось: виділ Тов[ариства] Шевченка відбув посліднє засідання, на котрім прийнято з рук Парт[ицького] власність «Зорі», рішено через осібну депутацію подякувати йому за його дар і відписати йому його довг, а вкінці зібрано комітет редакційний, до котрого ввійшли: Парт[ицький] яко відповідаючий редактор, Подолинський яко відпоручник Тов[ариства] ім. Шевченка, Цеглинський, Целевич, Калитовський, мабуть, Громницький чи Скобельський і я!!! Сею ухвалою нанесено мені ще одну лишню пощочину, оп’ять таки рішивши о мені без мене, так як я в тім часі був у Станіславі на загальних зборах Тов[ариства] жіночого.
Приїхавши в середу, я дізнався о всім: і Гладилович, і Парт[ицький], і Громницький у приватних розговорах сповіщали мене о ухвалі, виражали надію, що я не відтягнуся від роботи і засяду в комітеті. Очевидно, ті панове зовсім не почувають того, як гарно вони зо мною обійшлися, і немало були здивовані, коли я навідріз відказав їм, що ані до комітету не ввійду, ані одної строчки до «Зорі» не напишу. Що більше, Громницький чинив вид, немов аж від мене перший раз чує о цілій історії і моїх приготуваннях та коштах, які я вже поніс на «Зорю», і сказав з зачудуванням: «Ба, та чому ж Ви о тім уперед нічого не казали? Адже ж ми не сторцувалися на те, щоб «Зорю» взяти в свої руки!» Як вам подобається та невинність по всіх досі мною розказаних фактах, котрих правдивість, надіюсь, потвердять Вам листи Б[еле]я і в котрих всі цитовані слова вповні автентичні?..
Осудіть самі, ласкавий добродію, чи після таких фактів можу я брати дальше участь в видаванні «Зорі» і чи галицька молодіж і українська громада можуть прикладати руку до того, щоб своєю пранею підпомагати і піддержувати шайку людей, котра, позаочно зшіптуючись, перехапує чужу власність і думає, що обдертому в такий спосіб робить велику ласку, коли йому позволить впрягтись в ярмо і дати експлуатуватися на користь тої самої шайки?
Але що ж за мотиви у тих людей до подібного поступування? – спитаєте Ви. Може, й справді у них поперед всього на оці добро громади? Може, й справді вони пильнують, щоб партія народна через мене, П[авли]ка, Терлецького і tutti quanti не потерпіла яку шкоду? Вірте мені, ласкавий добродію, що я пишу сей лист вповні спокійно і холодно, що, значиться, вповні почуваю донеслість такого питання і коли б бачив хоч капельку народного інтересу у всіх вище розказаних фактах, я мовчки і навіть з радою душею прийняв би на себе стид і компрометацію і замовк би, не сказав би й слова.
А й тепер, коли я по кількодневій розвазі рішився розказати Вам і вашій громаді всю ту історію, я чиню се не для того, як коли б у власній особі бачив кращу і певнішу запоруку доброго успіху «Зорі», ніж в особах панів Цеглинського і Подолинського, але для того, що переконавсь о чисто приватних, особистих мотивах цілої розіграної надо мною комедії. Бо коли через мене і моє редакторство грозила компрометація цілій народній партії в Галичині, то чому ж та партія яко така, чому ж бодай уся львівська українофільська громада не зійшлась, не завізвала мене перед себе, не вислухала моєї оборони? Нехай би тоді була рішила: видавай або покинь, – я такому судові був би підляг, знаючи, що маю діло з громадою. Але тут не сталось так, – противно, в гру проти мене втягнено приватне товариство, числяче всього-на-всього 37 членів а проваджене якраз тими людьми, котрим у справах народних я маю причини якнайменше довіряти. Люди ті суть Гладилович і Подолинський.
Бувши у Львові, Ви, ласкавий добродію, мали спосібність пізнати потрохи нашу тутешню громаду і той роздор, який уже тоді зарисовувався між старшими і молодшими серед неї. Тепер, на нещастя цілої нашої партії, роздор той чимраз дужче загострюється. Причинились до того вище розказані факти з «Зорею» і також факти з «Ділом», котрі також постараюсь Вам хоч здебільшого розказати, хоч о тім повинен ширше написати Вам Белей.
Як Вам звісно, «Діло» є власність цілого загалу галицьких українофілів; перед урядом фігурує яко властитель Горбачевський; кавцію зложив Гладилович; з титулу наслідства по Володимирі певний рід співвласності має Олекс[андр] Барвінський. Але позаяк громада єсть абстракт, Горбачевський властитель титулярний і сам собі не признає ніякого права, а Барвінський хитрою штукою зістав від права власності відескамотований, то лишається один Гладилович, котрий досі фактично держить «Діло» в руках, а тепер старається забрати його й de jure, т. є. випхнути за двері всю громаду так само, як випхнув Барвінського. Заходи ті почались ще в сам день смерті Барвінського Вол[одимира] в послідніх годинах його життя, але се так гидка історія, що я не берусь розказувати її, боячись, щоб Ви не подумали, що я вигадую в злості. Може, Б[еле]й або Ол[ександр] Барв[інський] розкажуть Вам її ближче.
Заходи ті мають аж тепер увінчатися повним успіхом: уже готов вироблений проект переведення «Діла» на власність явної акційної спілки, котрої членами будуть самі тільки люди, належачі до кліки Гладиловича. Першим ділом нових властителів буде очищення редакції від революційних елементів, т. є. нагнання мене, зсадження Белея з редакторства і заміщення його або Подолинським, або ким другим.
Але яка ж у всім тім роль Подолинського, питаєте Ви? Подолинський, ласкавий добродію, се у нас великий чоловік, авторитет, чоловік, котрий все знає, навіть те, чого не бачив, не чував, не читав. Правда, екзамену учительського він не зробив, і для того леда день грозить йому та мила евентуальність, що його проженуть з гімназії. Але на те у нього є протектори і щирі друзі, щоб старались для нього о місце, відповідне його всеобіймаючим відомостям. Першою його резервою є редакція «Зорі», котру для нього треба було видерти з моїх неспосібних рук. А другою його резервою є редакція «Діла», котру треба в тій цілі відняти Белеєві і котрого власність треба видерти громаді і викрасти у Барвінського.
Ще раз повторяю: я зовсім не гніваюсь на тих панів за те, що вони мені особисто зробили, – тільки жаль мені самої справи, котру вони ослабили якраз у таку пору, коли народовцям треба було всі свої сили зібрати докупи. Я особисто на цілій тій афері не то що не потерплю нічого, але, противно, скористаю, бо покінчу свої роботи, котрі здавна позачинані, а надто ще, чень, зроблю докторат, котрий дасть мені можність хоч у четвер, коли не тепер зайняти яке-небудь публічне становище, хоч би тільки приватну доцентуру в університеті.
Інше діло, що за той час почне наша молодіж, котра рветься до науки і на котру я, ведучи редакцію, міг мати бодай який-такий вплив, групуючи її коло наукової і народної праці. Та й що почне робити українська громада, для котрої «Зоря», видавана після мого плану, могла хоч у малій часті заступити місце свого національного органу, а для котрої «Зоря», видавана Товариством ім. Шевченка під редакцією панів Цеглинських і Подолинських, свитками в півтора листка н-р, правдоподібно, принесе більш сорому, ніж хвали? Сього я вже не знаю і роздумувати не берусь. Самі думайте, а коли б моя услуга коли-небудь і в чім-небудь була Вам потрібна – я кожної хвилі готов. Тільки одного не жадайте від мене: сотрудництва під редакцією Подолинського!
Простіть, ласкавий добродію, за сей безконечно довгий лист. Самі бачите, що коротше годі було розказати ту історію. Простіть також, коли, може, декуди думка проти волі підкинула яке надто гостре слово. Щоб дати Вам порозуміти сам факт непереходу «Зорі» в мої руки, я мусив понирнути в болото особистих заходів, – не моя вина, коли болото те виходить не зовсім так принадне, як би сього Ви й ми в інтересі нашого народу бажати могли.
Прийміть, ласкавий добродію, ще раз сердечну мою подяку за Ваші щирі турбування около моєї – не моєї «Зорі», а заразом запевняю, що Вас глибоко поважаю. Панні Євгенії Олександровні по-братерськи стискаю руку.
Ваш Іван Франко.
До Н. І. Кобринської
13 грудня 1884 р. Львів	Львів, ул. Ліндого, № 3, д[ня] 13 грудня 1884
Ласкава пані!
Аж нині лучився мені вільний день, так що я можу засісти до кореспонденції, і, звісно, поперед всього шлю цей листок до Вас. Діло з «Зорею» вже рішене: вона стала власністю Тов[ариства] ім. Шевченка. Пар[тицький] підписує редакцію, але властиво редагує комітет, до котрого входять: Подолинський, Цеглинський, Вахнянин, мабуть, ще й Калитовський; яко Петрушку запросили й мене. Звісна річ, я, почувши о такій їх для мене ласці, здивувався дуже, яким лицем могли вони, скривдивши мене і віднявши мені те, що було моє і при чім я все-таки два роки добре потрудився, кидати мені опісля окрушини з свого стола. Розуміється само собою, що відказав навідріз і в своїм співробітництві, і в співредакторстві – нехай собі самі їдять, що заварили.
Україна страшно озлоблена на цілу ту історію. Кониський пише лист за листом, штурмує конче, щоб усе те якось полагодити, а властиво, щоб Тов[ариство] Шевч[енка] віддало мені «Зорю». Та тільки здається, що з цілого того штурму нічого не буде. Я вже дістав запрошення від Федоровича на село; завтра хочу йти до Огоновського і взяти тему до докторської розправи, оце буде річ для мене корисніша, ніж «Зоря».
Не знаю, як Ви тепер зробите з своїм співробітництвом при «Зорі». Оскільки я вирозумів Ваші слова, то Ви, мабуть, не схочете брати в ній ніякої участі. Коли так, то напишіть мені свою волю, щоб я на підставі Вашого листа міг відібрати Вашу новелку від Партицького.
Я міркую, що «Зоря» така, якою її зробить комітет, довго не продержиться і що швидше чи пізніше прийде черга на нас. Для того я бажав би, щоб Ви не тратили надії і не опускали рук. Тепер приходить на нас пора тишини, хоч і не добровільної: що в ту пору зробимо, те буде зроблено і буде, певно, триваліше і краще, ніж те, що зроблено прихапцем, в поспіху та серед завірюхи. А як прийде наш час ділання, тоді ми зможемо виступити як бог приказав. Стискаю Вашу руку і поручаюсь Вашій зичливості.
Ваш Іван Франко.
Львів, ул. Ліндого, № 3, д[ня] 13 грудня 1884
А не забудьте за Кобилицю. Просіть і брата Володимира, котрому щиро кланяюсь, – нехай розвідує. Повість панни Михайлини гарна, декуди й дуже гарна. Нині пишу їй лист.
До Уляни Кравченко
21 грудня 1884 р. Львів	Львів, д[ня] 21/ХІІ 1884
Дорога сестричко!
Поперед всього інтерес. Просять пани Кахникевичі, щоб Ви приїхали між руськими а польськими святами до Львова і остаточно угодилися з нашими попами о місце у василіянок, чого, розуміється, і я бажаю. Надіються Кахникевичі, що, чей же, зможете виторгувати від них бодай 200 срібла.
А тепер до другого діла. За прислані вірші дуже дякую: всі вони дуже гарні і, що цікавіше, не будуть лежати в теці. Я задумав у тій маленькій «Русько-українській бібліотеці» видати всі вірші нікої Юлії Шнайдер – Ви її, мабуть, не знаєте, а позаяк дотеперішніх віршів ледве стане на аркуш друку, то просив би-м Вас ще о кільканадцять нових – може, дещо є й готового, а дещо доперва в головці цвірінькає, – от і зладиться збірничок, котрий утвердить дотеперішню славу моєї дорогої сестрички, а їй самій принесе хоч кільканадцять гульденів на нове господарство.
Дожидаю затим Вашого коротенького листа і великої посилки віршів. Друк розпочнеться аж десь по польських святах, коли скінчаться «Сонні мари», – значиться, часу ще досить. Засилаючи Вам моє сердечне поздоровлення, остаюсь Вашим.
Іван.
До О. Я. Кониського
24 грудня 1884 р. Вікно	Вікно, д[ня] 24 грудня 1884
Ласкавий добродію!
Сердечне і щире писання Ваше відобрав, і дуже воно мене – ніде правди діти – засмутило. Я побачив з нього, правда, глибину і щирість Вашого патріотичного чуття, але заразом побачив і всю непрактичність поступування, керованого одним тільки хоч би й найкращим чуттям. Не мені б, молодому, вказувати Вам, ласкавий добродію і батьку, що препондеранція всякого чуття вироджує сентиментальність, а сентиментального барана по сумній конечності завсігди пожирають зовсім несентиментальні вовки.
В тім ділі, котре заварилось переходом «Зорі» в руки Тов[ариства] ім. Шевченка (до чого, як Ви могли переконатись з анонсу «Діла», самі ті панове якось встилаються признатись, вводячи через те публіку в блуд, як коли б і дальше Парт[ицький] був властивцем «Зорі»), – в ділі тім Ви бачите сторону чисто лиш патріотичну і задля того налягаєте на мене, щоб я не покидав її. Може бути, що з мого посліднього листа виходить так, що я бачу в тім ділі тільки свою особисту справу і задля того хочу покинути «Зорю». Такий погляд просвічує і в Вашім посліднім листі до мене, і іменно він глибоко заболів мене. Але може бути, що тут і справді моя вина, що я, розказуючи про особисті справи людей, упустив з виду глибшу, принципіальну сторону тих справ, і для того винен се тепер ближче пояснити.
1) Ви робите собі дармі ілюзії на тім, що своїми листами до Глад[иловича], Огоновського і других тутешніх панів здужаєте склонити їх до побільшення об’єму «Зорі». Сього вони на жоден спосіб ані не схочуть, ані не зможуть зробити. Не схочуть, бо «Зоря» у них не діло патріотичне, не справа народна, а спекуляція, на котрій треба заробити, а з виключенням всякої можності страт, а до того при якнайменшім труді.
Всі люди, засідаючі в новім комітеті (з виємком Целевича, котрого вони підписали фальшиво, хоч він до комітету не належить), звісні суть у нас зі свого лінивства, із своєї умственної заскорузлості. Побільшувати об’єм «Зорі», се значило б для них побільшувати тягар на власних плечах, особливо, коли в комітеті нема жодного «вола робучого», на котрого б можна той тягар звалити. А не зможуть вони побільшити об’єм «Зорі» для того, бо Парт[ицький] накинув їм на карк «Бібліотеку «Зорі», видавництво чисто спекуляційне, котре він цінить 2 з[лотих] р[инських] річно за 24 «аркушів», а властиво піваркушів (recte затим 12 аркушів). Отже ж, тепер, даючи в н[оме]рі «Зорі» півтора аркуші, т. є. місячно три арк[уші] «Зорі», а 2 арк[уші] recte 1 арк. бібліот[еки], вони становлять ціну 5 зр. Коли б вони побільшили об’єм на 2 арк[уші] «Зорі», то їм уже видалась би замалою ціна пренум[ерати] 6 зр., – а вважайте, що ціна 6 зр. річно за літературне дрантя, яким вони хотять заповнити «Зорю» – о чім поговорю дальше – навіть в їх власних очах видатись мусить надто вже ризиковною. А вже о об’ємі 3 арк. «Зорі» і бесіди ніякої бути не може.
2) Ви робите собі ілюзії й на тім, коли думаєте, що «Зоря» 1885 р. буде чимсь подібним, як була 1883 і 1884, т. є. в тих часах, коли українці стали її пренумерувати. Вважайте поперед усього, що галицькі молодші писателі всі від неї відсунулися (крім тих, що сидять у комітеті), писательки тож, і що затим у портфелі редакційнім показалась посуха. Прийшлось Парт[ицькому] вигрібати з коша ті повістки і статті, котрі від двох попередніх літ повідкидав яко непотрібні, – але й сього надовго не вистарчить. На першім засіданні комітету редакційного, на котрім і я був присутній, Вахнянин виразно представив програму видавництва слідуючими словами: «Мусимо старатися, щоб «Зоря» слідуючого року була як можна менше науковою і як можна менш серйозною».
Головну роль грати буде всячина, за котрої редагування взялись аж два панове комітетові. Не менш важну роль грати будуть п. Подолинського описи його подорожі по Італії і описи картин у галереях флорентійських. З повістей мають дати тільки одну: відкинену від конкурсу (і нескінчену) повість небіжчика Бобикевича. І бібліографію, і критику вроді преславної критики на гидких «Соколиків» Цеглинського в посліднім (23) н-рі, в котрій можете бачити ex ungue leonem будущего редактора «Зорі» п. Подолинського.
3) Із сказаного досі пізнаєте, що моє (і Ваше і Ваших другів) співробітництво при «Зорі» є зовсім злишнє. Нехай ті панове самі трохи потрудяться – побачимо їх діла блага.
4) Але із сказаного пізнаєте також, що піддаватися під юрисдикцію таких людей було б і з моєї, і з Вашої сторони попросту абдикацією з тих думок і ідей, котрі нам над усе найдорожчі, котрі іменно становлять суть і ядро нашого патріотизму. То значило би віддати наш патріотизм на негідну вислугу людям з нечистими руками і пустими головами і серцями. А чи Ви не знаєте, що молодше, підростаюче покоління і у нас, і у Вас пильно дивиться на такі справи і судить їх гостріше, ніж ми? А чи Ви не знаєте, що вся вага і заслуга наша супроти сучасних і будущих поколінь не в тім, який ми прапор держимо, але в тім, як ми його держимо, т. є. чи держимо його взагалі, чи, може, тільки підносимо і знов кидаємо після мнимої потреби, після опортунізму?
Я не говорю се в тій цілі, як коли б сам хотів або другим радив лобом мур розбивати, але тільки в тій цілі, що у нас тепер, серед тої тяжкої кризи, яку переживаємо, треба поперед всього характеру, треба твердості, хоч і не гранітної, але хоч так собі людської, мужеської. Ціль наша була – коли пригадуєте собі перші наші обопільні листи – заснувати таке видання, котре б і гідно репрезентувало нашу питому літературу та науку серед слов’ян, і, з другого боку, групувало б коло себе всі, старші і молодші сили, щирі серця, живі та поступові думки, давало б їм вказівки і добрий привід до умственної і літературної праці для добра свого народу.
Чи Ви думаєте, що се мала річ, що се річ так пуста, котру можна при першій зміні обставин кинути набік і підладжуватися під понімання панів Вахнянинів, Подолинських та Цеглинських з їх «несерйозними і ненауковими» змаганнями, з їх ідеалом газети, не сягаючим понад рівень німецької «Gartenlaube» і не досягаючим у многім навіть до того рівня? Ні, ласкавий добродію, радше мовчати, ніж такою діяльністю маніфестувати свій патріотизм!
Але чи конче ж нам мовчати? Сими днями було у Львові невеличке зібрання молодих, щирих людей, котрі обіцяли зложити по 10 – 15 гульденів на ціль видавання нової, другої газети літературної. Товариство руських жінок у Станіславі лагодиться повзяти на своїм виділу ухвалу, в котрій – як мені доношено – має завізвати мене розпочати з д[нем] 1-го цвітня видавання літературно-наукової газети яко органу того товариства. Що Ви на се скажете?
Я, розуміється, вагувався якийсь час, але, переконавшися доочне, який живий [рух] починається серед галицько-руської молодежі, як конечною єсть потреба видання, і серйозного по думках, і смілого та живого по тону, і популярного заразом по способу виложення, я рішився: через перші три місяці 1885 р. засісти на життя або смерть до праці над Федоровичем, укінчити його, а від 1-го цвітня во ім’я господнє зачати видавання нової газети. Програма її була б така, яку ми з Вами обговорили, формат такий, як «Зоря», об’єм, думаю, два аркуші номер, т. є. місячно 4 арк., у трьох кварталах 36 арк., ціна за три квартали – 3 р., квартально в 1 р. Радо взяв би я більший об’єм, але понятно, що при конкуренції з «Зорею» і не маючи ще запевненого дебіту до Росії боюсь, щоб не обанкротитись.
Числю в Галичині на 400 пренумерантів, – се значило б, що за перші три квартали недоставало б до коштів друку і розсилки около 200 р. Коли б нам удалось дістати дебіт у Росії, то діло б, може, й поправилось, коли ж ні, то будемо старатись хоч і з власної кишені як-небудь дефіцит покривати.
Предкладаючи Вам і Вашим другам – котрим прошу се письмо закомунікувати – під розвагу сей проект, я прошу Вас о відповідь на ось які питання:
1) Чи можемо від Вас і від українців взагалі надіятись помочі писательської, т. є. чи згодитесь у тім новім письмі печатати ті твори, які там у Вас лежать готові, і писати нові?
2) Чи і якої могли б ми надіятись запомоги грошової на почин нового письма, поки б воно не здобуло собі ширший хід у Галичині і дебіт у Росії, значиться, чи і оскільки ми могли б числити на усю або на якусь частину тої запомоги, яку Ви в імені своїм і других прирекли були на «Зорю» під моєю редакцією?
3) Чи і як можна б помогти з Вашого боку тому ділу, щоб нова газета по перших н-рах дістала дебіт у Росії? Ми з своєї сторони будемо старатись редагувати ті н-ри якмога осторожно, вповні почуваючи для цілого нашого краю велику важність такого здобутку. Чи не поміг би тут ділу де в чім д. Білик або взагалі хто-небудь прихильний а знакомий Вам? Як скоро дістану завідомлення з Станіслава, а також відповідь від Вас на повищі питання, зараз напечатаю відозву і розішлю по всіх усюдах нашої Галичини, а також на Україну по тих адресах, які Ви були ласкаві зібрати.
Вважаю потрібним сказати Вам також, що справу сю я представляв вже Олександрові Барвінському, котрий дуже прихильно і радо її прийняв. Я просив би Вас також у листах до наших старших поки що нічого о тій справі не згадувати. До Огоновського Ви удавались зовсім дармо – він лютий на мене за критику на його критику «Гайдамаків» і на його «Пантелеймона (печат[ану] в «Світі»), – Ваш лист тільки дужче розлютив його.
Я отсе на польських святах у Вікні, але в неділю надіюсь бути уже у Львові, тож прошу й відповідь туди адресувати.
Простіть, ласкавий добродію, коли, може, в сім листі або в попередніх що не до ладу пописано, і прийміть ще раз запевнення, що маєте в мені вдячного Вам сина і щиро та глибоко Вас поважаючого друга. Євгенії Олександровній прошу передати моє братнє поздоровлення.
Ага, от у нас ще одна писателька вишукалась, панна Михайлина Рошкевич, котрої очерк «Кума з кумою» печатаний був у «Молоті». Зладила тепер нове оповідання з життя народного, по сюжету дуже цікаве. Чи панна Євгенія пригадує собі, що й вона обіцяла нам взятись за перо? От якби так нова газета між новими писательками могла й її ім’я принести читаючій громаді?
Ваш Іван Франко.
До І. М. Белея
Кін. грудня 1884 р. Вікно	
Дорогий Іване!
Сердечно дякую тобі за твою інстанцію в львівській громаді, задля котрої – знаю се наперед – мене знов прийнято до редакції. Я тут уже мої виписки покінчив і сиджу, як на терні, та діло таке, що п. Федоровича і мою милость конче запросив кн. Чарторийський до Яблонова, а Федор[ович] держить мене трохи не силою до тої візити, котра після всякої правдоподібності відбудеться в суботу або в неділю. Скоро тільки з Яблонова, я зараз рушаю до Львова, що мусить наступити коли не в понеділок, то найдалі в вівторок, отже ж до того часу прошу покірно цілу громаду о терпеливість, заразом, конечно, зрікаючись права до якої-небудь ремунерації за ті дні, в котрих нічого для «Діла» не роблю.
Читаю тут пильно «Слово», «Пролом» і «Діло». Ну, кацапи з усіх боків отворили ротовий огонь напротив нас. Дістає[ться] і мені в літературних записках Блонського, хоч, впрочім, деякі місця тих записок для мене дуже лесні. Конечно, на таку «критику» відповідати що-небудь не можна. Коцовський, по-моєму, не повинен був відповідати, тим менше таким дерев’яним стихом, як той, що в «Зеркалі». Се я говорю не во гнів Коцовському, але простувати в чім-небудь Блонського, котрого ціла форса лежить іменно в «покривлюванні», нема ніякої рації. Хай собі!
Цікаві речі дізнався я з листа Наумовича, а іменно, що «Прикарпатская Русь» таки буде виходити і буде подавати листи Головацького, а заразом, що й «Матиця» буде видавати свій «Сборник». Значиться, «Зоря» буде мати становище значно утруднене, вимагаючи daß man Sich zusammennimmt.
Через Федор[овича] дізнався, що Парт[ицький] знов зачинає мати якісь інші думки зглядом «Зорі». Я почасти й надіявсь того, коли дізнавсь, що Коц[овський] сповістив його о моїм намірі печатати в «Зорі» (хоч і без підпису) праці Др[агоманова] о Едіпі і взагалі порівнюючі студії над піснями і новелами. Що ж, я не набиваюсь на редакторство, хоч ти найліпше знаєш, з якою охотою я б його прийняв. Парт[ицький] мав виразитися перед Федор[овичем], що боїться, щоб я не зачинав якої полеміки з ким-небудь і щоб через те «Зоря» не потерпіла, а заразом щоб я не знеохочував молодих талантів. А він їх досі заохочував! Що ж, як кажу, я не такий дуже лакомий на редакторство, а людей, котрих досі запросив до уділу, потрафлю і перепросити, хоч і як се прикро і унижаюче для мене. Буду дальше тяг ярмо при «Ділі» і працював над Федоровичем, та звільна виготовував ті белетристичні роботи, котрі маю позачинані, значиться, страти для мене не буде.
Впрочім, вівторок недалеко, приїду і о всім дізнаюся. Листів ніяких до мене не посилай. До свидання! Цілую тя сердечно, рівно і п. Кахникевича і Горбачевского і всіх, прикосновенних до редакції.
Ваш Іван.
Може, буде тобі цікаво дізнатися, що тут між паперами господарськими старого Федор[овича] я найшов багато цікавих документів з кінця XVIII і початку нового віку до історії економічних відносин Галичини, а попереду, всього докладний інвентар ключа грималівського (30 сіл і 4 містечка) з р. 1800, котрий сам собою становить том in folio около 500 сторін і котрий я переписав, звісно, не назви, але суми і нотатки, дальше кілька пізніших інвентарів і в кінці акти, скарги, угоди, резолюції з кількох процесів підданських супроти домінії, котрі при помочі моїх трьох секретарів (між ними одна панночка) зістали вже майже всі переписані, в кінці цілу пачку циркулярів з р. 1846 і 1848, кидаючих на ті часи також досить нового світла. Коли «Зоря» не буде в моїх руках, то, чень, хоч «Діло» схоче в фейлетонах містити опрацювання тих матеріалів.
Я гадав від себе дати до будущого річника «Зорі», по скінченні праці Остапа, оригінальну і по можності докладну роботу «Львів в р. 1848», котра мала б бути переробкою з доповненнями двох розділів із моєї книги про Федоровича. Ну, але здається, що треба буде се сховати на пізніше, так як для «Діла» та робота була б заобширна (8 – 10 арк[ушів] др[уку]).
Зате бажав би я помістити в нім ще сього року «Лук’яна Кобилицю», конечно, если б мені удалося яким чудом переламати твою нехіть до фейлетонів. Вісліцький звернув мені Кобилицю, кажучи, що цензор по поуфнім перечитанні узнав його напечатання неможливим. Або се правда, або Вісліцький бреше – tertium non datur. Здоров будь!
Іван.