2.01.1893 р. До М. I. Павлика
2 січня 1893 р. Львів	Львів, 2/І 93
Дорогий друже!
Що се таке з Вами сталося, і зрозуміти не можу. Поперед усього позвольте сказати Вам під словом честі, що у нас між мною і жінкою ніколи ані мови, ані думки не було о тім, немов би то Ви хотіли відсторонити мене від «Народу». Думка така була б і абсурдна і несправедлива, і для того я не можу припустити, щоби моя жінка сказала що-небудь подібного, і радше готов припустити, що або Ви не так зрозуміли її, або вона позволила собі зажартувати.
Вона ж так само добре, як і я, знає відносини «Народу». Ще день перед її поїздкою до Коломиї між нами власне була мова о тім, що треба б мені написати для «Народу» статтю про теперішню ситуацію, і я признав, що справді треба би, та у мене поки що часу дуже мало. Правда, жінка жалувалася мені на Ваш лист, писаний під час мого побуту у Відні, і давала мені навіть читати той лист, та [текст?] його був якраз противний тому, що вона ді тепер Вам закинула – виходило таке, що Ви закидали їй, буцімто вона відірвала мене від «Народу» і засадила за непотрібну роботу у Відні.
Сказати по правді, в цілій тій перестрілці Вашій з моєю жінкою моя роль дуже неінтересна. Раз, я виходжу як бездушна кукла, котру кидають і попихають то сюди, то туди, а тепер Ви обертаєтесь до мене, не знаю вже чи як до судії, чи як до обжалуваного. А по-моєму, всі три оті ролі для мене в сій справі зовсім не підходять. Я думаю, що коли Ви викликали всю отсю саламаху своїм листом до моєї жінки, то тепер і сьорбайте її.
А апелюючи до мене, Ви ставите мене в дуже прикрій ситуації, бо або (по-Вашому) мусив би я завдати брехню жінці, не знаючи докладно, що вона сказала, або также насліпо признати їй правду і тим самим зробити кривду Вам – моєму найліпшому приятелеві. І одно, й друге для мене неможливе, бо знаєте, прецінь, як люди кажуть: гріх того бити, з ким треба жити.
Я дуже жалую, сли моя жінка свідомо або несвідомо образила Вас, хоч, знаючи її почуття справедливості, я не можу припустити, щоб вона мала намір образити Вас. Значить, доходіть собі з нею правди самі. Принципіально ж я вивів би з усієї сеї афери тільки одно: що роль ментора фамілійного, в котру Ви трохи необдумано себе поставили, пишучи мені і жінці адмоніції в справі, котра в першій лінії є нашою родинною справою, є невдячна і нічого, крім прикростей, не приносить.
 
Звісно, я, знаючи Вашу щирість, не мав і не маю Вам сього за зле, але жінка моя має повну автономію чуття, і думання, і говорения, а також находиться втім віці, що може сама відповідати за свої слова і вчинки.
Прошу Вас іще раз, не майте мені за зле отих моїх слів, але коли вдумаєтесь в моє положення, то зрозумієте, що інакше годі мені Вам відповісти. Цілую Вас і бажаю Вам. веселих свят.
Ваш Ів. Франко.
14.01.1893 р. До М. П. Драгоманова
14 січня 1893 р. Львів	14/І 93
Вельмишановний добродію!
Дуже жаль, що Ваш свояк вернув з Відня без нічого. Від’їздячи, я поручив своїй хазяйці, щоби видала пакет тому, хто приїде з Софії і скаже, що пакет є власність der m-me Dragomanowa. Одержавши Ваш лист у Львові, я того ж дня ще раз написав до хазяйки те саме, та бачу, що надармо. Що його тепер робити? Я сими днями їду до Відня і готов зробити все, що скажете.
Лист отсей я розпочав писати перед двома тижнями, та приїзд київської землячки, котра гостила у нас, перервав його скінчення, так що я тільки сьогодні (14/І) кінчу.
Про Вашу статтю в «Зорі» я писав Лукичу і одержав від нього звістку, що стаття йому подобалась, та він, маючи виразне поручения, передав її виділові Тов[ариства] ім[ені] Шевченка, котрий і рішив її не друкувати і відіслати Вам назад з мотивами того рішення. Смерть Целевича спізнила висилку, а ще більше лінь секретаря Коцовського, котрий має устилізувати ті мотиви. Лукич обіцяв налягти на те, щоб стаття і мотиви вислані були Вам якнайскорше. Значить, – одержите статтю Ви, сли Коцовський, з котрим я тепер не видаюся, не згодиться віддати її прямо мені.
Що буде з статтею для англійського журналу, я ще й сам не знаю. В усякім разі деякий матеріал для неї я візьму з собою до Відня; тут я не міг нічого робити.
Сербської виписки я потребував би якнайшвидше, бо вона ввійде, як знаєте, в мою дисертацію, до котрої я думаю засісти зараз у Відні. Я бажав би до великодніх ферій віддати дисертацію і здати перше ригорозум з філософії. Коли Ви досі не одержали виписки, то будьте ласкаві в своєму листі подати мені адрес Новаковича, а я обернусь до нього сам. Розправи «Die älteste Kirchliche Recension» я ніде не можу знайти. За виписки з G[astona] Paris спасибі – друге видання його книги є у мене. Далеко повніша бібліографія є у Крумбахера «Історія візантійської літератури». Представте собі скандал: у «Всеобщей истории литературы» Корша-Кирпичникова д. Кирп[ичников] навіть не згадав про сей роман, так само, як забуто там про літературу новоперсидську з такими велетнями, як Фірдоусі, Сааді, Гафіз і др.
 
Сьогодні у мене добрий день; можна сказати, чудо сталося. Комісія, зложена переважно з народовців, признала мені третю премію за драму з народного життя «Украдене щастя». Премія – 200 гульд[енів] – приходить мені тепер дуже впору, бо довги друкарські і книгарські тиснуть, а при тім на два місяці треба буде знов лишитися без заробітку.
Я тепер у Львові працював у «Kurj[eri] Lw[owskim]» і заробив около 100 гульд. Кілька моїх нових статей, поміщених у «Kurj. Lw.», посилаю Вам для того, що вони викликали певне невдоволення і в Коломиї (у Павлика), і в Відні (у Левицького). П[авли]к невдоволений тим, що я потроху взяв в оборону попів супроти намісника, а чим невдоволений Левицький, я й сам не знаю. А по-моєму, ми маємо право бути з нього невдоволеними, бо, реферуючи у Відні справу циркуляра намісницького, він не тільки грубими і нецензурними словами вилаяв намісника (се зрештою не гріх), але іменем радикальної партії зсолідаризувався з попами, заговорив о духовній єдності попів з народом, котру б то думає розбити намісник.
До сього листа прилучую лист панночки, написаний перед від’їздом її в Київ. Статті Ваші в «К[иевскую] стар[ину]» вислав того ж дня по одержанні. Стаття про упадок нар[одних] пісень прекрасна. Ми ту з жінкою сумнівалися, чи схоче Житецький помістити другу Вашу замітку проти його розглагольствій о думах. А Ваші давні тексти дум друкуються! Страх яка заманчива тема, порушена Житецьким, про генезис, мотиви, техніку, авторів і розширення дум козацьких, та власне робота Житецького показує, як тяжко справитись з сею задачею і як сбережливо треба до неї братися.
 
Тут, по-моєму, Потебня вказав вірну дорогу: треба брати одну думу за другою і аналізувати її а тільки при кінці зводити здобутки і доходити до якихось ширших виводів. У Житецького при всій вірності поодиноких заміток я бачу страшенну безсистемність і ноншалансію в трактуванні речі і неясність остаточних цілей досліду. Особливо жалко мені зробилося, прочитавши його главу о інтермедіях.
Сидячи у Львові, прочитав з половину книжечки Верна «Etudes Bibliques» і почав потроху освоюватись з його теорією.
Чи дістали Ви перший том Наукових записок тов[ариства] ім. Шевченка? Отелився в нім Рильський широкою статтею про економію політичну, та такою тяжкою, претензіональною (хоче, бачте, подати деякі поправки до теорій західноєвропейських економістів, в тому числі й Маркса), що я не знаю, для кого саме вона написана. Я не думав ніколи, що Рильський такий економіст. У статті його зрозумів, властиво, тільки praeliminaria і побачив у них досить гороху з капустою, а про дальші спеціальності не берусь судити.
Кандидат на кафедру руської історії у Львові, Грушевський, переповів (закрившися псевдонімом) головну главу із своєї книжки про історію Київської землі, а Кониський «вистежив» деякі деталі про дитячі літа Шевченка. З галичан показав себе один Колесса (студент, радикал) статтею про вплив українських пісень на Залеського. Ось Вам і весь зміст томика.
 
З романом своїм усе ще не можу дійти до ладу. Вислоух прочитав його в один вечір і виразився, що се найлучча річ з усіх моїх писань, йому звісних. Згодився друкувати в «Kurj. Lw.», та от ніяк не найду місця для. нього в Варшаві, відки головно можна надіятися якогось людяного гонорару. На російське перекласти нам з жінкою не удалось – часу не було. На німецьке перекладе тут одна пані, та де я здужаю його приткнути, святий знає.
Індійську легенду згодився друкувати Лукич у «Зорі», та тільки десь аж в марті або апрілі.
Одержавши премію за драму з нар[одного] життя, я почув охоту після докторату взятися за одну драматичну роботу, на котру у мене здавна велика охота, та хочу отсе порадитися з Вами. Що би Ви сказали на мій план написати драматичну трилогію про Хмельницького? Оскільки я думав про сю справу, виходило б ось що:
Перша драма: Жовті Води. Показати стан суспільності на Україні в 1647 р. – шляхту, міщан, селян, жидів, козацтво; показати, як шляхта сильна, певна свого панування, бутна, міщанство зайняте наживою і спорами релігійними – і ніхто не думає про можливість катастрофи; показати грунт, підготування і вибух тої катастрофи, котра змітає з лиця землі і шляхту, і жидів, і міщанських різновірців.
Друга драма: Берестечко. В рамах образа тої битви, що була важким кризисом в історії козацтва, показати стан і взаємодійство тих сил суспільних, що були тоді на Україні. Про сю драму я ще найменше думав.
Драма третя: Смерть Богдана; тут інтересний аналіз моментів політичних і психологічних.
Яко четверте огниво до сеї трилогії я думав би з часом долучити драму Іван Богун, де показано би кінець того чоловіка, що весь вік був непримиримим ворогом польської шляхти, а під кінець життя стрібував увійти з нею в компроміс на те тільки, щоб швидко переконатися, що зробив велику помилку, і щоб, поправляючи ту помилку, наложити головою.
Чую дуже добре, яка се величезна задача і кільки трудності тут спеціально для драматурга, щоб зробити справді драму, т. є. одно ціле, органічне дійство, а не ряд сцен, заповнених політичними тирадами. Та, з другого боку, чую, що драма така мала б деякий сучасний інтерес і що річ, підхоплена з відповідного боку, дати може доброму драматичному писателеві широке поле до показання своєї сили.
 
Чи я можу бути таким писателем? Не знаю, та все-таки in magnis tentasse sat est. Здоровлю Вас щиро.
Ваш Ів. Франко.
Р. S. Адрес мій у Відні той же, що був уперед: Wien, І, Wipplingerstrasse, 26, 1 Stiege, 4 Stock, Thür 29.
Чи Ви вислали мені Коскена? Коли ні, то будьте ласкаві поспішитись з висилкою.
Вашій пані добродійці обоє з жінкою шлемо низенький поклін, а всій Вашій сім’ї наші хоч спізнені, та щирі бажання новорічні, а Вам поперед усього доброго здоров’я.
Ваш Ів. Франко.
Жадані екз[емпляри] «Споминів», а також том словаря з статтею Арабажина вислано Вам. Чи дістали? «Чудацькі думки» ідуть слабо. В Росію вислано не більше 5 – 6 примірників. Крім Будил[овича], також Кулішу.
17.01.1893 р. До М. І. Павлика
17 січня 1893 р. Львів	
Дорогий друже!
Посилаю Вам статейку для слід[уючого] н[омера] «Народу». Жаль, що на з’їзді не буду міг бути, бо завтра мушу їхати до Відня.
Жінка моя просить Вас не гніватися за її закид щодо підписування наших спільних статей Вашим іменем; вона признала зараз по приїзді, признала неслушність того закиду і супроти гостя возстановила Вашу честь. Гроші передано друкарні (40) і Ейтельбергеру (10) – шлю квити. Остаточний рахунок пришлю з Відня.
24.01.1893 р. До Ченека Зібрта
24 січня 1893 р. Львів	Wien, І, Wipplingerstrasse, 26,
1 Stiege, 4 Stock, Thür 29
Вельмишановний пане!
Посилаю на руки шановного пана свою статейку, що є немовби доповненням праці п. Тілле про Пшемислава. Я написав її по-німецьки, і п. Карасек, тепер мій колега по слов’янському семінару, мав її перекласти на чеську мову, але через те, що він тепер дуже зайнятий, посилаю шановному пану мою працю так, як була написана, сподіваючись, що коли буде визнана придатною для вміщення на сторінках «Českého Lidu», знайдеться там в редакції хтось, що схоче її перекласти.
Прохаючи шановного пана прочитати мою працю, я просив би заразом повідомити мене, чи і коли вона може бути надрукована. Якщо б мала бути вміщена, я дуже хотів би прочитати коректу (з огляду на імгна і цитати), а одночасно просив би прислати мені відповідний номер «Č[eského] L[idu]», а якщо можна, також кілька відбитків. Насмілююся також запитати шановного пана, чи дальше моє співробітництво в «Č. L.» було б бажане в такому напрямі, який виявляє теперішня стаття. Посилаючи сердечне поздоровлення, підписуюся з глибокою пошаною.
Ваш слуга
Ів. Франко.
28.01.1893 р. До М. П. Драгоманова
28 січня 1893 р. Відень	Відень, 28/І 93
Вельмишановний добродію!
Я вже від тижня у Відні, та ходжу мов прибитий: дома дітей лишив хворих, а й жінці мало бракує, щоб за клопотами та безсонницею не заслабнути. До сього додайте фінансові клопоти, котрих не вменшає ждання на премію, фатальна робота над переробкою, а властиво попсуванням моєї бідної драми, деякі поправки, які прийшлось робити над романом, і ще деякі дрібні журнальні роботи та поповнювання матеріалів про Варлаама – ось Вам і все, що заповнило мій час за сей тиждень.
Ну, та якось я з сим справився і тепер засяду до Варлаама, хоч хотілося би ще перед тим зладити замітку до тексту моєї рукописної легенди про «Соломона, иже закопа бесы в одной дельве». Чи Вам не звісні джерела тої легенди? У Веселовського, здається, нема про се нічого. Оскільки тямлю, демон, замкнутий у залізній скрині (Соломоном?), проходить у «Тисячі і одній ночі» Чи є де її критичне видання з покажчиком? Є й людові оповідання про те, як чорта, смерть і т. ін. запирали в скриню, в дерево, в кість («Wisła»). У моїй легенді чортів викопує і випускає син Соломона – Ірод за порадою найстаршого чорта, одинокого, що лишився був не закопаний.
Браунгольца читав – гарна праця, тільки не для моєї теми, се про три скриночки (Шекспіра «Купець венецький»).
До Лукича напишу про Ваші болгарські статті, та у нього чудні погляди, а ще тепер він застрашений тим, що цензура російська загрозила, що заборонить «Зорю» в Росії, коли там будуть напади на рос[ійську] адміністрацію і т. ін., і Лукич перемінився в такого строгого цензора, що з моєї преневинної статті в н[омері] і викинув цілу середину (про початки і зріст українофільства в Харкові і в Києві) і масу деталей попереміняв.
З преміями виділу крайового вийшла невеличка історія. Першу одержала Наталя Кибальчич з Полтави, що підписується «Наталка Полтавка», – вона дебютувала в «Дзвінку» і, мабуть, у «Зорі», – не знаю її ближче. Другу дістав Писанецький, артист драматичний, також з рос[ійської] України. Деякі народовці (Савчак, мабуть, Огоновський і Коцовський) гаряче промовляли проти преміювання моєї драми, та переважили поляки, котрі були за тим, щоб преміювати хоч одну галицьку річ. А тепер показалося, що премійована на другім місці драма Писанецького є перекладом чи переробкою дуже близькою одної з драм пок[ійного] Островського.
 
Що буде з Вашим листом до киян – не знаю. Панночка не дожидалась його і поїхала. Та, може, буде оказія, то й передамо. Він лишився у Львові.
Про кафедру укр[аїнської] історії у Львові нічого не звісно. Та можливий і ще один скандал, а іменно ось який. Незадовго кінчиться служба Огоновського і йому прийдеться йти на пенсію, а хто буде його наслідником, сього і вгадати тяжко. Одинокий русин, про котрого могла б бути мова, – Стоцький та він своїми останніми роботами достаточно-таки компромітує свій науковий авторитет, і, о кілько можу судити, доки Ягич у Відні, він навіть ординаріусом не буде, N[ota] B[ene] коли не проявить себе якими справді науковими працями.
Отже ж, при кінці минувшого року нікий д. Третяк, поляк, з України родом, автор кількох праць по історії польської літератури (з них одній «Mickiewicz w Kownie i w Wilnie» виказували плагіати), написав брошурку по-руськи про «Вплив Міцкевича на Шевченка» і видрукував її в Кракові pro venia legendi укр. язика і літератури на Краківськім університеті. Ось Вам і кандидат у наслідники Огоновського, котрий звиш 20 літ учив, а нікого нічому не вивчив. А потім русини будуть жалуватися на «гніт» і «удар».
 
«Записки Тов[ариства] Шевч[енка]» жінка повинна вислати Вам на днях, як також газети, котрих я за зборами до Відня не вспів скомплектувати.
Щодо своєї «оборони» попів у «Kurj[eri] Lw[owskim]» я дав невеличке вияснення до «Народу» і надіюсь, що П[авли]к видрукує його. Коли Ви схочете докладно прочитати цілу мою статтю, де я, між іншим, говорю й про глупий протест перемишльських попів, то думаю, що згодитесь зі мною.
Замітку Вашу в 1 н-рі «Народу» читав, але мушу в значній часті признати рацію П-ові, котрий каже, що відділ церкви від держави у нас справи церковної не то не полагодить, а противно, ще її погіршить, т[о] зн[ачить] піддасть наше духовенство безоглядно під власть Рима. Коли досі Рим не осмілюється цілковито окатоличити нашої церкви, завести целібат, віддати інституції церковні в руки єзуїтів і т. ін., так се головно тому, що в Відні бачать, що се було б «неполітично». Говорити о якійсь автономії руської церкви, як се говорять народовці, – сьогодні пуста байка, – се Ви найлучче знаєте.
 
А вкінці треба ж pro praeterito признати попівству нашому деякі заслуги, бодай, напр., в порівнянні з сусіднім йому попівством польським: сяк чи так, а грало воно у нас більше як півстоліття роль одинокого представника інтелігенції, сяк чи так робило що-небудь, і я переконаний, що ще й тепер наглий зворот усієї маси попівства до попівської кастовості, до клерикалізму і ультрамонтанства (а до сього поведе целібат) ослабить інтелігентні сили русинів. Отсю думку висказав я в «Kurj.». Звісно, pro futurum можна спорити, чи буде так чи сяк, та я в такий спір не хочу вдаватися. А з боку П-ка видається мені все-таки нетактовним викликувати із-за того призрак розлому в партії, не трібувавши навіть порозумітися.
Перечитую тепер річники «Romania» і роблю з них виписки. Гарний журнал, та яку широчезну перспективу великої, довговікової літературної праці відслонює він! Страшно робиться, коли подумаєш об тім, щоб обгорнути, опанувати хоч один відділ того широкого поля. А як воно манить!
Як бажалось би, напр., опанувати хоч би таке поле, як «народні» епопеї, починаючи з «Іліади» чи, коли хочете, з «Іздубара», а кінчаючи хоч би нашими та сербськими юнацькими думами! Яка маса інтересних фактів та уваг про тисячні явища життя культурного та соціального, про творчість і психологію мас та одиниць, про метод і історію критичних поглядів! Та куди нам куцим за такими зайцями гнатися! Я й тепер уже мало що не тяжким гріхом уважаю те, що сиджу в Відні та читаю «Романію» в часі, коли моя бідна жінка мучиться з хворими дітьми і ночі не спить, і вдень увесь час на ногах, а сама виглядає тільки як тінь людини!
Та досить тої меланхолії! У Вас, мабуть, і своєї досить, а надто лист не повинен бути белетристикою; тільки в романі можна давати волю своїм чуттям і турботам. Нетерпеливо дожидаю Коскена; з університетської бібліотеки його визичено, так що я досі не дістав його до рук. Зате від Щербатського дістав статтю Ольденбурга про перську редакцію.
До Новаковича напишу на днях. Віднайшов ще один текст інтересуючого мене варіанта параболи в Перемишлі, та видобути відтам що-небудь усе одно, як вовкові з горла. Цеглинський, до котрого я обернувся, обіцяв вправді, та коли-то се буде!
Отсе заляпав кілько паперу! Пора кінчити. Поздоровляю Вас сердечно і кланяюсь низенько Вашій в[исоко]-пов[ажаній] пані добродійці, котру прошу дуже перепросити за неприємність, якої наробив з пакетом. Може б, попросту вислати Вам його по пошті? Жду інструкції.
Ваш Іван Франко.
31.01.1893 р. До М. I. Павлика
31 січня 1893 р. Відень	31/І 93
Дорогий друже!
Будьте ласкаві вислати мою «люту» замітку «Попи і цивілізація» Д[рагомано]ву. Резигную з її друкування[м], щоб не давати публіці не дуже-то будуючого виду нашої обопільної полеміки. Та тільки боюсь, що з таким поступуванням швидко з цілої партії лишитесь Ви самі.
Здоровлю Вас і всіх знайомих.
Ваш Ів. Франко.
10.02.1893 р. До М. П. Драгоманова
10 лютого 1893 р. Відень	10/II 93. Wien, І, Wipplingerstr[asse], 26,
І S[tiege], 4 St[ock], 29 Thür
Вельмишановний добродію!
Даруйте, що так опізнився з відповіддю на Ваші два листи і що й тепер не відповім на них так докладно, як би того бажалося. Я дуже зайнятий і до того стурбований хворобою дітей, про що пише жінка.
З моєю заміткою в «Народі» вийшло не зовсім добре. Зараз по одержанні Вашого листа я написав був П[авли]кові кореспондентку, в котрій просив його не друкувати моєї замітки, показалося, що вже було запізно. Я не розумію, чому се П-к перед тим не звернувся до мене самого з увагою, що ліпше б не друкувати тої замітки, на котру я зовсім не клав великої ваги і котру був би абсолютно цофнув, якби був знав його немудру примітку, де, говорячи Вашими словами, «набормотано» ні се ні те, а між іншим сказано і про «математичну точність» доказу в «Читальнях», що попи en masse нічого не робили, хоч для тої «математичної точності» треба б було хоч почислити ті парафіальні і «тривіальні» школи, що позаводжені були руськими попами в Галичині, почавши від 1818 до 1868 року.
Звісно, я на ніякім клерикалізмі не стою, і, здається, хто як хто, а Ви не повинні о мене о те підозрівати, знаючи мої думки в тім погляді. Теперішній спір між мною і П-ком, по-моєму, зовсім не принципіальний, бо в принципах, в антиклерикалізмі, ми оба вповні годимося, а більше суперечка о тактичну подробицю. Роздувати таку дрібницю до розміру якогось розколу в партії, як се потроху робить П-к, – значить шкодити партії і силоміць творити в ній розкол. Тільки не треба при кожнім трохи відміннім вираженні підозрівати лютість, а то й злу волю або якусь інтригу.
Не знаю, чи Ваші дами дістали вже пакет, котрий я вислав отсе тиждень тому яко «Getragene Kleidungsstücke» вартості 50 г[ульденів]. Боюсь, щоб не наробив тим якого клопоту при цілі, бо я на ділі не знаю, що там у пакеті лежить і що воно варто. Прошу Вас, напишіть мені, як ся справа скінчилася, чи все дійшло благополучно. За посилку я заплатив summa summarum 4 гульдени – з того наполеона, що Ви мені лишили. Я тоді словаря не купив, аж тепер – по повороті зі Львова. Словар коштує 6.50, з напол[еона] я дістав 9.50, значить, Ви винні мені ще 1 гульдена.
 
Словар вишлю Вам, скоро зажадаєте, тепер трохи його сам переглядав, а думав передати Щербатським, котрий в марті вибирається до Венеції, а відтам думає морем поплисти до Бургаса і загостити до Вас, та коли Вам його швидше треба, то напишіть, а я зараз вишлю. При нагоді прошу дуже прислати мені Коскена – тут в університеті його нема, а з Hofbibliot. хтось визичив, і ніяк не дійду до того, щоб прочитати його статтю про Варлаама.
Коли б там Вам зі Львова прислали 12-й н[оме]р «Зорі» за той рік, то будьте ласкаві відіслати його на адрес моєї жінки; зайшла ідіотична помилка в експедиції, і н-р, призначений для мене, мабуть, вислали Вам перед 2 – 3 тижнями. Звістіть, чи прийшов і що Ви з ним зробили?
Поздоровляю Вас щиро і кланяюсь в[ельми]п[оважній] добродійці.
Ваш Ів. Франко
19.02.1893 р. До М. П. Драгоманова
19 лютого 1893 р. Відень	
Вельмишановний добродію!
Лист Ваш дістав і здивувався, що Ви й досі не одержали пакета. Мені тоді ворожили на залізниці, що воно буде йти з 14 днів, та я не хотів вірити. Аж воно вже трохи не місяць! Звістіть, будьте ласкаві, чи прийшло, а то я піду і буду рекламувати.
«Народу», № 3, дістав майже рівночасно з Вашим листом. Пощо властиво П[авли]к написав мені переписку, я не знаю; адже він перед тим уже звістив мене був листом, що моя коресподентка опізнилася і що він не міг викинути моєї замітки. Та я о його «кореспонденцію від ред[акції]» ані полемізувати, ані гніватися не думаю.
Я згоджуюсь також з Вами і з П-ком в суді про виступ віденців і, здається, в такім дусі писав Вам уже давніше, та тільки знов не розумію, пощо П-к, крім річевої полеміки, дразнить їх такими речами, як «кореспонденція» Є. Левицкому і відмова друкувати статтю Будзиновського. Заслонюватися тим, що, мовляв, тепер будемо друкувати самі статті про аграрні справи, не випадало, раз, тому, що «Народ» письмо політичне, а не аграрно-економічне, по-друге, тому, що сам П-к про ніяку аграрну справу нічого писати не буде, а по-третє, тому, що фрази сеї ужито тільки на те, щоб зав’язати рот Будз[иновському], котрий тепер говорить: коли П-к із моїх статей друкує тільки те, що відповідає його цілям і його поглядам, а не те, що я вважаю найважнішим, то я ані стрічки більше до «Народу» не напишу. Щодо себе особисто, то я, звісно, писати до «Народу» буду і розколу ніякого в партії робити не думаю, та тільки тепер на якийсь час прошу о звільненні від обов’язку, поки не скінчу своїх екзаменів.
До Тов[ариства] Шевч[енка] я б радив Вам вступити, та тільки без ніяких ультиматумів, принаймні щодо моєї особи. Мене не просять вступати, а хоч би й просили, то я не вступлю після торішнього скандалу. Я торік подавався сам, зложив гроші вкладкові, а тепер не маю охоти повторяти сього експерименту, бо ану ж збори знов не приймуть. Коли Вас просять, значить, міркують, що збори Вас приймуть.
 
Нэ знаю, про яку війну між коломийцями і Будз. Вам пишуть. Окілько знаю, Будз. сидить у Відні і ні про яку війну не думає. Хотів писати якісь спростування на статтю П-ка про з’їзд мужів довір’я, та я йому відрадив. Про більше нічого я не чув. До коломийців він відноситься з повагою, і я не розумію, чого б йому з ними воюватися. Впрочім, побачусь з ним і розпитаю.
Щербатський Вам щиро кланяється, та приїхати до Вас, мабуть, не вспіє. План своєї подорожі він скоротив тільки до Трієста і Венеції. Адрес його: Wien, VIII. Schlösselgasse 15, Thür 10. Про щось хоче Вам писати Ягич, бо розпитував про Ваш адрес.
Так що мені робити з словником жидівським?
Засилаю Вам і Вашій сім’ї низенький поклін.
Ів. Франко.
19 II 93
Р. S. Коскена ще не дістав, та прочитав його худу статейку про В[арлаама] і Йоас[афа] в Hofbibl. А видання саме чудесне!
20.02.1893 р. До О. Ф. Франко
20 лютого 1893 р. Відень	20/ІІ 93
Дорога Оля!
Гроші і лист твій [з] виписками дістав. За гроші велике спасибі! Надіюсь, що вистане їх мені аж доти, доки не дістану з виділу крайового. Чи не добре було б тобі часом при спосібності, якби-сь мала вільну хвилю, около 12 години рано зайти до виділу кр[айового] або вечором до «Бесіди» і спитати Савчака, як стоїть діло з тою премією та попросити його, щоб прискорили з виплатою грошей. Якби можна, щоб виплатили на твої руки, то було б іще лучче.
Дуже мене занепокоїла відомість про нову слабість наших діточок. Що се таке з ними? Будь ласкава, напиши мені хоч коротенько, але хоч що другий день, як вони маються і як ти даєш собі раду. Я інколи, сидячи тут у спокійній і теплій бібліотеці, сам собі закидаю, що гріх було так самою лишати тебе з тількими дітьми, та ще й недужими. Та що вже діяти! Почав, то треба скінчити, тши більше, що
Ягич мені дуже прихильний і в товаристві своїх знайомих з великими похвалами відзивається о моїх наукових роботах.
Виписки про Магомета прийшли запізно – в п’ятницю, коли тим часом я вже в середу читав в семінарії свою другу роботу: «Причинки до легенди про Магомета у слов’ян», на підставі одної рукописі, котру я тут найшов у бібліотеці. Праця дуже сподобалася Ягичу, і він, оцінюючи її, навіть назвав мене Herr Doctor.
Свою роботу про Варлаама я вже зачав перероблювати і надіюсь скінчити за дві неділі, хоч Драгоманов і досі не прислав книжки, котру купив для мне в Парижі і котра мені для неї потрібна. Ну, та про се пишу до нього сьогодні.
Якби в хвилі, коли сей лист прийде до тебе, був іще у Львові Байздренко, то будь ласкава, крім «Читалень» і «В поті чола», передати мені через нього також Überweg’a «Geschichte der Philosophie», 3 томи, котрі я дав враз з іншими книжками оправити до Старжецького. Коли ще не принесли, то запитаєш у нього, чи готові. Сли готові, то передаси, коли ж не готові, то я буду просив тебе прислати мені сю книгу, як буде готова, в пакеті, так де за два тижні, то тоді буду міг засісти вчитися.
 
В сей понеділок, що прийде, маю читати лекцію про Шевченка в тутешнім товаристві польськім «Biblioteka polska». Є се товариство старших людей, туди приходять посли, члени палати панів і всяке високе панство. Я ще там не був, але запросини до відчиту прийняв, побачимо, як-то воно вийде. Біда тільки, що не маю порядного сурдута, мій чорний на рукавах геть потріскав. Ну, та я не з тих, що надто дуже стісняються костюмом.
У неділю маю з Будзиновським бути у Пернерсторфера.
Прошу тебе, пиши мені як можеш частіше, поки діти нездорові, хоч на картці кореспонденційній. Напиши також, яку маєш нову служницю і як розсталася з Ганею. Я здоров, тільки щось спати не можу. Та се чень мине. Тут погода погана. По Дунаю льоди пливуть, та я ще не мав часу піти подивитися.
Цілую тебе і діточок.
Твій Ів.
Вислав тобі роман у трьох ковертах рек[омендованих]. Як дістанеш, передай Прухніковій і проси, щоб поскорила з перекладом і частками присилала мені, бо я буду мусив переглянути – не з недовір’я до її роботи, але з недовір’я до Гулейчукової копії, котру не мав часу тепер прочитати.
2 пол. 03.1893 р. До М. І. Павлика
2 пол. березня 1893 р. Відень	
Дорогий друже!
Шлю Вам закінчення замітки про Кобр[инську] (від ⌈ на третій стор[інці] Вашого скрипту). Сумніваюся дуже, щоб «Зоря» схотіла його помістити, а втім, трібуйте! Коли не помістить, то я стрібую сам написати коротеньку заміточку до «Зорі», а Ви подайте в «Народі».
Прочитайте ще раз цілість і особливо погляньте в листі Кобр. на уступ, де вона говорить про свою кокетерію та випитуйте його – се варто спасти від забуття. Шпильку про молодих мужчин і старших жінок розміркуйте, чи лишати, чи ні. Якби пішла, то мали би-сьмо Кобр. ворогом до смерті, aber die Lacher wären auf unserer Seite, а хто знає, чи вся «жіноча справа» Кобр. відразу не взяла б в лоб. Жінка Геньова не була жодна кав’ярка, а «упавше індивідуум» «in optima forma».
Цілую Вас.
Ваш Ів. Фр.
1.04.1893 р. До М. І. Павлика
1 квітня 1893 р. Львів	1/IV 93
Дорогий друже!
Посилочку Вашу дістав і відсилаю назад. Лукича письмо не грубе, а зовсім справедливе, і, по-моєму, в такий спосіб не слід було ставитися до «Зорі», як Ви се вчинили, а на § 19 зовсім покликуватися не можна, бо там говориться о простуванні фактів, коли тут ходить о простуванні поглядів Кобринської на нашу програму. Я був би за тим, щоби дати спокій цілій тій справі і не рушити її і в «Народі» (є ж деякі важніші оправи), тим більше, що може вийти така історія, що Кобр[инська] з Ваших же писань і з брошури Ганкевича докаже Вам, що правда по її стороні.
В усякім разі, коли б діло ходило о те, чи порушувати сю справу в «Народі», чи ні, будьте ласкаві, прийняти мій голос против.
Цілую Вас і всіх товаришів.
Ваш Ів. Франко.
21.04.1893 р. До М. П. Драгоманова
21 квітня 1893 р. Львів	
Вельмишановний добродію!
Справді, дуже негарно з мого боку, що я так довго не писав до Вас, хоч і прочував, що Вам мусило пригодитися щось недоброго. Та раз попавши в вир львівського життя (не політичного, а сімейно-журналістичного), крутишся, як муха в окропі, і ніколи навіть засісти до кореспонденції. Рано редакція, дома діти кричать і бігають до 10 години ночі, а коли підуть спати, тільки тоді можу засісти до деякої роботи.
А тут оп’ять: Вислоух тисне, щоб давати йому рецензії про всякі книжки, котрих я не маю часу й прочитати, а тут трафилася й ще одна річ: найшовся чоловічок, котрий згодився дати наклад на збірку моїх віршів, і мені приходиться на гвалт збирати та перероблювати мої поетичні складання.
Збірник уже друкується під старим титулом «З вершин і низин» (перше видання давно вже розпродане), та в об’ємі вчетверо більшім – книжкою в 25 – 28 листів друку. Я даю туди дещо з друкованого (все те, що було в першій збірці і ще дещо з газет) і головну масу досі не друкованих віршів, в тім числі також виривки із забракованих Вами «Ботокудів», котрих я тепер по довгих літах прочитав і побачив, що вони де в чому мають ще інтерес сучасний, не лише як документ, і рішився друкувати їх, повикидавши все особисте і все те, що вже й зовсім не стоїть друку.
Решта вийшла все-таки досить обширна, більш як 120 куплетів, а викинене я переповідаю прозою. Піде сюди й «Гарісчандра», підуть жидівські оповідання, тюремні сонети і т. ін. Досі готових є 6 аркушів, і я поспішаю, щоби перед моїм від’їздом до Відня злагодити хоч 10 аркушів.
У Відні я скінчив семестр і зробив два колоквіуми. Дисертація моя ще не докінчена, лишилось з на тиждень роботи, до котрої засяду зараз по повороті до Відня, по чім приймусь за вчення до усних екзаменів, котрі хотів би зробити хоч в іюні або в іюлі. Що далі буде, про се й не думаю.
З початком мая наш львівський адрес тратить свою силу; ми виповіли сю хату. Жінка з дітьми переїжджає на все літо до Нагуєвич, я їду до Відня. Свій віденський адрес пришлю Вам зараз, скоро там напитаю хату.
 
Статтю Вашу «Інтерес галицької літератури» я, нарешті, дістав від Лукича і шлю Вам її. Перепрошаю за порвані останні картки: се один з моїх хлопців в хвилі недогляду так зредагував. Стаття дуже інтересна, а примітки Коцовського ще інтересніші для характеристики того духу, який віє в кругах «наукового» Тов[ариства] ім[ені] Шевченка. От так люди в ім’я «строгої» і «об’єктивної» науки доходять до того, що щодня до півночі можуть сидіти за картами і пивом яко одинокою, справді «об’єктивною» забавою. Волю бути неуком!
Про квартальник науковий я писав Вам ще восени до Парижа і тоді ж дописався до того, що нема що й думати про се діло, раз, тому, що, як каже Маковей, «нема грошей», а по-друге, тому, що й сил у нас не стане, щоби поставити на ноги видання справді вартне. Та в Відні деякі младенці (Лаврівський, Будз[иновський], Щурат і др.) заговорили про се видання як про конечну річ для того, що нікуди їм діватися з своїми роботами (у Лавр[івського] є роман, у Щурата переклад «Роланда») і ні для кого писати нових.
Та все-таки розмови про те були теоретичні, поки не приїхав Байздренко і не висказав гарячого бажання молодої генерації укр[аїнських] писателів мати таке видання, котре б
1) давало більше місця справжній науці,
2) друкувалось би без огляду на рос[ійську] цензуру.
Байздр[енко] обіцяв деяку поміч матеріальну, на котру, звісно, числити не можна. Я задумав було послати жінку в Росію, вже й паспорт добули, та на листи, вислані до Києва і до Вашої сестри, чи можна їй приїхати, досі нема ніякої одповіді.
 
Значить, поки що діло кануло в воду. Та може бути, що мені літом явиться можність бути в Петербурзі, то стрібую балакати з тамошніми людьми. Зрештою на виданнях для наукових праць не було б поки що хиби: Тов. Шевченка друкує другий том свого збірника, до котрого я даю свою дисертацію про Варлаама, а отсе перед кількома днями одержав я від Стоцького лист, у котрім завідомлює мене, що від міністерства йому дадуть 200 гульд[енів] на продовження «Руської школи», в котрій він і запрошує мене писати далі. Хоч який скромний буде обсяг науки, котру даватимуть сі видання, то все-таки се могло би вистарчити. Та для белетристичної продукції у нас справді місця замало.
Щодо «Народу», то конгрес справді порішив не друкувати белетристики, та я думаю, що ухвала ся тепер зовсім не важна. П[авли]к сам порішив, переносячи «Народ» до Коломиї, не друкувати й ніякої науки (крім політики) і, по-моєму, при такім малесенькім об’ємі «Народу» інакше й не можна.
Щодо Тов. Шевч[енка], то я стою при своїй думці – не подаватися в його члени. Неналежання до Товариства, по-моєму, не перепиняє друкувати в збірнику наукові роботи, котрі все ж таки друкуються за українські гроші і читаються ширшим кругом людей, ніж кружок членів Тов. Та що Ви скажете про таку евентуальність, коли б збори Товариства (по народовецькому звичаю) ухвалили покликати нас або декого з нас в члени, без огляду на те, що ми туди не просимось? Про подібну евентуальність щось мені бормотав один з членів, хоч у можливість її щодо Вас і щодо мене я не дуже вірю.
 
«Киевскую старину» я послав Вам з Відня № 1, а зі Львова № 2 і 3. Коли Ви її дістаєте через Шишм[анова], то будьте ласкаві відіслати мені назад сі екземпляри – до Відня. Я посилав Вам, зле, мабуть, зрозумівши якісь слова, написані Вами в листі до панночки. У «Wisli» вийшла моя стаття про короля-собаку, – чи дістаєте сей журнал? Не знаю, чи вийшов уже «Český Lid», де мала бути моя замітка про розцвітаючу палку.
З романом моїм клопіт. Я переслав один тексту Варшаву, де книгар Папроцький обіцявся його продати якомусь накладцеві. Опісля, діставши і прочитавпі роман, написав мені, що ніхто не хоче його купити і що він буде друкувати його сам і дає 75 руб. Я згодився, і він дав його в цензуру – і досі ніякої відомості не маю. В Галичині його буде друкувати «Kur[jer] Lw[owski]». Н[оме]ри, в котрих він буде друкуватися, скажу висилати Вам.
Отсе розписався! Пора кінчити. Бажаю Вам прийти чимшвидше до здоров’я. Що «Сборник» Ваш? Чи ще не вийшов?
Жінка моя кланяється Вам. Вашій вельмишановнй сім’ї засилаємо щире поздоровлення.
Ваш Ів. Франко.
Львів. 21/4 93
Долучую лист Науменка.
Р. S Порадившись з жінкою, не шлю Вам Вашої рукописі, а шлю її в ред[акцію] «Народу». Думаю, що за се на мене не прогніваєтесь, а у П[авли]ка тепер, при його слабості, оскудініє матеріалів.
І. Ф.
24 – 25.04.1893 р. До Василя Лукича
24 – 25 квітня 1893 р. Львів	
Дорогий друже!
Моєї книжки «З вершин і низин» 2 вид[ання] вже є готових 7 аркушів, і я надіюсь, що цілість буде готова за півтора місяці. Перше видання давно розійшлося.
Посилаю тобі Руданського «Війну жаб з мишами». «Ігоря» переписати тепер не маю часу; зроблю се аж по повороті з Відня. Натомість посилаю два повістеві фрагменти пок[ійного] Навроцького – надіюсь, що подякуєш мені за них.
Долучую також рукописну заміточку пок. Целевича – роби з нею, що знаєш. Пригадую тобі й свою заміточку про опришківську пісню. Не погорджуй такими замітками, вони додають інтересу газеті і заохочують людей до шукання і надсилання подібних матеріалів. Коли не помістиш, то пришли обі сі замітки на мої руки до Відня (Universität).
25.04 – 4.05.1893 р. До М. I. Павлика
25 квітня – 4 травня 1893 р. Львів	
Дорогий друже!
З кінцем сього тижня вибираємося всі зі Львова: жінка з дітьми до Нагуєвич, а я до Відня (якби хотіли що писати, то адрес Universität. Не знаю, кому тут будете висилати «Народ» і «Хлібороб».
Шнейдерка просить прислати її минувший річник «Народу» (вона заплатила за цілий, мабуть, а дістала тільки половину) або бодай другий піврік.
Шлю Вам рукопись Др[агомано]ва, що довгий час лежала в ред[акції] «Зорі»; на полях є примітки Коцовського, котрий реферував про неї в Тов[аристві] ім[ені] Шевченка, щоб не друкувати. Варто б видрукувати в «Народі», а примітки і уваги до них подати в нотках.
Дуже мені прикро чути про Вашу слабість, котра тим більше мене болить, що Байздренко недавно говорив, що Ви геть-геть поправились. Важко також чути мені про деякі суперечки між товаришами коломийцями. Не знаю, чи буду міг написати що-небудь до одноднівки Трильовського, бо тепер я не маю ані хвилі вільного часу, треба пакувати книжки і ладитись в дорогу.
Цілую Вас і всіх товаришів.
Ів. Франко.
25 /IV 93
Р. S. Посилка до Вас здержалась через кілька днів – не з моєї вини. Жінка передає Вам 2 г[ульдени], котрі зложено яко передплату на «Народ» – не знаю від кого. Вона донесе Вам. Вона вже в Нагуєвичах. Я сьогодні (4 мая) їду до Відня. Здорові будьте.
Ів. Франко.
10.05.1893 р. До М. І. Павлика
10 травня 1893 р. Відень	Відень, 10/5 93
Дорогий друже!
Отсе я вже у Відні. Адрес мій той сам, що був уперед: Wien, І, Wipplingerstrasse, N 26. 1 St[iege], 4 St[ock], Thür 29.
Удаюсь до Вас ось з якою пропозицією. Поки я сидів у Львові, найшовся добрий чоловік, що згодився дати наклад на більше-менше повну збірку моїх віршів. Вона вже й друкується, досі готових 10 аркушів, а всіх буде 28 – 30.
Ходить о то, щоби якнайшвидше розпродати книжку, і для того я, за згодою накладця, пропоную Вам ось що: оголосити в «Народі», що кожний передплатник «Народу» може одержати книжку за знижену ціну, коли зголоситься і гроші пришле до кінця липня.
Для передплатників «Хлібороба» ціла збірка, може, не буде інтересна, та я постараюсь зробити окрему відбитку «Панських жартів».
В усякім разі посилаю Вам оголошення так, якби повинно бути і уміщене, – коли на те буде Ваша згода.
Цілую Вас.
Ваш Іван Франко.
1 пол. 05.1893 р. До К. Беднарського
1 пол. травня 1893 р. Відень	Відень Wien, І, Wipplingerstrasse, N 26,
1 St[iege], 4 St[ock], Thür 29
Шановний пане директор!
Посилаю на Ваші руки для п. Паньківського решту моєї статті (І розділ) для «Записок Тов[ариства] ім. Шевч[енка] і прошу через Вас д. Паньківського, щоб звістив мене, чи буде вона друкована ще в сім томі, чи ні? Коли б друкувалася (а вона, як бачите, місця багато не займе), то я просив би непремінно, в інтересі самих «Записок», прислати мені другу коректу і рукопись.
По-друге, я бажав би зробити з сеї статті осібну відбитку в форматі своїх новел і віршів, і в разі, коли б Товариство не схотіло, я візьму кошт на себе.
По-третє, прошу п. Паньківського, щоб сповістив мене, як стоїть діло щодо умови з «Зорею» о набуванні моїх віршів?
По-четверте, се вже до Вас просьба – будьте ласкаві конче поскорити зі складанням дальшого аркуша і прислати мені друковані аркуші 10 і 11. На 12 аркуш скрипту мають, зрештою, шлю Вам ще осьде кавалок і по одержанні коректи вишлю більше. За грішми, коли б Вам їх було треба, удайтеся до Хойнацького.
Прошу Вас дуже зробити те, о чім тут написано, і п. Паньківського прошу відповісти мені якнайшвидше. Кланяюсь низенько.
Іван Франко.
12.05.1893 р. До О. Ф. Франко
12 травня 1893 р. Відень	Відень, 12/5 93. Wien, І, Wipplingerstrasse, 26,
1 St[iege], 4 St[ock], Thür 29
Дорога Оля!
Щире спасибі тобі за твій лист! Дуже мене тішить, що ви вже в своїй хаті, хоч я представляю собі, кілько невигоди ви мусили витерпіти перед тим. Добре зробила ти, купивши пацюка, хоч як же се? Грошей потребував Онофер, а ти купила його від старих? Значить, Онофрові сяк чи так грошей не дістанеться. Тяжкі се стосунки, та все-таки треба якось з ними числитися. Чи сиру і масла так-таки й не дістане, чи може о. Левицький обіцяв? З Зосею я не радив би зривати, – з тих сільських дівчат, що до тебе напрошуються, ти не будеш вдоволена і вони тільки обскубуть тебе і по кількох днях підуть геть. Се треба мати на увазі.
Тішить мене дуже, що у Вас там погода настільки гарна, що можете ходити в ліс. Тут по днях чудових бувають дуже погані, пару день було так холодно, як у зимі. Зрештою, я мало виходжу, сиджу над своєю дисертацією, котрої докінчення йде досить помалу, хоч усе-таки надіюсь скінчити її на другий тиждень і зараз же віддати, а тоді засяду вчитися до усного.
Роблю також статейку про Коллара для слов[’янського] альманаху. Вийшла з тою статейкою забавна історія. Ще заким я зачав її писати, появилася в «Галичанині» замітка, що стаття Франкова в комітеті редакційнім альманаху справила невдоволення, бо писана фонетикою і в українофільськім дусі. Шлю спростування, котре – можеш собі виобразити – який викличе сміх.
Розповідав мені Студинський, що Ягич і його зять мали перед одним з галицьких послів і професорів з великими похвалами виражатися о мні і о моїй роботі, мовляв, що такої праці семінарія слов’янська вже давно не бачила. Навіть Огоновський мав сказати, що в цілій Галичині ніхто так не знається на апокрифах, як я. Ну, се в його устах похвала невелика.
Минувшої неділі був я перший раз у Пратері і придивлявся забавам народним, гойдалкам, каруселям і проч. Отут би нашим хлопчикам побути та погойдатися! Вчора ходив трохи вечором по садку перед бургом – боз турецький зацвів, та так, що цілі корчі аж до самої землі обліплені цвітом Каштани цвітуть, зелено, запах. А сьогодні знов дощ.
 
Тут продають уже черешні, позюмки, трускавки, горох у стручках, шпараги, печериці, сморжі величезні і всякої всячини купи-купи. Рад би вам послати що-небудь, та боюсь, що попсується, поки дойде. І ти не посилай мені нічого з небіжки-свині – я ж тут можу всього дістати, а вам там трудніше.
Посилаю тобі кілька конверт і марок поштових.
На тім кінчу і цілую Вас усіх сердечно.
Твій Іван
12.05.1893 р. До М. П. Драгоманова
12 травня 1893 р. Відень	Wien, І, Wipplingerstrasse, N 26,
І Stiege, 4 Stock, Thür 29 12/5 93
Вельмишановний добродію!
Картку Вашу дістав уже в Відні, де я вже мало не від тижня. Статтю Вашу вислав П[авли]ку перед від’їздом зі Львова, 8 день тому назад, значить, мусить уже мати її. Примітки Коц[овського] не пропадуть, бо писані на маргінесах статті.
З Тов[ариством] Шев[ченка] Ви добре зробили, хоч вони, може, й не стоїли Вашої відповіді. О кілько я міг догадатися з баламутної балаканини секретаря Паньківського, то думаю, що се він сам на власну руку запросив Вас приступити в члени, а збори, певне, були б Вас не прийняли. Такі речі у нас практикуються, і Ви добре зробили, усунувшись від того concours de scandal.
Я ще не скінчив своєї дисертації. Робота над нею посувається у мене доволі пиняво наперед, а я хотів би ще сього семестра упоратись з усним екзаменом. Не знаю, як воно буде. Працю мою Ягич хвалив дуже перед одним галицьким послом, професором унів[ерситету] (поляком).
Забавна історія вийшла з моєю статейкою про вплив Коллара на русинів. Я ще не написав її (та й матеріалу зібрав, як кіт наплакав), а вже в «Галичанині» появилася замітка, що редакційний комітет альманаху дуже нею невдоволений тому, що вона писана фонетикою, і т. ін. Я вислав спростування.
Віршів моїх готових уже 11 аркушів друку. Всі мої на селі, в Нагуєвичах, так що до Львова не пишіть і не посилайте для мене нічого.
Кланяюсь Вам і Вашій в[исоко]п[оважаній] добродійці.
Ваш Ів. Франко.
14.05.1893 р. До M. І. Павлика
14 травня 1893 р. Відень	14/5 93
Звістки Ваші мене дуже врадували, хоч, здається, в них дещо є сангвінічного. Ну, та тим гріхом усі ми грішні, і, крім нас самих, він нікому не шкодить. Відповідаю по порядку.
Щодо відозви про вірші, то стилізуйте, що зголошення і гроші нехай шлють на адрес книгарні Ставропігійської у Львові. Я з Хойнацьким маю угоду, та й він узяв на себе всю розпродажу (він ще дав і наклад, але се секрет!). До російських земляків стилізуйте, як узнаєте відповідним; я хотів натякнути на те, що коли зголоситься більше 50 охочих, то оплатиться перешварцувати цілу паку за границю, а тоді надбавка кошту на однім екземплярі винесе не більш 50 коп. Може, на се не треба натякати, щоб не звернути увагу жандармів?
Вість про приїзд старого дуже мене тішить, хоч я боюсь, щоб знов не було того, що попередніх літ: дадуть паспорт, а по тому відберуть. Дуже б інтересно було й мені з ним побачитися, як приїде, та в половині червня поїхати Галичину тяжко буде, а він ледве чи схоче їхати до Відня.
За щоденний «Народ» на підмозі українців братися я б не радив. Навіть тижневий уважав би тільки тоді обезпеченим, коли б вони здобулися раз на таке, щоб зложити в якому-небудь банку такий капітал, з котрого б процент покривав видатки, зглядно недобори «Народу». Капітал лежав би собі нетиканий на ім’я властителя, а ми були б певні свого і не потребували б з номера на номер жебрати. Переконайте старого, що се одинокий спосіб запевнити видавництву життя. Видаючи «Народ» тижнево, я клав би ось який рахунок:
Кошт н[омер]а, друк[арський] папір – 50 г[ульденів] річно 2 500
на експедицію і адміністрацію – 800
канцелярія редакційна – 3 600
пренумерата часописів – 100
Разом – 7 000
Се такий низький бюджет, як тільки можна, і, значить, він на перші роки ув’язнення капіталу не більш як 120 000. В міру, якби стан матеріальний часопису поправлявся, можна б той капітал амортизувати, або, коли б капітал був публічний, можна б робити вклади в часопись, поправляти її зміст, платити авторам і т. ін.
Тижневик видавати я радив би абсолютно у Львові – Коломия не місце для такого предприємства; ані моя, ані ніяка приватна бібліотека до того не вистарчить. Ну, та про спосіб редагування буде час говорити ще, коли діло в який-небудь спосіб вигорить.
 
Я тепер якийсь час не можу Вам нічого написати. Сими днями кінчу і віддаю свою докторську дисертацію і засідаю вчитися до усного екзамену історію слов[’янських] літератур, граматику, древності історію політичну, латину і греку враз з древньою історією – здається, досить на два місяці.
З письмом святим було б дуже добре, і коли б Вам удалося сю роботу дістати, то ми умовились би, як її робити. Я думаю, що тут непремінно треба нам обом робити слово за словом, маючи під руками весь потрібний апарат науковий. Се праця на пару літ, і я не знаю, як би ми її довели до кінця.
Найгірше то, що англійське товариство друкує сам голий текст, а по-нашому його без об’яснень і друкувати не стоїть. Дуже добре було б, якби вдалося виєднати наклад на два видання: одно з об’ясненнями, а одно голе.
Против переїзду до Коломиї, коли б там був мені заробок, ані я, ані жінка не мали б нічого, а для дітей се було б іще й ліпше. Мене особисто не одно туди тягне, та й для партії, думаю, було б корисніше. Але перенесення цілого центру партійної роботи туди я не вважаю ділом можливим, бодай один тямучий амбасадор мусить сидіти у Львові.
На тім кінчу. Цілую Вас і всіх товаришів.
Ваш Іван Франко.
19.05.1893 р. До О. Ф. Франко
19 травня 1893 р. Відень	
Дорога Оля!
Не хотів я писати тобі, поки не скінчу своєї роботи, та отсе, богу дякувати, скінчив і віддаю нині. В неділю буду в домі у Ягича. Нині ще хочу скінчити статтю про Коллара, і тоді набік усяке писання, а засяду клепати усне.
У нас тут погода прекрасна, вчора вечір перепав легенький дощик. У неділю з одним поляком був я в Лаксенбургу, кілька миль за Віднем, де є величезний цісарський парк і замок цісаря Франца І на острові, довкола обведений ставом. Оглядали замок усередині. Та про се треба усно оповідати, бо писати ніколи. Впрочім, не буваю ніде, переважно сиджу в хаті і роблю. Крім праці, треба було написати свою біографію, і вона вчора забрала мені цілий день.
Віршів моїх досі видрукувано 11 листів, а власне, маю коректуру з 12-го. Бувша княгиня Чарторийська, у котрої є Клавдій Білинський, затребувала через нього книжок – драгомановщини, я й вислав, що мав. Папроцький пише з Варшави, що передрук моєї повісті, коли вона буде друкуватися у Львові, бере на свій кошт. Не знати тільки, коли Вислоух розпочне друк і чи взагалі розпочне, чи, може, спекається. Я вже так привик до всяких розчарувань на тім полі!
Тут уже продають позюмки, черешні, цвітів усяких множество, та мене се все не манить і загалом якось не маю апетиту, так що не можу м’яса їсти. Вечором ходжу на квасне молоко з чорним хлібом.
Коли буде мій усний екзамен, досі ще не знаю. І боюсь його, і бажалось би якнайскорше. Ну, та про се побалакаємо з Ягичем. Чень він дасть мені які полегші. Карасек уже здав сими днями усний екзамен.
На тім кінчу і цілую щиро тебе і дітей.
Твій І.
28.05.1893 р. До М. П. Драгоманова
28 травня 1893 р. Відень	Відень, І, Wipplingerstrasse, N 26,
Thür 29. 28/5 93
Вельмишановний добродію!
Що се таке, що від Вас ні слуху, ні духу? Невже Ви знов недужі? Жду, жду з дня на день вістки від Вас, а далі рішився й сам написати Вам отсих пару слів.
Пізнав сьогодні Вашого знайомого Гревса з Петербурга. Він їде на два місяці до Італії, відтак буде в Парижі. Питав про Вас і, певно, на днях перешле Вам лист від петербурзьких знайомих. Шкода, що не буду міг з ним довше побалакати, бо він затра їде.
Вчора у нас був невеличкий комерс славістів, на котрім були Ягич, Їречек, молоді віденські славісти, багато хорватів, що поприїжджали були на Philologentag, пражці Краль і Полівка, а вкінці явився й Крумбахер, звісний візантініст. Промов було багато, заставили й мене говорити як екземпляр южноруського народу. Був і Щербатський, на котрого честь говорив Ягич (по-російськи), відзиваючися про Росію з великою симпатією.
Чи маєте звістку про арешти українофілів у Росії (в Харкові, Києві і др.)? Я сьогодні получив такі звістки з двох боків, у тім числі від Гревса, котрий каже, що в Харкові арештовано Русова з жінкою і декого ще і найдено якісь галицькі видання. Докладнішого про сю катастрофу нічого поки що не знаю.
Пише мені П[авли]к, що дожидає старого з Києва на іюнь. Сумніваюсь, чи удасться йому виїхати. Мабуть, є думка побільшити «Народ», зробити його тижневником або й щоденним виданням. По-моєму (я се й написав П-кові), щоденної газети нам тепер видавати ні для кого і ні по що, а на тижневник можна би зважитися тільки тоді, коли б нам гарантовано було хоч 5 000 руб. річної субвенції, і то гарантовано в той спосіб, щоб зложений був у касі капітал (100 – 120 тисяч), ненарушимий, з котрого б проценти, хоч через кілька літ, мусили йти на видавництво. Тоді можна би було зорганізувати редакцію, при котрій мусив би засісти хтось і з України, можна би було й мені покинути всяку іншу писанину і віддатися «Народові». Ну, та про се, здається, нема що й думати, бо таким чином Україна показала би, що є дозріла до політичної акції, а сього ми, мабуть, не доживемо.
 
Жду обіцяної Вами посилки («Киевск[ой] стар[ины]» і «Сборника»), а поки що шлю Вам дві виписочки, не знаю, чи вони Вам на що придадуться.
У мене тут нічого нового. Сиджу і переробляю Пипіна «Історію слов[’янських] літератур». A propos Пипіна. Ви колись обіцяли мені вишукати у себе і прислати Пипіна «Книжку о русских сказках» («Записки», II отд.), сказавши, що у Вас вона є в двох екземпл[ярах]. Не прогнівайтесь, коли позволяю собі тепер пригадати Вам сю обіцянку.
Я перед тижнем віддав свою дисертацію і жду терміну, коли мені визначать сідати до усного екзамену. І жду, і боюся.
Поздоровляю Вас щиро і бажаю Вам усього доброго.
Ваш Ів. Франко.
28.05.1893 р. До О. Ф. Франко
28 травня 1893 р. Відень	
Дорога Оля!
Сповняючи обіцяне, пишу тобі пару слів про вчорашній комерс славістів, на котрім і я був. Були тільки запрошені Ягичем, з-поміж слухачів Ягичевих тільки я і ще один серб, решта самі доктори і приїжджі гості. Були й дві дами хорватки.
Ягич був дуже веселий і говорив пару разів промови. Крім нього, були: проф. Їречек, проф. Краль з Празького університету, багато хорватів. При кінці прийшов проф. Крумбахер з Мюнхена, автор історії візантійської літератури, котрий розмовляв зі мною про Варлаама і Йоасафа і обіцяв прислати мені працю свого товариша Е. Куна про сю тему. Промов було багато, між іншим і мене заставили говорити по-малоруськи. Скінчилося вже по 1 годині вночі.
Посилаю тобі дещо до читання – дві збірочки орієнтальних казок. Ти не лякайся, що велика пака, такі речі тут дешеві, і все коштує 2 г[ульдени] 50 кр[ейцерів]. А купив я їх, діставши від Чарторийської 5 г. за послані їй книжки. Думаю, що ся лектура більше тебе займе, ніж Біблія. А надто придумав я…
2.06.1893 р. До О. Ф. Франко
2 червня 1893 р. Відень	2/6 93. Wien, І, Wipplingerstrasse, N 26 (вистарчить так!)
Дорога Оля!
Пишу тобі тільки сьогодні, в п’ятницю, після моєї вчорашньої візити у Ягича. Розмовляли ми з ним досить довго (по-російськи), і я маю повну надію, що екзамен видержу добре. Друге питання, коли се буде? Ягич ще досі не читав моєї роботи, значить, і терміну мені ще не визначено, а після першого екзамену треба ще буде чекати пару неділь на другий, значить, тут не можу тобі сказати нічого певного. Я просив Ягича, щоб якнайскорше мене проекзаменували. В усякім разі треба чекати.
Розпитував мене, що думаю далі робити, і радив попробувати габілітуватися на доцента на Львівськім університеті. Ну, та про се прийшлось би балакати у Львові з професорами, і я сумніваюся, чи вони, а головно чи намісництво на се згодиться. Побачимо.
Посилаю тобі 10 г[ульденів], а як буде ще треба, то обертайся до мене. Малюнки для дітей посилаю осібно.
На з’їзді філологів я не був, крім того одного засідання, на котрім промовляв мін[істр] Гауч. На тім засіданні був і цісар, та я зблизька його не бачив, бо мав вступ тільки на галерею. На прийняття у цісаря могли йти тільки запрошені. Щербатський був, і цісар розмовляв з ним.
У нас тут переважно погода, хоч бувають і дощові дні. Вчора дощ попсував віденцям «боже тіло».
На Україні тепер ідуть арешти за українофільську пропаганду. В Харкові арештовано кілька людей і між ними Русова і його жінку. Найдено доволі книжок українських.
Вчасне дістав лист з Цюріха від Хмельницького, того, що був у Празі. Він чомусь мусив переїхати в Цюріх. Від Драгоманова давно не маю листа. «Народ», останній н[оме]р, тільки вчора дістав і сьогодні вишлю Тарновському.
З Росії ніяких вістей. Вислоух також нічого не пише, а роман мій, певно, аж тоді буде друкувати, коли покінчить ті фейлетони, що тепер ідуть. Пернесторфер також нічого не говорить.
Цілую тебе і діток щиро.
Твій Іван.
4.06.1893 р. До М. І. Павлика
4 червня 1893 р. Відень	4.VI 93
Дорогий друже!
«Діла» з листом Коцовського я не бачив. Чи він був противний друкуванню статті, про се я не знаю і, мабуть, нічого про се не писав, а коли писав що в тім роді, то тільки про примітки, котрі показують, що Коц[овський] не годиться з статтею.
Статтю я одержав через пошту від Лукича під кінець апріля. Я пару разів перед тим просив його прислати мені, скоро тільки дістане зі Львова. Целевич умер ок[оло] 20 дек[абря], значить, мусив передати Коц. статтю вчасніше, так що в усякім разі вона пролежала у нього найменше 3 – 4 місяці.
Спасибі Вам, що пригвоздили Лукича за його спростування щодо Арабажина. Можу Вам сказати, що спростування се дав Лукич не з доброї волі, а прямо змушений російськими українцями (киянами), котрі Ар[абажи]на страшенно не люблять із-за різних особистих передряг. І що його з тим усім свинством робити – чорти знають. Аж думати огидливо!
Гратулюю гарної вдачі віча!
Цілую Вас і знайомих.
Іван Франко.
Р. S. Писав мені Хмельн[ицький]. Він уже не в Празі, а в Цюріху. Там за границею також катавасія робиться. Мендельсон агітує за «соціальну революцію в цілі відновлення Польщі в давніх границях». Як Вам се подобається?
Ів. Фр.
12 – 13.06.1893 р. До О. Ф. Франко
12 – 13 червня 1893 р. Відень	
Дорога Оля!
Ну, насилу дочекався твого листа! Думав, чи не вода там Вас позаливала, що так довго нема ніякої відомості! У нас тут переважно погода, тільки отсе пару день дощ перепадає. Тішуся дуже, що діти здорові і ти, мабуть, також, хоч про себе нічого не пишеш.
Я ще не знаю, коли мені термін екзамену, та ти тим не журися. Я просив Ягича, щоб поспішився, і надіюсь, що він не буде такий, щоб мав мені робити на зло. А визначувати термін перед тим, заким прочитати і одобрити розправу – не можна. Та я надіюсь, що ще сього місяця справа та буде полагоджена, в усякім разі довше, ніж до половини іюля, чень мене не потримають.
Звістки про арешт у Харкові я не подавав, а подали її поляки варшавські, з котрими й я бачився. Їх догадка про донос Хараша ні на чім не основана. Чоловіка, котрий відібрав книги, не арештовано, і взагалі арешт був аж по двох тижнях після одібрання книжок.
Що се тобі приплило – подавати жида до суду? Се ж значить в першій лінії подати себе саму, і то зовсім безцільно, бо за перемитництво до чужої держави речей, у нас не заборонених і не підлягаючих цловій оплаті, у нас не карають. Взагалі треба бути терпливими і ждати, що буде. Русовим подібні речі вже не раз трафлялися, і все нічого з того не було. Жаль, що Bilderbogen пропали. Я їх послав під перепаскою. Висилаю ще, да вже тепер у конверті, чень не пропадуть.
Тут за демонстрацію проти митрополита буде кримінальний процес проти тих, що яйця кидали. Щурат був між демонструючими, був Левицький, Партицькнй і ще дехто з січовиків, та вони не кидали. Їх також переслухували в поліції. Я не був і мав значні перепалки з москвофілами, котрі жадали, щоб я підписався на маніфесті, де витолкувано мотиви демонстрації. Я й їм наговорив дещо гіркої правди – і відстали. Посилаю тобі той маніфест – вчора вийшов і був прокураторією конфіскований.
 
Щодо казок, то я думаю, що найліпше прочитай наперед усі – котра тобі подобається, то ту відмічуй у списі содержанія, а потім прочитаєш її ще раз і стрібуєш переповісти. Відки ти взяла, що селяни люблять, щоб було оповідання коротке? Отже залюбки читали «Беркута». Ходить о те, щоб оповідання було цікаве, щоб оповідано живо і займаючо. А оповідання «1001 дня» тим іменно й інтересні, що в них зібрано казки про вірність, чесність, совісність і взагалі добрі прикмети жінок і мужчин, у противність до «1001 ночі», до «Papageienbuch», «Сімох мудреців», «40 візирів» і т. ін. Для порівняння прочитай «Papageienbuch», котрий я також тобі вислав…
13.06.1893 р. До М. П. Драгоманова
13 червня 1893 р. Відень	
Вельмишановний добродію!
Лист Ваш дуже мене втішив. Не одержуючи від Вас ніякої звістки, я вже почав був непокоїтись за Вас.
Коли буде мій екзамен, я ще й сам не знаю. Жду, коли визначать термін, а за той час перечитую дещо по тих питаннях, з котрих приидеться екзаменуватись. Пройшов Пекарського «Наука и литерат[ура] при Петре В[еликом]», Шляпкина «Св. Димитрий» та ще дещо спеціальне по чеській іст[орії] літ[ератури] часів гуситських, а в вільних хвилях упиваюся сербськими піснями Вука і перекладую з них, що мені особливо сподобається. Хотів би я поперекладати і з часом видати усі легенди сербські, а надто вибірку з пісень гайдуцьких, полишених набоці Старицьким; в деяких дуже інтересні новелістичні теми.
Не розумію, що таке вийшло з Гр[евс]ом: Щерб[атський] казав мені, що він ще з Відня вислав Вам лист петербуржців. Невже не вислав?
Арешт у Харкові вийшов справді із-за нас, т. є. із-за книг моїх і Ваших, виекспедійованих Байд[зренк]ом. У польських часописях була телеграма, що жид, котрий перевіз книги, був в порозумінні з жандармами, та се тільки догадка, бо чоловіка, котрий відібрав книги з залізниці, не арештовано, і взагалі арешт вийшов аж у дві неділі по одержанні книг.
Мій фантастичний рахунок зі 100 000 був тільки рефлексом фантастичних рахунків П[авли]ка, котрий писав мені про намір зробити «Народ» щоденним або тижневим виданням, поселити мене і ще декого в Коломиї і т. ін. В усякім разі я дуже б був рад, щоб Arbeitergeb[er] приїхав, і рад дуже за коломийське віче та за з’їзди відпоручників громад. Та видавництва, а особливо «Народ», дуже слабі: якби не Ваші писання, котрі звичайно годяться для більшого журналу і повинні б стояти серед довшого ряду писань про біжучі місцеві справи, то абсолютно не було б що читати. Сойм, рада держ[авна], справа чесько-німецька, і т. ін. не існують для «Народу».
 
У нас тут тепер cause célebre – демонстрація проти митрополита. Хід фактів Вам, певно, буде вже звісний по газетах; шлю Вам документ – прокламацію буковинців у тій справі. Наші радикали, котрих також 5 – 6 було на двірці, лагодять і від себе прокламаційку; не знаю, яка вона буде. Я не був між демонструючими, та ось чую, що якась добра душа і мене туди приплутала. Справа піде, мабуть, на дорогу карного слідства.
Щире спасибі Вам наперед з[а] книги. Я тут, у Відні, хоч дуже небагатий на гроші, купую, що можу, з фольклористики, щоб у Галичині не бути як без рук. Dunlop – Liebrecht у мене є, то не висилайте. Був колись-то у Krauss’a і переглянув VIII т. «Сборника», бачив Вашу величезну статтю про сотворения світу і тексти церковно-слов[’янських] легенд. Аналогічну збірку варто б видати і у нас, та хто її видрукує?
Щодо друкування моєї дисертації, я ще нічого не знаю. Чи вдасться видрукувати її де-небудь по-німецьки, я сумніваюся; Ягич у свій «Archiv» її не візьме, для сього вона замало філологічна. Я хотів було друкувати першу главу в «Зап[исках] Тов[ариства] Шевч[енка]» по-руськи. Коли хочете, можу вислати Вам по екзамені цілу рукопись до перегляду, а якби годилась для «Сборника» , то я й радніший.
 
Вчора (12 іюня) був вечерок чеського Akad. Spolku, на котрім були делегати всіх слов[’янських] акад[емічних] товариств. Проводив Масарик. Були й Щерб[атський] і москвич Север’янов з Рум[янцевського] муз[ею]. Пізнався з чеським поетом Махаром, котрий запросив мене, щоб я бував у нього.
Вульфів ще не було.
На сьому кінчу і засилаю Вам щире поздоровлення.
Ваш Ів. Франко.
13/VI 93
Р. S. Щерб[атський] через тиждень виїжджає з Відня в свою Новгородщину. Жаль дуже.
20.06.1893 р. До О. Ф. Франко
20 червня 1893 р. Відень	20/VI 93
Дорога Оля!
Пишу тобі лиш кілька слів. Лист твій дістав. Сьогодні власне здав я перше (головне) ригорозум з відзначенням. Слідуюче ригорозум (з філософії) буде в середу від завтра за тиждень, а там чень у суботу й промоція, так що за два тижні можете побачити мене у вас.
Думаю, що сього тобі на нині вистарчить і цілую Вас усіх.
Твій Іван.
20.06.1893 р. До М. П. Драгоманова
20 червня 1893 р. Відень	Відень, І, Wipplingerstr[asse], N 26. 20/VI 93
Вельмишановний добродію!
Сьогодні, 20/VI, здав я перше своє ригорозум (славістику і латину) і здав, бог його знає яким способом, з відзначенням. Самий комічний був екзамен з латини, для котрої я посвятив не сповна півдня науки. Так я і вмів! Підкусила мене біда сказати професору, що я читав дещо з отців церкви, от він і давай питати мене про Мінуція Фелікса і Тертулліана, далі про різниці між «срібною латиною» а ціцеронською – речі, про котрі я зроду й не чував. Не мудро пішов і переклад одної глави Лівія.
Зате про богомилів і про апокрифи, про наші братства, про Вацлава Потоцького і Гуса знав я добре; трохи слабше язикову партію: різниця між староруським а церковно-слов[’янським] і різниці між вел[ико]рус[ьким], мал[о]рус[ьким] і білор[уським]. Ну, та богу дякувати, що й так пішло.
Через тиждень (28) я сідаю до другого, філософічного ригорозум, а к кінцю сього місяця надіюсь діждати промоції і виїхати до Галичини. Жаль дуже, що не буду міг діждатися Вас у Відні, та ждати мені тут ще місяць неможливо, вже хоч би для того, що фонди мої вичерпані і ні за що буде жити.
Що його далі робити з собою, я й не пригадаю. Страшенно не хочеться йти оп’ять до «Kurjera», в котрім тепер узяв верх один жидок, да так, що вніс у нього й своє гешефтярське жидівство, так що огидливо й писати там. Схотілось би мені сконцентруватися трохи бодай на белетристиці.
Ягич радить габілітуватися у Львові на доцентуру слов’янських літератур, та я боюсь, що часу потрачу на роботу, а до доцентури мене не допустять, та й доцентура також хліба не дасть. От якби найти чоловіка, котрий би хотів експлуатувати мій белетристичний талант, щоб мати запевнених річно хоч 1000 гульденів доходу, то я на все інше махнув би рукою, знаючи, що учений з мене не буде. Та годі тих фантазій.
Ось Вам деякі новини: Щер[батський] поїхав учора вечором і буде тут назад восени. Він страшенно «увлекся» Масариком і його останніми промовами в делегаціях. Маніфест «москаликів» сконфіскований, січовики свій зладили, та й не публікували, не знаю навіть, чи написав хто з них до «Народу» про сю справу. Я абсолютно не мав часу. Справа наробила тут колоту: у «Січі», у «Буковині» і у кільканадцяти людей були ревізії, навіть у Щурата, що живе зі мною; при тій вірній оказії запросили й мене в поліцію для переслухання. Тут чутка загальна, що два народовці – молоді – доносили поліції імена демонстрантів; кілько в тім правди – не знаю.
 
Якби Ви могли тепер, перед моїм від’їздом, прислати мені обіцяні книги (може би, долучили й «Молодика», о котрого в Братстві допоминаютьсяі), то я дуже був би Вам вдячний. Може, у Вас є непотрібний екземпляр Безсонова «Калік перехожих», то пришліть, або хоч у позику: ані у Львові, ані тут його нема, а в Москві, кажуть, повна пивниця їх гниє, а дістати не можна. Видобув з «Січі» Афанасьева «Сказки», хоч би Вам в однім томі один аркуш розрізаний! Як прислано з Росії, так і лежало досі. Те саме з іншими збірками нар[одних] матеріалів. Стоїло громадити бібліотеку!
Кінчу і засилаю Вам щирий поклін.
Ваш Ів. Франко.
28.06.1893 р. До О. Ф. Франко
28 червня 1893 р. Відень	28/VI 93
Дорога Оля!
Сьогодні здав я другий екзамен (філософію) також з відзначенням. Значить, моя задача сповнена. Приходиться тепер зачекати тільки на промоцію, т. є. торжественний акт, на котрім об’являють публічно уділення такому-то степені доктора, після чого вручають і диплом, на котрий однако ж я не буду чекати і котрий кажу собі прислати на місце.
А тепер подаю тобі рахунок усеї тої паради: за прочитання дисертації такса 20 г[ульденів], а стемплі і інші формальності 5 г. За перше ригорозум 60 г., друге 20, [з]а промоцію 61, та й ще слугам, педелям і т. ін. прийдеться дати з 10 – виходить разом 176 г. Проїв я за ті два місяці около 90 г., за хату і прання, світло і т. ін. заплатив 16, за убрання 31, тобі вислав 15, за дорогу з Нагуєвич до Відня заплатив ок[оло] 15 і на книжки видав також около 15 г. Разом, як бачиш, потратив я 343 г. Зі Львова я взяв щось 68, а опісля Вислоух прислав мені ще 300. Так що у мене лишилося ще в кишені 25 г., а крім того, маю у Вислоуха щось з 10 за писання. З тих 25 дещо ще прийдеться видати на дорогу, решту привезу.
Я виїжджаю в суботу зараз по промоції. Іду на Краків. У Львові буду в неділю, здається вечором. Коли приїду до Нагуєвич, не можу напевно знати: може, у вівторок, а може, аж у середу: се залежить від того, які у Львові будуть справи до полагодження. В усякім разі, якби тобі що треба, то напиши мені слідуючий лист до Львова, до редакції «Kurjera» (Chorążczyzny). До Відня вже не пиши.
У Ягича буду, мабуть, завтра, хоч справа з доцентурою не представляється зовсім так, як ти думаєш. Ягич не має тут ніякого права представляти мене куди-небудь: право таке має тільки сенат того університету, де я хотів би читати лекції, а тільки коли сенат згодиться і подасть міністрові до затвердження, міністр може запитати Ягича о його думку, а тоді, звісно, Ягич буде за мною. Але коли львівські професори мене відкинуть, то справа не дійде до міністра. Так було з одним учеником Ягича, котрий старався до Чернівець і котрого там не допустив Стоцький. Ну, та стрібувати все можна Впрочім, про се поговоримо. Кінчу на сім і цілую тебе і дітей.
Твій Іван.
2.08.1893 р. До М. П. Драгоманова
2 серпня 1893 р. Коломия	Коломия, 2/VIII 1893
Вельмишановний добродію!
Даруйте ласкаво, що не писав Вам з Відня. За розтряском, і гризотами, та біганиною до промоції не встиг, а після промоції того ж дня мусив зараз же виїжджати з Відня, бо не було за що й дня одного довше прожити. У Львові пробув дня два, та також прийшлось бігати сюди та туди по різним ділам, а попавши на село між дітей, ліси та річки, я й думати перестав про все, що пахне книжкою, пером та чорнилом. Тільки дворазовий побут у Коломиї обертає мене на путь писательства, та й то тільки періодично.
Порт’єрові в Hotel de France пишу сьогодні ж з Дрогобича.
Позвольте й мені прилучити свій голос до Даниловичевого в справі «Нар[одної] волі». Термін, може, й нещасний, не перечу, та все-таки гріх не такий смертельний, як Ви собі уявляєте, бо «воля» у нас зовсім не те значить, що у москалів. Жаль, що Arb[eiterge]ber, бувши при зав’язанні комітету, не звернув увагу на невідповідність назви: тоді ще можна було її змінити, а тепер, коли вона враз зі статутами затверджена намісництвом, сього не можна без ухвали нових загальних зборів. А як перевести таку ухвалу через загальні збори, чим її мотивувати нашим селянам, котрим назва подобалася, а котрі про рос[ійську] «Нар. волю», про якобінізм і диктатуру більшості нічого не второпають? Я маю надію, що розваживши се, Ви перестанете брати річ надто трагічно і робити з неї квестію кабінетову.
Боюся, що будете лаяти мене за камінець, котрий я кинув на свіжу могилу «Січі», причім рушив неделікатно Вашу улюблену дитину – бібліотеку «Січі». Вірте, живучи у Львові, я так само з набожністю зітхав до неї, та й сам не був би, може, й досі міг читати в оригіналі Островського, Достоєвського і др., якби не ся бібліотека. Та тим більше болюче було моє розчарування, коли я доочне побачив ті «бренные остатки», ті disjecta membra, що тепер носять назву бібліотеки «Січі», і почув, з яким жахом січовики один за другим зрікалися бібліотекарства, коли їм ставлено услів’я впорядкувати бібліотеку.
 
Кінчу сей лист, бо кваплюся на залізницю, щоб їхати до Дрогобича. Надіюся на днях вернути до Львова, відки напишу Вам знов. Туди ж (Lwów, redakcja «Kurjera Lwowskiego», Chorążczyzna, N 5) прошу адресувати до мене, коли що писатимете.
Щирий поклін Вашій в[ельми]п[оважній] добродійці, д. Вовкові і д. Гревсу, коли він є в Парижі.
Ваш Іван Франко.
7.08.1893 р. До М. І. Павлика
7 серпня 1893 р. Попелі	Попелі, д[ня] 7/VIII 93
Дорогий друже!
Вертаючи з Коломиї, застав я жінку в Дрогобичі і від неї дізнався о страшній новині, яка мене постигла: в моїй неприсутності вона дістала вибух крові і д-р Антоневич рік, що се початок сухіт. Можете собі представити моє успособлення. Силуюся вправді потішати її й себе, але вона сама чує, що в моїх словах нема переконання. Антоневич вправді потішає мене, що з таким можна ще довго жити, але при ослабленні її організму я не маю великої надії.
Будьте ласкаві, скажіть се докторові Кобринському з такими ще обставинами: вона весь день була при кухні, розігрілася, потім казала вечором поодчиняти вікна й двері, щоб провітрити хату, а коли лягла, у неї бухнула кров чорна, спечена, потім капала ще з чверть години, всього витекло, як каже, з кватирка. Відтоді чує біль у грудях.
Ант[оневич] радить спокій, много молока їсти і приписав якийсь жовтавий порошок що 3 години. Я ходив отсе в гори, щоб вишукати для неї місце, де би можна хоч на пару неділь ізолювати її від дітей і доставити їй досить молока, жентиці і свіжого повітря. Якби Кобріпнськийі міг сказати дещо на підставі сього, то напишіть мені, та осторожно, щоб вона, побачившії лист, не потривожилася. Я ходжу мов убитий і навіть не трібую думати о тім, що буде, коли вона справді ляже і стан її не поправиться.
Був я в суботу у Багрія, чоловіка сестри, переказав йому про неї. Кажіть їй, щоб не безпокоїлася ані роботами, ані дитиною. По її від’їзді мама пару день були там, дитина привикла і бавиться добре. Сорочки пришлють їй нині або завтра. Гроші також будуть. Напишіть, як поступає її лічення.
Я, від’їжджаючи, забув узяти останній номер «Народу» – пришліть. Лист сей пишу у д. Воробця в Попелях, де схоронився перед дощем, вертаючи з гір. Д[обродій] Воробець просить Вас, щоб Ви стримали висилку для нього «Народу» і «Хлібороба» на його ім’я (обох екземплярів), аж до дальшого донесення. Йому ж се грозить формальна катастрофа – супензіум, абощо. Та, може, воно ще відвернеться.
 
Щось іще хотілося писати, та в голові пусто, не тямлю нічого. В разі потреби напишу з Нагуєвич. Цілую Вас.
Ваш Ів. Франко.
28.08.1893 р. До М. I. Павлика
28 серпня 1893 р. Львів	28/VIII 93
Дорогий друже!
Я від сьогодні у Львові. Адрес в ред[акції] «Kurj[era]» тимчасово. Сюди шліть центи. Пришліть також колларівську книгу, а коли можна, то й усі книги, що я лишив у Вас. Долучіть і лист Охримовича. Жінці трохи лучче, вона ще на селі. Листом більше напишу.
Цілую Вас і всіх.
Ваш Ів. Франко.
15.09.1893 р. До М. I. Павлика
15 вересня 1893 р. Львів	Львів, 15/ІХ 93
Дорогий друже!
Даруйте, що за клопотами перепроваджування і т. і. тільки тепер здобувся докінчити статейку для «Народу», та й то не цілу: одну частину прийшлося ще відложити до дальшого номера, щоби ще більше не опізнювати висилку. Тепер буду мати більше часу, то надіюся, що дальша праця для «Народу» піде без опізнень. Не знаю тільки, що писати, тож будьте ласкаві написати мені, про які речі було б Вам пожадано мати від мене статті. Розуміється, коли у мене найдеться предмет відповідний, я й без питання напишу Вам про нього, та поки що моя голова пустісінька.
Жінка моя трохи здоровіша. Сьогодні підемо до доктора Глюзинського, щоб сказав, що їй властиво є.
Будьте ласкаві запитати доктора Кобринського, скільки йому треба заплатити за лічення сестри. Я на днях буду в Нагуєвичах і видобуду гроші. Сестрі, мабуть, знов погіршало, та ми, виїжджаючи, не мали ніякої докладнішої відомості.
Нині ще зачну перекладати свій роман і за 1 – 2 дня вишлю Вам першу частину. Я думаю, що Ви зачніть його друкувати тепер, а з новим роком можна новим передплатникам для приманки давати видруковані вже аркушики. Вислоух уже скинувся друкування роману в «Kurjeri Lwowskim». Пошлю польський текст до «Ateneum’a».
Я живу тепер на Байках (ул. Глибока, № 7), занімаємо 3 покої з кухнею і передпокоєм на 1 поверсі, плата 30 гульд[енів]. Помешкання дуже гарне і здорове.
Бачився я з Охримовичем: мав з ним дипломатичну розмову. Скінчилася вона тим, чим і зачалася, що між нами мости зірвані, але задля яких принципіальних різниць, сього Охр[имович] не хотів чи не вмів сказати. Будзиновського бачив раз на вулиці, та ані він до мене, ані я до нього.
Де Драгоманов і що з ним чувати? Пишіть!
Цілую Вас.
Ваш Ів. Франко.
15 – 20.09.1893 р. До М. I. Павлика
15 – 20 вересня 1893 р. Львів	
Дорогий друже!
Шлю Вам статтю про Коллара – кінець буде. Річ розлізлася трохи мені під руками, та думаю, що шкоди з того не вийде ні для кого. Завтра вишлю ще замітку про статтю «Діла» о виборі в Долині і напишу ширший лист. На вічу в Сколім буду.
Цілую Вас.
Іван Франко.
20.09.1893 р. До А. Ю. Кримського
20 вересня 1893 р. Львів	Львів, ул. Глибока, ч[исло] 7 20/IX 93
Дорогий друже!
Лист Ваш від 20/VIII прийшов до моїх рук аж щось коло 15/ІХ; блукав тим часом для того, що ми не тільки змінили помешкання, а ще й не були довгий час у Львові. От тим-то й відповідь моя цілісінький місяць спізнюється.
Просьбу Вашу я сповню і перероблю Ваше оповідання та вишлю його Павлику. Думаю, що в книжці воно піде, особливо коли вона обійматиме більше як 5 аркушів друку.
У мене за сей рік, що ми не листувалися з собою, було всіляково. Сидів 6 місяців у Відні і зробив докторський екзамен, грошей масу потратив, получив премію за драму, написав роман, з котрим ось уже рік вожуся, та ніде його друкувати не хочуть. Літо пробув на селі, та на лихо жінка моя занедужала: у неї лучився вибух крові, і хоч лікарі впевняють, що се нічого, катар легких, то я все-таки боюся, щоб не було що гірше. У Відні пізнав декого з учених, між іншими Ваших москвичів проф. Сперанського і ще одного добродія від Румянцевського музею, забув моментально його фамілію.
Я тепер зайнятий друкуванням збірки моїх віршів. Книжка вийде величенька, листів з 28. Якби Ви хотіли написати на неї критику, то я готов би був Вам вислати ті листи, що досі видрукувані (24) і в міру друку дослати решту.
У нас в партії рад[икалів] зайшли непорозуміння: групка молодших (Охримович, Ганкевич, Бачинський, Левицький і Будзиновський) хочуть зовсім відірватися і засновувати якийсь новий орган. Ми не могли тому запобігти, бо вони не дали нам матеріалу до дискусії, а в своїх ультиматумах поставили точки формальні, редакційні (щодо видавання «Народу»), з котрих деякі полягали прямо на нерозумінні редакційної техніки. Ну, побачимо, як то воно буде.
Поки що бувайте здорові. Стискаю Вашу руку.
Ваш Іван Франко.
20.09.1893 р. До М. І. Павлика
20 вересня 1893 р. Львів	Ул. Глибока, 7 20/IX 93
Дорогий друже!
На просьбу д. Кримського посилаю Вам його оповідання «Сирота Захарко». Думаю, що під таким титулом і з пропуском місць, мною перечеркнених, воно може увійти в збірку його оповідань, тим безпечніше, що збірка виносити буде більше 5-ти аркушів, значить, і цензуруватися не буде так остро. Мені заявив був тоді ж таки прокуратор, що, змінивши титул і пропустивши ті місця, можна передрукувати її.
Відбитку з «Русск[ого] бог[атства]» дістав. Що се за Василевський? От якби вони так друкували мій роман!
На днях пишу до В. В.
Чи від Ков[алевського] є які звістки? Що се Ви нічого не пишете? Що чувати з Др[агоман]овим?
Цілую Вас.
Іван Франко.
23.09.1893 р. До М. I. Павлика
23 вересня 1893 р. Львів	23/ІХ 93
Дорогий друже!
Що се таке, що від Вас ні слуху ні духу? Що з «Народом»? Як собі радите? Напишіть мені конче по виході кожного н[оме]ра, які маєте матеріали і чого Вам треба від мене, а то я не знаю, що маю писати.
Тепер треба б написати про стан виїмковий у Празі, та я не знаю, чи там у Вас хто сього не пише. На вічу в Стрию буду і напишу про нього.
Посилаю Вам першу главу роману. Звістіть, чи будете друкувати і коли думаєте зачинати. Отаких або трохи довших глав є 10, значить, річ зовсім не така дуже довга. Якби-сьте друкували осібно, то візьміть формат такий, як «Братство хрестителів» або «600 літ швейц[арської] спілки».
Цілую Вас.
Ваш Ів.
Коли засідання «Нар[одної] волі»? Хотів би-м приїхати.
27.09.1893 р. До М. І. Павлика
27 вересня 1893 р. Львів	27/IX 93
Дорогий друже!
Шлю Вам початок наукової хроніки, котру хотів би вести систематично. На днях пришлю так само заложений початок хроніки літературної (про Хиляка) і кінець статті про Коллара. Початок роману вислав. Я думаю, що роман може йти замість того піваркуша, котрий Ви додаєте до двох арк[ушів] при кожнім н[оме]рі, а то забагато буде. Я радив би також конче видати н-р 19 осібно від 20-го, хоч би тільки в півтора аркуші або в 2. Опізнення вийде невелике, а старий виразно того жадав, щоб не видавати номерів подвійних.
З Козакевичем будьте осторожні. Перша його стаття ще ввійде, та на його теоретичні міркування треба вважати, щоб не попасти в таке, як з Бачинським.
Ваша замітка про статтю Василевського трохи незручна: допрошуючися острішого суду, Ви ставите його в незручнім положенні супроти редакції, котра його статтю друкує, і даєте в руки оружжя противникам нашого руху, що ось, мовляв, і самі радикали не вірять тим похвалам, які їм розписано в статті. Такі речі пише[ть]ся в інтимних листах, але не публічно.
Гроші дістав. Цілую Вас.
Ів. Франко.
Кін. 09 – поч. 10.1893 р. До М. І. Павлика
Кін. вересня – поч. жовтня 1893 р. Львів	
Дорогий друже!
Написав статейку «З табору народ[овців]» та й сам не знаю, чи друкувати її, чи ні. В усякім разі шлю Вам її. Скличте людей і прочитайте при всіх. Коли признають, що можна друкувати, то в ім’я боже, нехай іде, тільки без мого підпису – для покриття того чоловіка, котрий мені розповідав про всю історію. Жінка моя є за тим, щоби друкувати.
Цілую Вас.
Ів. Франко.
5 – 6.10.1893 р. До М. І. Павлика
5 – 6 жовтня 1893 р. Львів	
Дорогий друже!
Шлю Вам реферат про віче стрийське. Завтра вишлю його докінчення і статейку про події в таборі народовців. На титуловій картці романа друкуйте:
Для домашнього огнища.
Повість Івана Франка.
Коломия, 1894.
Друкувати можна 600 екземпл[ярів]. Для мене буде 100, решта комплектів най іде на фонд агітаційний «Нар[одної] волі». Ціну треба буде поставити 1 гульдена, але аж на окладці, котра надрукується при кінці. Цілую Вас.
Ваш Ів. Фр.
Останній н[оме]р «Хлібороба» прекрасний. Від Др[агоман]ова одержав лист, на днях напишу йому.
6.10.1893 р. До М. П. Драгоманова
6 жовтня 1893 р. Львів	Львів, ул. Глибока, ч[исло] 7. Д[ня] 6/Х 93
Вельмишановний добродію!
Не писав до Вас так довго раз тому, що не знав напевне Вашої адреси (П[авли]к доносив мені, що Ви вибираєтесь в Рим), а, по-друге, за крутаниною дома і в редакції, де ми мали вибори і треба було сидіти на зібраннях і т. ін.
Книги з Hôtel de France я одержав. За «Калік» велике Вам спасибі, та я маю надію дістати їх невдовзі з Москви, то тоді Ваш екземпляр вишлю Вам назад. Дуже жаль, що «Сборника» Вашого міністерства я все-таки досі не одержав. Я незадовго вишлю в Софію частину своєї дисертації – про «Притчу от книг болгарских» і, коли редакція найде її гідною друку, то буду просити, щоб вислано мені томи «Сборника», крім І і VII, на рахунок гонорару. Висилка моєї роботи задержалася через те, що рукописі моєї дисертації я досі не міг одержати з секретаріату філософ[ського] виділу Віденського університету.
Про книжечку Куна о Варлаамі я знаю віддавна, вона заповіджена вже Крумбахером у його історії візантійської літератури, і Крумбахер, бувши у Відні, обіцявся мені її прислати, та, звісно, не прислав. В усякім разі перед друкуванням своєї праці надіюсь переглянути се діло.
Не знаю, що Ви скажете на сю звістку, котрою отсе хочу поділитися з Вами. Мені удалося найти тут чоловіка, котрий готов дати наклад на невеличкий журнальчик літературно-науковий, а спеціально фольклористичний. Я предложив йому ось який план, на котрий він згодився.
Журнал виходить раз на два місяці книжками по 10 аркушів, річно 60 арк[ушів] (ціна 5 гульд[енів]). Половину займає белетристика, оригінальна і переводна, і статті критичні та матеріали історико-літературні, другу – статті і матеріали фольклористичні.
Розпорядок сеї другої часті я представляю собі так: 1 аркуш оригінальні чи перекладні статті по теорії фольклору або по спеціальних питаннях та темах, 1 аркуш казок та легенд, чи з уст люду, чи з старих рукописів, 1 аркуш пісень, повірок, звичаїв і т. ін., 1 аркуш приповідок (моя збірка) і 1 аркуш хроніки та бібліографії. В часті літературній я бажав би налягти головно на переклади творів людової та полутрадиціональної літератури інших народів.
 
Надіюсь, що вже в першій книжці розпочнеться друк «Пісні про Роланда», далі підуть сербські моралізуючі легенди та деякі пісні, пропущені Старицьким, а покревні з нашими або інтересні з інших поглядів, вибір російських билин і т. ін. Та попри те я звертатиму увагу і на новіші літератури слов’янські і європейські.
Знаючи добре, що без Вашої помочі і поради таке видання не буде тим, чим би воно повинно бути, я осмілююся в першій лінії звернутися до Вас з просьбою о співробітництво в такім об’ємі і в такій формі, як Ви самі признаєте можливим. Для перших книжок мені була б потрібна праця загальна про теперішній [стан] і методи фольклору. Чи міркуєте, що стаття д. Шишманова в «Сборнику» відповіла би сій цілі? В такім разі я взявся б перекласти її.
Важно би також було мені мати коротку а добру статтю про «Chanson de Roland». Я знаю, крім коротких обрисів у підручниках історії літерат[ури], тільки статтю Буслаева «Народная поэзия» та книжище Gautiér’a «Les épopées nation[ales]», «Histoire litter[ature] de la France» у нас у Львові нема, а в Відні я не мав часу її переглянути. Ви згадували про осуд Андрю Ланга про «Ch[anson] de R[oland]»; чи він написав про сю поему спеціальну статтю і де вона є?
 
Я хотів би просити в сотрудники також д. Вовка. З українців обернуся наразі до Вашої сестри і сестринниці (у них є інтересні матеріали з уст люду), далі до Кримського, Самійленка та Панька (у мене є його переклад першої глави «Євг[енія] Онєгіна», хоч не зовсім і гарний). З наших галичан надіюсь на співробітництво Охримовича, Колесси, Щурата, Копача і, може, ще декого.
Назву журналу проектую «Русалка».
З огляду на Україну і на передплату бажалось би, щоби журнал мав дебіт у Росію, хоч певна річ, що се потягне за собою великі стіснення, особливо в першій часті.
Будьте ласкаві, напишіть мені, яка Ваша думка про се предприємство і чим би Ви могли його запомагати? Поздоровляю Вас щиро.
Ваш Іван Франко.
7.10.1893 р. До А. Ю. Кримського
7 жовтня 1893 р. Львів	Львів, ул. Глибока, ч[исло] 7 7/Х 93
Дорогий друже!
Вірші мої зачну пересилати Вам сими днями по частях у конвертах. Кошти пересилки винесуть 5 – 6 гульденів. Коли Ваша воля взяти на себе той кошт, то, може б, Ви були такі добрі добути мені через проф. Сперанського в «Общ[естве] ист[ории] и древн[остей]» безсоновські «Калики перехожие», котрих там лежить купа нерозпроданих. Сеї книги, як також Пипіна «Очерк истории др[евне]-русск[их] повестей, сказок» і т.д. (Ученые записки II отд[еления] Акад[емии], 1854, кн. IV), мені дуже потрібно. Якби се друге можна було здобути де у антикварія, то купіть навіть швидше, ніж Безсонова, котрого я тепер маю позиченого від Драгоманова.
Заким піду далі, ділюся з Вами ось якою звісткою; мені удалося найти тут чоловіка, котрий готов дати наклад на видання літературно-наукового журналу. Я предложив йому такий плані видати річно 6 книжок, одну що 2 місяці, кожну в 10 листів об’єму, посвячену через половину белетристиці, критиці та історії літератури, а в другій половині фольклору (статті оригінальні або переклади), а далі матеріали наші, хроніка і бібліографія.
Звісно, з українців я Вас першого запрошую до співробітництва як у відділі белетристики, так і в відділі наукової роботи. З белетристики мені пожадані, розуміється, оригінальні новели і повісті, та трохи чи не ще більше переклади знаменитих творів світової літератури.
Ваша орієнталістика може нам тут стати дуже в пригоді, і коли Ви думали про мій колишній проект – познайомити нашу публіку з вибраними епізодами із «Шах-наме», – то се була б найкраща пора до його осущення. Спішитися надто не потребуєте, бо для перших книжок ми маємо готовий уже переклад старофранцузької «Chanson de Roland». Бажалось би мені також подати нашій публіці вибір найкращих великоруських билин і легенд народних, то й тут, думаю, можна буде числити на Вашу поміч.
Для наукового відділу мені було б пожадане ось що:
1) Коротші або довші статті про наукове життя і інституції в Росії, головно ж в Москві (опис Румянцевського музею, діяльності «Общ[ества] ист[ории] и др[евностей]», «Общ[ества] любителей др[евне]р[усской] письм[енности])», враз з характеристикою їх видань і вичисленням того, що в них є спеціально інтересне і важне для українського вченого, характеристики вчених людей, таких, як Тихонравов, Буслаєв (з вичисленням і оцінкою їх праць), а врешті хроніка і бібліографія нових наукових видань (по історії літератури, критиці і фольклору), причім, треба би звернути увагу на журнали і подавати все, що в них попадається інтересного в тих відділах, по змозі з поданням змісту статті. Я думаю, що таку роботу Ви будете могли робити і що вона і для Вас, і для публіки буде далеко корисніша, ніж шпортання по смітниках літератури вроді того, до якого Вас заставляв Лукич у «Зорі» з лубочними образками і т. ін.
Мені бажалось би, щоби мій журнал, з котрого виключена буде всяка політика, дістав вільний вхід у Росію; се, я думаю, обезпечило би його існування і надалі, бо при невеликих коштах друку і невеликім накладі (все стоїти буде в рік не більш 2000 гульд[енів]) треба би 400 підписчиків, щоб кошти верталися. Я думаю, що Галичина в першім році дасть 200 – 250 (ціна підписки за рік 5 гульд., за поодиноку книжку 1 гульд.), і міркую, що Україна, певно, дала б друге тільки, коли б видання було дозволене. Для сього стоїть понести деякі жертви в відділі літератури і критики, хоч і як се неприємно для авторів і видавця.
 
Будьте ж ласкаві написати мені свою думку про мій план видання, як також про те, чи і що Ви схочете робити в новому журналі і що могли б Ви доставити мені для першої книжки, котра повинна вийти к лат[инському] 1 янв[аря] 1894 р. Коли план Вам сподобається, то будьте ласкаві вказати мені ще декого з Ваших знайомих і приятелів, до котрих я міг би обернутися чи то в справі вербування підписчиків, чи в справі дописування. Мені важко було б найти декого в Петербурзі, Києві, Харкові і Одесі, щоб вели аналогічну хроніку і подавали характеристики тамтошніх наукових інституцій та видань. У Харкові я думаю обернутися до Сумцова, та в других університетських) городах не маю тепер нікого знайомого, здатного на таке діло.
Куди Вам обернутися з рецензією на мої вірші, я й сам не знаю. Певна річ, що найліпше було б, якби її надрукувала «Зоря», та, з другого боку, не менш певне й те, що без зрізок тут не обійдеться. Так чи не лучче буде Вам відразу розділити Вашу роботу – коли будете вважати, що мої вірші того стоять, – на дві часті: оцінку форми, мови, речей побутових і т. ін. дати до «Зорі», а оцінку політичних та соціальних віршів і загалом усе те, що не підійде під рамці «Зорі», вперти в «Народ». Трохи се кумедно, та що діяти!
 
В оцінюванні мови й форми будьте строгі – тут я із найгострішого суду, навіть з несправедливих закидів, вроді декотрих Чайченкових, ніколи не залишаю користати: порівняння першого видання «З вершин і низин» з отсим другим і поправок, які я в ньому всюди поробив, вкаже Вам, що не брешу.
Впрочім, я настільки вірю Вашій щирості і прямодушності та любові до нашої рідної мови і її розвою, що вважаю лишнім давати Вам які-небудь інструкції або замітки. Робіть, як узнаєте відповідним, а я певний, що і я, і публіка скористаємо з Вашого суду, тим більше, що се буде перший суд українця про галицькі вірші, що не зупиниться (надіюсь) на самій формі, як се вчинив Чайченко.
Про Ваші оповідання я маю намір написати критику в «Народі», де я зачну вести літературну хроніку.
Ваш намір – покинути белетристику і віддатися праці над укр[аїнською] філологією не дуже мене тішить, хоч Ваша стаття в спорі Чайченка contra галичан показує Вашу здатність до філології. Та все-таки мені здається, що Ви вменшуєте себе, думаючи, що белетриста з Вас не буде, а, з другого боку, я боюсь, що, пішовши слідом за Житецьким, Ви влізете в яку-небудь спеціальну нору філологічну, як той щедрінський премудрий ковбель, і то в пору, коли українське діло потребує не мудрих ковблів, але смілих і рухливих щук та кленів, котрі б усюди плавали, усюди виявляли життя і будили других до життя.
 
А на Україні, крім Чайченка і Вас, таких людей поки що нема та й хто знає, чи швидко й будуть: помре Чайченко, заховаєтеся Ви в філологічну нору – і запанує знов мертва тиша. Я не маю нічого проти того, щоб Ви з часом зробилися спеціалістом – чи філологом, чи чим хочете, та все-таки мені здається, що спеціаліст уже не цілий чоловік, се вже машина, приспособлена до одної тільки роботи.
Значить, не обрізуйте себе завчасно! Жийте повним духовним життям, доки живеться, давайте волю своїм поривам, доки вони у Вас молоді, сильні та здорові, доки рвуть Вас вони на загальне, добре діло. Прийде час, життя поб’є і поморозить Вас – виспеціалізує так, що й не раді будете, то тоді лізьте в філологію по слідах Житецького чи хоч би й Михальчука! Се моя неміродайна думка, виведена з мого власного досвіду. На тім і кінчу і поздоровляю Вас щиро.
Ваш Іван Франко.
1 пол. 10.1893 р. До М. І. Павлика
1 пол. жовтня 1893 р. Львів	
Дорогий друже!
Посилаючи Вам ще одну, сим разом останню вже статейку до сього н[оме]ра «Народу», ділюся з Вами ось якою звісткою.
Мені удалося найти тут чоловіка, котрий хоче дати наклад на журнал літературно-науковий, посвячений бодай в половині фольклористиці. Я предложив йому, і він прийняв ось який план: журнал виходить раз на два місяці книжками по 10 – 12 аркушів формату такого, як «В поті чола». В кожній книжці 5 аркушів посвячені белетристиці, критиці, історії літератури і матеріалам до неї, бібліографії та хроніці науковій, а друга половина – статтям по фольклору і друкуванню матеріалів: пісень, приповідок, казок, повірок і т. і., далі бібліографії і хроніці фольклористичній.
Чоловік сей обіцює запевнити існування видання поки що на один рік (контрактом). Його фірми на журналі не буде, редакцію веду я зовсім автономічно, зиск і страти наполовину. Я згодився на сей план, хоч знаю, що він причинить мені багато труду, але все-таки маю надію, що можна буде зробити видавництво гарне і цінне. Політику, справи соціальні і т[аке] пр[оче] виключаю зовсім, щоби не робити конкуренції «Народові», для котрого, розуміється, буду працювати й надалі, як і досі.
У мене лежить така маса різних готових матеріалів етнографічних і історико-літературних, що на довгі літа буде чим заповнювати журнал, а раз порушивши се джерело, я надіюся, що з різних сторін краю будуть сипатися щораз нові матеріали. За працями також, надіюсь, діло не стане; в крайнім разі можна буде давати переклади та реферати, до котрих я думаю засадити декого з молодих людей, котрі окажуться охочими до роботи.
Досі я писав про се діло Др[агоман]ову і Кримському. Напишу ще до Вовка до Парижа. Коли у Вас є які зносини з Києвом, перекажіть про се туди, – я там не маю до кого писати. Мені хотілось би поробити старання о узисканні для журналу дебіту в Росію – тоді його існування було би запевнене, та я сумніваюся, чи се мені вдасться. Та сяк чи так, вихід журналу на один рік забезпечений, а що буде далі, про те я не дбаю. Після прелімінарія коштів треба би 300 передплатників, щоби виплатилися кошти друку, ну, а стільки чень буде: хто не полакомиться на фольклористику, може, піде на белетристику і vice versa.
 
Вірші мої вийдуть сими днями; коли схочете зайнятися їх розпродажжю, я можу прислати Вам декілька екземплярів. «Панські жарти» видані також осібною книжечкою і коштують 30 кр[ейцерів] – се повинні би купувати мужики, якби в «Хліборобі» хто написав розбір.
На днях вишлю Вам другу главу повісті.
До журналу буду Вас просив також о матеріали, особливо о казки. Може би, Мартович дав дещо до літературної часті? Де він? Я десь так в початку падолиста видам проспект і запросини до передплати, котра річно без пересилки виносити буде 5 гульд[енів], а за кожну книжку 1 гульд.
Цілую Вас.
Іван Франко.
18.10.1893 р. До Олени Пчілки
18 жовтня 1893 р. Львів	Львів, ул. Глибока, ч[исло] 7.
Вельмишановна пані!
Не знаю, де Ви тепер і чи можна мені писати до Вас, чи, може, Ви зовсім загнівалися на нас, що й чутки від Вас ніякої нема. Та проте я пишу до Вас і надіюсь на Вашу добрість, думаючи, що Ви скажете твердо, коли не схочете мати зо мною ніякого діла, а в противнім разі відкликнетесь прихильно до того, про що буде мова в цьому листі.
Діло таке, що мені удалося найти чоловіка, котрий готов дати наклад на журнал літературно-фольклористичний, а іменно готов гарантувати мені на один рік видання 6 книжок (одна на 2 місяці) по 10 листів кожна, лишаючи мені повну свободу редакції. Видання мало б розпочатися з новим роком і то так, що в новому рокові повинна б піти перша книжка за янв[ар] і февр[аль], я бажав би, щоби видання було посвячене [слово нрзб.] літературі (т. є. белетристиці оригінальній і переводній, критиці історії літератури з матеріалами до неї) і фольклору (пісні нар[одні] наші власні і переводні, казки, говірки (?), звичаї і досліди про них), причім додана б була хроніка і бібліографія.
Просячи Вашої і Ваших дітей писательської помочі для мого видання, я, звісно, лишаю Вам вповні доволі вибір того, чим Ви схочете запомогти його, та все-таки позволю собі висказати ось які свої бажання, щодо котрих прошу о ласкаву відповідь.
1) У панни Лариси Петрівни бачив я інтересну збірку пісень народних. Особливо цікавими видались мені пісні купальські, і я дуже бажав би мати їх враз з записом обрядів купальських до першої книжки. Я просив би о якнайскоршу присилку рукопису, щоб я міг порівняти ті пісні з іншими, вже друкованими, влегшуючи через те працю дослідчика.
2) Чи не можна б Вас або Ваших панночок просити о детальні описи селянської хати, праці, приладів і т. ін. Тут треба б звернути увагу і на термінологію (як називаються різні часті аж до найдрібніших), на доборі місця, закладинах, будуванні, посвячуванні і т. ін., і легенди, сполучені з різними частями і моментами (о дереві, о камені, о запічку, о сверщках у хаті, о бузьках, о огню). Опис який на місці зробити не тяжко, а міг би він бути дуже інтересний з погляду етнографічного.
 
3) Так само хотів би я Вас просити о статтю про укр[аїнські] народні вишивки і орнаменти. Після Вашої збірки і передмови до неї повиходило на Вкраїні чимало збірок, декотрі й з статтями (Волкова), були, здається, й осібні статті, ндродний орнамент укр. здобув собі широку популярність. Так от і слід би це все оглянути й зібрати докупи здобутки тих кільканадцять літ, а до сього, здаєсь, компетентнішого робітника над Вас, не найду. Боюсь, що такої роботи в першій книжці Ви вже не вспієте зробити, та все-таки я бажав би мати коли вже не частину її, то бодай Вашу відповідь на те, як і коли можу я надіятися.
З белетристики мені були б пожадані короткі новели і то найрадніше з народного життя, вірші оригінальні, а ще радніше переклади лучших творів європейських поетів. Дуже радо прийму також статті про старших наших писателів, недруковані їх твори, листи і т. ін.
Не маючи тепер зовсім ніяких зносин з Україною, я просив би Вас іще вказати мені, кого ще міг би я просити в сотрудники мойого видання. Хоча політика з нього буде виключена, то все-таки я не думаю, щоб воно (вже задля самих фамілій видавця і співробітників) могло мати вільний доступ у Росію.
 
А з другого боку, мені все-таки бажалося би, щоби й рос[ійські] українці заінтересувалися ним і запомагали його також пренумератою, бо хоч видавання його на рік і запевнене, та все-таки евентуальну страту по році буду мусив я через половину повернути, а що важніше, в разі недобору в першім році про дальше видавання журналу нема що й говорити. А видавати так, щоб ваша цензура пускала, то, значмть, ліпше дати спокій. От тут роби, що знаєш!
З наших новин доложу Вам наразі дві. В тих днях вийде збірка моїх віршів, книжка в форматі «В поті чола», об’єму 30 листів. Я радо вислав би Вам її, та бог його знає, як се зробити Та й чи можна?
А друге те, що жінка моя, літом живучи на селі, замість поправитися, заслабла погано. У неї був вибух крові з горла. Лікарі впевняють, що се нічого небезпечного не є, та все-таки вона дуже хора, і я не придумаю, як їй поправитися, коли лікарі перш усього рають спокій, спокій, спокій, а тут наше життя таке, що їй приходиться раз у раз бути з дітьми, котрі ані хвилечки не дають їй спокою. Ми живемо тепер досить далеко від центру города, де повітря свіжіше, і хата простора, і дітям можна вибігти на подвір’я та в огород, та все-таки тепер уже холодно, сльота, і діти мусять сидіти дома, а се значить для матері правдиву і ненастанну муку.
Засилаю Вам і всім Вашим щире поздоровлення і низенький поклін.
Ів. Франко.
26.10.1893 р. До В. Г. Щурата
26 жовтня 1893 р. Львів	26/Х 93
Дорогий друже!
Лист Ваш дуже мене втішив. Новини з Відня для мене, мов у літі холодна вода. З моєю доцентурою прийдеться пождати, бо є припис, що о доцентуру не можна старатися скорше, як в два роки по доктораті. А мені се й гарно, бо тим часом трохи попрацюю, видам бодай один рік журналу.
Сими днями вишлю на Ваші руки мої вірші для Ягича, Пастрнка, Мурка і для семінарії. Донесіть мені, чи є Щербатський у Відні, то я вислав би й йому.
Посилаю Вам «Народ». Буду сими днями в Коломиї і постараюся для семінарії дістати комплект.
Тішить мене, що Ви, хоч «запряжені», та все-таки влазите в фольклористику. Надіюсь, що з праць, про котрі пишете до Kraussa, подаєте [с]правоздання й для «Живого слова». Про Волкова я бажав би справоздання як можна докладного. Порівняйте, на[с]кільки його французька розправа є ідентичною з болгарською в «Сборнику» (він є у Kraussa). Пришліть також, крім «Роланда», і свого «Аггея». Може, йдля нього знайдемо місце, коли не в першій книзі, то де-небудь далі.
Посилки не оплачуйте!
Цілую Вас.
Ваш Іван Франко.
26.10.1893 р. До В. Ю. Охримовича
26 жовтня 1893 р. Львів	Львів, ул. Глибока, № 7 26/X 93
Дорогий друже!
Після нашої останньої розмови я й не думав, що мені прийдеться так швидко писати до Вас і просити Вас в співробітники нового видання. А діло склалося таке, що тут один чоловічок обіцявся дати наклад на журнал літературно-етнографічний під моєю редакцією. Остаточно стало так, що журнал має виходити раз на два місяці книжками в об’ємі 10 аркушів кожна і обнімати має белетристику оригінальну і переводну, праці по історії загальній і нашій, історії літератури, критику, хроніку наукову і фольклористику (розправи, матеріали і хроніку). Перша книжка має вийти 1 н[ового] с[тилю] січня.
Просячи Вас у співробітники сього видання, я думаю, що ані моя особа яко редактора, ані напрям видання не будуть Вам такі антипатичні, щоб Ви чулися змушені відмовити. Щодо праць, які були б мені пожадані, то я не буду Вам давати ніяких вказівок. Позволю собі тільки запитати, що Ви колись споминали мені про свою (задуману чи зроблену вже) працю про Шевченка. Коли вважаєте можливим дати її для «Живого слова» (так, мабуть, буде називатися журнал), то присилайте вже для першої книжки.
Остаточно можете тут друкувати й дальші розділи своєї праці про пісні й обряди весільні, коли не гадаєте друкувати їх в «Этногр[афическом] обозр[ении]». Та в такім разі добре було б дати бодай короткий (а можна й довший) реферат з обох досі надрукованих глав.
На днях вийде книжка моїх віршів, і я вишлю Вам один екземпляр. Добре б було, якби Ви схотіли написати про них чи коротку, чи довшу рецензію для мойого журналу. А може, воно не випадає друкувати в своїм журналі рецензію на свої вірші? Міркуйте, як знаєте Коли будете у Львові?
Цілую Вас.
Ваш Ів. Франко.
Поч. 11.1893 р. До В. Г. Щурата
Поч. листопада 1893 р. Львів	
Дорогий друже!
Посилку Вашу дістав, і щире Вам за неї спасибі. «Роланда» надіюсь пустити всю пайку в першій книжці. О відбитку будьте спокійні. Просіть Колессу, щоб прислав до першої книжки дещо зі своїх віршів.
Крушинському щиро дякую за його готовність уділити мені листи В.Шашкевича і прошу його зробити се не гаючись, може б, дещо могло ввійти ще до першої книжки. Я написав би йому сам, якби знав його адрес.
За радою Др[агоман]ова титул журналу змінюю на «Житє і слово». Др[агоман]ов обіняв багато інтересного матеріалу.
Драма моя ще не йшла на сцені, і не знати, коли піде: досі ще покутує на цензурі в намісництві.
Поема італіанська про «Boccadoro» є видана в книжці A.d’Ancona «Роemetti popolari italiano». Bologna, Zanichelli, 1889.
Про «Мелюзіну» маєте зведену літературу у Liebrecht’a. «Gervasius von Tilbury, Otia imperialia», 4, 65 – 66; Grässe. «Die grossen Sagenkreise des Mittelalters», 382, і далі.
Найновіша спеціальна праця є: L. Desaivre. «La legende de Mélusine Niort», 1885; про неї «Litteraturblatt für germanische und romanische Philologie», 1887, 346.
Про «Мелюзіну» на слов’янськім грунті гл[яди]: Пыпин. Очерк литературной истории старинных повестей и сказок русских, 230 – 233, де й бібліографія.
Чи не була б для Вас можлива річ визичити для мене з університетської бібліотеки «Dichtungen des deutschen Mittelalters, herausgegeben von Vollmar, Massmann und Pfeiffer», Band 7. Я б його через тиждень звернув, а у нас є тільки 5 томів.
Як будете з Ціпсером, кланяйтесь йому від мене і просіть, щоб на гроші, котрі маю у нього, купив мені у Манца і вислав «Jahrbuch der Weiner Universität für das Studienjahr», 1892 – 93.
 
Роману мойого при «Народі» вийшов тільки шматочок. Пришлю Вам цілість або хоч більший кусень. Вірші на днях вишлю.
На тім кінчу сей лист і щиро здоровлю Вас і всіх знайомих.
Ваш Іван Франко.
Р. S. Перекажіть Студинському, щоби був ласкав якнайшвидше прислати мені «Архив», бо маючи намір друкувати «Вишенського» в «Записках», дуже його тепер потребую.
Ів. Фр.
6.11.1893 р. До М. П. Драгоманова
6 листопада 1893 р. Львів	Львів, ул. Глибока, № 7 6/ХІ 93
Вельмишановний добродію!
На Ваш лист я можу одповісти тільки щирою подякою за Ваші добрі ради і Вашу готовність запомогти моєму виданню. Я приймаю титул «Житє і слово» і отсе завтра друкую малесенький проспект, котрий порозсилаю, між іншим, і на Вкраїну.
Щодо правописі, то я думаю ось як: матеріали етнографічні, звісно, підуть женевкою, а решта нехай іде нашою правописсю, котра мені видається найбільш упрощеним варіантом кулішівки. Лишати кожному авторові до волі його правопись не вважаю потрібним, бо се могло б довести видання до хаосу. І без того різноманітність буде, бо матеріали зі старих книг і рукописів, листи і т. ін. друковані будуть правописсю оригіналів. Про свої рукописі не журіться, адже їх тут і так треба переписувати, бо наборщики не вміють їх читати.
Посилки Вашої ще не дістав. Як дістану, то тоді й буду міг уложити план першої книжки, в котру поки що ввійде: початок мого роману «Основи суспільності», початок «Роланда» (60 тирад), перша глава «Варлаама і Йоасафа» (я дістав від Крумбахера статтю Куна, про котру Ви згадували, і перед друком своєї роботи покористуюсь нею, хоч де в чому буду спорити), а з матеріалів деякі листи Навроцького, Володимира Шашкевича та Федьковича, початок «Документів до історії 1846 року», статейка «Греко-католицька ієрархія в боротьбі з літературою і освітою в Галичині» (збірка куренд, забороняючих різні видання, читальні і т. ін.). Се все у мене готове. Друк першої книжки розпочну вже сього тижня і висилатиму Вам successive кожний видрукуваний аркуш у конверті.
На днях вислав Вам своє «З вершин і низин». Що то Ви про нього скажете?
Леся обіцяла прислати свою збірку пісень купальських з нотами і опис мужицької хати на Волині. Пісні купальські я бачив у неї, ще бувши в Колодяжнім, і збірка її видалась мені вельми інтересною. В усякім разі я порівняю її з тими матеріалами про Купала, які досі були друковані. Леся на зиму їде до Києва.
 
Ольга Петрівна ще не відписала. Кримський обіцяв перекласти вибір великоруських билин (вони у нас майже нікому не звісні) та деякі уступи з його улюбленого Фірдоусі. Живучого тут Василевського я просив зладити статтю про Ожешкову – по Хмельовському. Наші молоді радикали, Охримович і Ганкевич, хоч нібито заявили радість з нового видання, але досі нічого до нього не дали і не обіцяли. Колесса передав було свою працю про вплив Міцкевича на Шевченка, та зараз же знов відібрав. А я й рад, бо праця довжезна, а писана дуже по-школьницьки та поверхово.
От не знаю, що робити з працею О. Терлецького. Хотів би я друкувати її, та, з другого боку, боюся. Праця обширна і трохи застаріла, балакання много, а нового і вірного мало. Ще якби він хотів переробити її відповідно до теперішнього стану дискусії і повкорочувати своє балакання! Та про се з ним і говорити тяжко. А хотілось би все-таки дати його роботу, раз тому, що все-таки се перший систематичний огляд розвитку русинів від 1772 року в Галичині, а, по-друге, що в деяких частях він і тепер не стратив вартості і новини. А нарешті, може б, друкування роботи оживило й самого Остапа, вирвало його з дотеперішньої скислятини.
 
Ваші статті про «Старі хартії свободи» дуже б бажалося мені мати для «Житя і слова». Чи не можна б зробити так, щоб вони друкувалися і по-болгарськи, і по-нашому? Я зовсім не буду в претензії, коли болгари видрукують перші, а мені пришлють Вашу рукопись.А коли б у мене могло піти швидше, то пришліть рукопись мені на якийсь час, я перекладу і відішлю Вам назад.
Про Євангеліє Петрове була в «Preussische Jahrb[ücher]» стаття Гарнака, котра вийшла і осібною брошурою.
В усякім разі постараюсь і о книжку «Nuova Anto[logia]». Перекладати з франц[узького] і італ[ійського] прийдеться хіба мені самому. Леся згори застерігається, щоб їй ніяких робіт не накидати, бо хвора і зайнята якоюсь більшою працею белетристичною, «а більше ні в кого й питать».
До Вовка ще не писав. Дещо обіцяли чехи Ржегорж і Єлінек (що видавав «Slovenský Sbornik»); напишу ще до Полівки.
Кінчу сей лист, щоб зараз вислати. Здоровлю Вас щиро.
Ваш Іван Франко.
11.11.1893 р. До В. Г. Щурата
11 листопада 1893 р. Львів	
Дорогий друже!
Лист Ваш дістав і відписую наборзі, бо спішуся, їду до Кракова на віче мазурське. Розправа про «Мелюзину» може вийти інтересна, хоч усе-таки ліпше було б брати щось таке, щоби в’язалося з нашою літературою чи з нашим фольклором. Переклад повісті о «Мелюзині» був і у нас, та не друкований, а рукописи нам недоступні.
Рейнгольд у мене є.
З Ваших віршів, може, дещо виберемо на шпунти.
За переказане Студинському і Крушинському дякую. Сьому останньому скажіть, що, вернувши до Галичини, він в усякім разі міг би ще дати мені дещо й до 1-ї книжки.
З «Dichtungen des deutschen Mittelalters» мені потрібне «Mai und Beaflor», і се прошу прислати.
Про Вовка реферат такий, як Ви зробили, мені власне пожаданий і будьте ласкаві зладити.
Посилаю Вам пару проспектів журналу.
Цілую Вас.
Ів. Франко.
А про Ціпсера і «Jahrbuch der Wiener Universität» і забули?
11.11.1893 р. До М. I. Павлика
11 листопада 1893 р. Львів	
Дорогий друже!
Трохи спізнився з посилкою докінчення Коллара. Та все-таки Вам ще прийдеться заждати на справоздання з віча мазурського, на котре їду сьогодні. Разом зі справозданням пришлю й замітку про вибір Вахнянина і про кризу парламентарну чи міністеріальну. Сьогодні їду до Кракова. Хотів забавити там ще з день задля виписок у бібліотеці, та бачу, не буде часу. Напишіть, що у Вас чувати? У нас велика біднота на гроші – не знаю, як його й бути далі.
Цілую Вас.
Іван Франко.
13.11.1893 р. До М. І. Павлика
13 листопада 1893 р. Львів	13/ХІ 93
Дорогий друже!
В суботу посла[в] Вам кінець статті про Коллара, не рекомендувавши (бо був бідний на гроші!), а тепер шлю початок статті про віче мазурське і дві дрібні замітки. До замітки «А хто виграв?» прийде ще цитат з «Czasu», котрий будете ласкаві вставити під знак √. Пришлю його завтра разом з кінцем статті про віче.
Будьте ласкаві донести мені:
1) чи дістали Коллара?
2) чи і коли буде віче в Снятині, щоб я міг завідомити о тім Шарка, котрий збирався на нього поїхати.
Заразом будьте ласкаві:
3) вислати тому ж Шаркові на мій рахунок і екземпляр польського патенту (Адрес: Maciej Szarek. Brzegi, p[owiat] Wieliczka).
Коли продалося що-небудь із моїх книжок, то будьте ласкаві по струченні коштів прислати мені гроші, бо-сьмо сими часами дуже бідні. Буває так, що «Kurjer» zaliczki не може дати і сидимо дома без цента – і жінка починає плакати.
Посилаю Вам кілька проспектів журналу. Заохочуйте людей, щоб пронумерували, може б то, далося удержати,» принаймні щоб не прийшлося нам доплачувати, бо се б нас зарізало. Заразом прошу Вас о деякі матеріали. Там десь у Вас має бути збірка казок Філ[арета] Колесси. Найдіть і пришліть. Казки мені особливо пожадані. Цілую Вас.
Іван Франко.
21.11.1893 р. До М. П. Драгоманова
21 листопада 1893 р. Львів	Львів, ул. Глибока, ч[исло] 7 21.XI 93
Вельмишановний добродію!
Пишу Вам коротко, бо часу мало і очі болять.
«Будду» і «Матеріали» до іст[оричних] віршів одержав, – спасибі Вам. «Матеріали» вже складаються, та тільки я, хотячи в першій книжці дати якнайбільшу різнорідність матеріалів, мусив поділити першу часть надвоє і дати в першій книжці тільки самі різдвянські вірші і «Радість святих» (до сеї останньої я додав ще один варіант з року около 1780, по моєму рукопису). Ціла часть 1 забрала би около 2 аркушів друку, а се було б по моєму розрахунку, з місцем неекономно.
Статтю про Будду думаю також помістити всю в 1 кн[ижці], а до другої лишити буддизм. За казки угорські щиро дякую, – підуть усі в 1 кн. Ваша сестра обіцяє також щось до 1 кн., та досі не прислала. Щурат дав обширний реферат про працю Вовка о укр[аїнських] піснях і звичаях весільних.
Свого «Варлаама» початок я відібрав від Тов[ариства] ім. Шевч[енка] і дам також у 1 кн. журналу, а Товариству дав «Вишенського». Впрочім, журнал друкую в Ставропігії, де можна друкувати й ноти (при піснях).
Главу моєї дисертації про «Притчу о багатих» швидко перепишу і вишлю.
Ви колись займалися «лицарськими відголосами в укр. піснях» і згадували там також пісню про Гребенюшку, Кременюшку і т. ін. Коли не думаєте посвятити тій пісні спеціальної роботи, то, може б, могли відступити мені свій матеріал? У мене є зібрані всі друковані її варіанти і кільканадцять рукописних, а надто варіант польський.
Первовзір її я вбачаю в середньовіковій поемі «Маї і Беафлор» (франц. і нім.) і вийшовшій з неї народній книзі про «терпливу Єлену», та тільки кінець нашої пісні до змісту сих творів не підходить. Може, у Вас є які чеські або інші варіанти, котрі б пояснювали нашу пісню? Звісно, і наша пісня, і середньовікові поеми та повісті черпали з народних казок про лиху свекруху. Може, в тих казках треба шукати первовзору нашої пісні? Мені б се якось не видавалося правдоподібним, і я клонився б до того, щоб шукати для нашої пісні жерела зовсім літературного. Тема дуже інтересна.
 
Чи не могли б Ви для 1 кн. написати мені коротенький бібліографічний огляд болгарських видань літературно-наукових? Дуже був би Вам вдячний. А може б, д-р Шишманов був ласкав се зробити, коли Вам ніколи?
Даруйте, що, може, надоїдаю, та я хотів би зробити 1 книжку справді оказовою.
Щиро здоровлю Вас.
Ваш Ів. Франко.
21.11.1893 р. До Ю. А. Яворського
21 листопада 1893 р. Львів	Львів, ул. Глибока, ч[исло] 7 21/ХІ 93
Дорогий друже!
Даруйте, що так пізно і так коротко відкликаюся на Ваш так щирий і гарячий лист. Я дуже зайнятий, а в додатку ще й очі болять.
Що лист Ваш мене зрадував, сього не потребую Вам і говорити, і що не задля тих компліментів, які наговорили Ви мені як поету, а головно задля того, що ми зачинаємо тісніше сходитися в принципіальних питаннях.
Щоправда, Вашої віри в єдність національну всіх русів я поки що не то не поділяю, а не відчуваю так гарячо, як Ви, – в ділах віри, як знаєте, – я маловір. Та за практично я вповні годжуся з Вами на те, що можна і слід русскому писателю, котрий має до сього личність і здатність, уживати обох рідних діалектів. Особливо для писателя-малоруса, а буває іноді конечним, і класти собі тут принципіальне non plus ultra буду писати тільки по-малоруськи або тільки по-великоруськи… значить, заклеймувати себе або в вузькім провінціалізмі, або в рівно вузькім доктринерстві.
Я щиро тішуся, що Ви хочете писати для мойого журналу, котрого проспект Ви, певно, вже бачили (посилаю в листі ще один екземпляр). Перші аркуші його вже друкуються (в Ставропігії), і для того мені було б дуже пожаданим, якби Ви поспішилися з присилкою своєї праці, щоб я міг обчислитися з місцем.
Я хотів би обернутися з просьбою о присилку деяких матеріалів, особливо виписок із старих рукописів, до проф. Калужняцького, та не знаю, як він се прийме.
А може б, Ви, коли з ним сходитеся, показали йому проспект «Житє і слово» і запитали його в моїм імені, чи можна його просити о деякі хоч дрібні причинки?
Цілую Вас щиро і поздоровляю.
Ваш Іван Франко.
22.11.1893 р. До А. Ю. Кримського
22 листопада 1893 р. Львів	Львів, ул. Глибока, № 7 22/XI 93
Дорогий друже!
Щире спасибі Вам за лист і вказівки, з котрих скористаю. Шлю Вам пару проспектів. Напишіть, чи дістали комплект моїх віршів?
З Вашою новелою «Сирота Захарко» поки що треба здержатися, – се мені сказали в прокураторії. Коли буде можна, то якось її вир[в]емо. Впрочім, у нас її кількадесять (ок[оло] 50) екземплярів розійшлося.
Для 1 кн[ижки] «Житя і слова» просив би я Вас написати коротко про Румянцевський музей, його історію, його колекції, бібліотеку, рукописи і їх каталоги і т. ін. – взагалі все, що може інтересувати публіку. Думаю, що роздобути відомості про се Вам не буде трудно на місці. Особливо звертайте увагу на все, що доторкається до історії України.
Для другої кн. я буду Вас просив (крім NB перекладів і белетристики, що завсігди можете слати) о біографію Тихонравова, його портрет і підпис, бо хотів би дати його портрет на чолі 2 книжки (по нагоді його ювілею). В першій кн. піде портрет Драгоманова. Так Ви, будьте ласка, постарайтесь о сю біографію з докладним списком бібліографічним (опять з піднесенням, чим цінні праці Т[ихонраво]ва для історії літ[ератури] Южної Русі).
Щодо перекладів билин, котрі можуть піти аж у 2 кн., я ще з Вами порозуміюся.
Цілую Вас сердечно.
Ваш Ів. Франко.
6.12.1893 р. До товариства «Руська Бесіда»
6 грудня 1893 р. Львів	Львів, д[ня] 6 декабря 1893
Світлий виділе «Руської бесіди»!
Роздумавши над тим, що висказав в[исокоповажний] голова «Р[уської] бесіди» посол д-р Савчак у моїй присутності на засіданні виділу в неділю д[ня] 4 декабря 1893 р. про потреби театру руського на слідуючий рік, головно ж про потреби репертуару, я осмілююсь зі свого боку предложити світлому виділові ось яку оферту.
До мая 1894 року обов’язуюся приготовити для театру три оригінальні штуки, з котрих кожна заповнить цілий вечір, а три переробки з класичних авторів драматичних інших народів. Оригінальні штуки будуть:
1. «Рябина», комедія в 4 діях, уже готова, читана мною в присутності проф. Вахнянина і артистів К. Підвисоцького і Лопатинського.
2. «Quem Di odere», комедія в 4 діях, з життя сільського вчителя.
3. «Світло і в тьмі світить», драма з життя інтелігенції, в 5 діях.
Щодо драм чужоязичних, котрі я взявся б приладити для нашої сцени (не перекласти, а переробити!), то у мене в плані є ось які штуки:
4. «Війт заламейський», драма в 5 діях Кальдероиа де ла Барка, в котрій виставлений чудесний тип селянина.
5. «Фуенте Овехуна», драма в 5 діях Лопе де Bera, де показані панщизняні надужиття і бунт селян проти них.
6. «Віндзорські куми», комедія в 5 діях Шекспіра.
Виготовлення тих штук вимагає великої праці і вільної голови і для того смію просити, щоб світлий виділ, роздумавши мою пропозицію, зволив якнайшвидше повзяти ухвалу, щоб я міг знати, чи маю братися до роботи, лишивши все інше набоці, чи ні.
Щодо гонорару, то я думаю, що не переступлю границь скромності, коли зажадаю за оригінальну штуку по 150, а за переробку по 50 гульденів і яко тантієму від кожного представлення 10 процент чистого зиску.
 
Коли світлий виділ в засаді прийме мою пропозицію, в такім разі
1) для поновного перечитання і одобрення «Рябини» прошу визначити час і відповідну комісію.
2) слідуючі штуки предложу в тім порядку, як вище написано, в 1-місячних відступах.
Щодо виплати гонорару, міг би-м «Р[уській] бесіді» зробити таке улегшення, щоб по одобренні «Рябини» заплатила мені 100 г[ульденів], а далі кожного 1-го знов 100, поки б уся сума не вичерпалася. Дожидаючи на се предложения скорої відповіді, остаюсь з поважанням
Д-р Іван Франко.
7.12.1893 р. До М. П. Драгоманова
7 грудня 1893 р. Львів	Львів, 7/ХІІ 93
Вельмишановний добродію!
Даруйте, що опізнився з відповіддю на Ваш лист з 12/24 нов., але дуже був зайнятий, і в додатку очі болять.
Ваша стаття про «Хартії» піде, звісно, в 1 кн[ижці], хоча я досі здержуюся з її друкуванням, не маючи кінця того, що має прийти до 1 кн. Тепер друкується «Будда» (кінець 5 і початок 6 листа), а по нім приходить черга на Вашу статтю. Я надіюсь, що нині або завтра дістану решту, обіцяну Вами. Початок дуже інтересний.
Посилаю Вам 3 лист друкований, з Вашими віршами; з нього побачите формат журналу і переконаєтесь, що я не дуже-то дроблю статті. Віршів більше годі було дати, – се тяжка страва для наших людей. Та все-таки я надіюсь скінчити їх у 3 книгах. Трохи забагато місця займає «Роланд», та я хотів би виперти його у 4 кн., щоб дати ще опісля переклад Софоклового «Едіпа-царя», що лежить у мене майже готовий.
З моїм «Варлаамом» приходиться задержатися до дальшої книжки. Для 1 кн. дав Бігеляйзен реферат із Группе про нові напрями в міфології, – реферат трохи сухий, без власної філософії, та надіюсь, що буде добрий. В 1 кн. він пішов увесь, так що в 2 можна дати Коскена. Чи не варто б перекласти вступну главу Компаретті з його книги про «Калевалу» «про нові досліди над національними епопеями»? Се могло б піти за Коскеном і також умістилось би в одну книгу. До того можна б нав’язати реферати з праці Серенсена над сербським епосом і Житецького над нашими думами.
З правописом нашим Ви не мучтеся. Пишіть, як Вам до вподоби, адже й так Ваші рукописи треба переписувати, бо наші наборщики не вміють їх читати і роблять таку масу помилок, що хоч святих із хати виноси
Сестра Ваша досі нічого мені не прислала, хоч сама просила, щоб непремінно якась її робота була в 1 кн. А у мене нема часу багато листів писати, от я йжду. Взагалі з Росії для 1 кн. нічогісінько, крім двох віршиків Одарки Романової.
 
Сестра Ваша писала мені, що, бувши в Києві, говорила старим громадянам про мій журнал, так вони рішуче одказались чим-небудь його запомагати. Звісно, се вона говорила без моєї просьби, і я згори знав, що не інакше воно буде. Та бог з ними, чень якось обійдемося, а по крайній мірі 1 рік журнал піддержимо. А там уже нехай буде, що буде.
Щиро здоровлю Вас.
Ваш Ів. Франко.
7.12.1893 р. До М. І. Павлика
7 грудня 1893 р. Львів	Львів, 7/ХІІ 93
Дорогий друже!
Шлю Вам листок з України! Дальшої програми 1 кн[ижки] «Житя і слова» не друкуйте. Бажав послати Вам ще до сього н[оме]ра «Народу» дещо, та дуже часу нема.
Впрочім, якби ще пішло то, може, зладжу нині або завтра заміточку про Стояловського. Прислав лист з різними ремонстраціями, треба дати йому голос.
Матеріалів етнографічних від Вас не дістав, а й Вам досі нічого не вислав, бо нема грошей навіть на життя. Не знаю, як перебути сю зиму, а тут іще за різні довги тиснуть! Книжки вишлю незабаром.
Цілую Вас.
Іван Франко.
19.12.1893 р. До М. І. Павлика
19 грудня 1893 р. Львів	Львів, 19/ХІІ 93
Дорогий друже!
За гроші, хоч спізнені, спасибі! Шлю Вам огляд політичний – мудрішого годі було щось написати. Що се у Вас так глухо?
Матеріали, переслані через Васил[евського], дістав і переглянув. Крім казок, небагато буде здатного для мене, та все-таки дещо є.
Книжки на днях вишлемо. Д-рові Кульчицькому прошу переказати, що моїх віршів в коміс йому прислати не можу, бо вже їх не маю. Можу, впрочім, переказати книгареві, щоб йому їх вислав. Та коли він хоче розпродувати, то передайте йому ті екземпл[яри], що є у Вас.
«Вишенського» я передав Тов[ариству] ім[ені] Шевченка, притиснений довгом, котрий у них маю, мені обіцяли за нього заплатити.
Цілую Вас.
Ваш Ів. Франко.
24.12.1893 р. До А. Ю. Кримського
24 грудня 1893 р. Львів	Львів, 24/XII 93
Дорогий друже!
Даруйте, що так рідко пишу Вам. Зайнятий дуже, ще й очі болять.
З передруком Вашого «Захарка» треба трошки підождати. Коли хочете, то я візьму його до одної з дальших книжок «Житя і слова». Ви забули про мене для першої книжки, а дуже жаль! Нічого українського в ній нема, так що я боюсь, що для українців вона покажеться зовсім неінтересною. Сими днями вона вийде.
Чи зможете для другої книжки дати мені портрет і факсиміле підпису Тихонравова і його біографію? Я дуже Вас о се прошу.
Коли б через Сперанського могли дістати «Калік перехожих», то вжийте на їх закуплю тих 6 руб., що Вам лишилося до передплати «Ж[итя] і сл[ова]», а я тут внесу за Вас (бо наклад журналу не мій, значить, передплатні гроші треба складати по рахунку).
І ще одно! Чи не могли би Ви роздобути в моск[овском] «Общ[естве] любителей русс[кой] письменности» статтю Максимовича «Воспоминание о пребывании в Москве Мицкевича» і переписати або перекласти її дослівно для «Ж. і сл.». Велике б Вам за се було спасибі.
Жінка моя просить Вас купити і прислати їй фунт чаю на 3 руб. То в такім разі здержтеся з «Каліками»!
Що ж з рецензією на мої вірші? Чи знаєте, що в галицьких газетах досі ані словечка про них? Добре ще, що «Зоря» хоч бібліографічну звістку дала, а «Діло» й того не дало. Я цікавий хоч приватно почути Вашу думку про них, коли вже з критикою якось не маю щастя.
Стискаю Вашу руку.
Ваш Ів. Франко.
27.12.1893 р. До Володимира Герасимовича
27 грудня 1893 р. Львів	Львів, 27/ХІІ 93
Дорогий друже!
Бажаючи для наукових цілей познайомитися зі старими друками і рукописами, що зберігаються в бібліотеці Крехівського монастиря, а не маючи там, крім Вас, нікого знайомого, удаюся до Вас з уклінною просьбою виєднати мені у о[тця] ігумена і у кого там ще слідує дозвіл на переглянення бібліотеки і архіву того монастиря.
Надіючись, що не відмовите моїй просьбі, згори висказую Вам сердечну подяку і жду від Вас звістки, коли б я міг на день на два заїхати до Крехова. В отсю суботу і неділю, а із разі потреби й у понеділок мав би я час. Щиро стискаю Вашу руку.
Ваш д-р Іван Франко.
29.12.1893 р. До В. Г. Щурата
29 грудня 1893 р. Львів	Львів, 29.ХІІ
Дорогий друже!
Пригадую рецензії для 1 кн[ижки] «Ж[итя] і сл[ова]». Останній час! Висилайте, що маєте! Щасливих свят!
Ваш Ів. Франко.
31.12.1893 р. До М. П. Драгоманова
31 грудня 1893 р. Львів	31/ХІІ 93
Вельмишановний добродію!
Перед кількома днями я вислав Вам Соколова і книжечки Загірньої, а сьогодні або завтра вишлю «Житє і слово». Трохи воно не все так вийшло, як хотілося, та що вже робити! А мені хотілося особливо при друкуванні матеріалів уберегтись накопичування сирих матеріалів без бібліографічних вказівок, а по-друге, дати рамку, в котру би вигідно входили як нові матеріали, так і доповнення та поправки до того, що вже надруковано.
А за несподіванку з Вашим портретом і життєписом приходиться Вас перепросити. Думка зародилась уже в часі друкування книжки, і задля того годі було зладити щось ліпшого. Ну, та тепер про першу книжку не мені слід говорити, а Вам, і я з цікавістю дожидаюсь Вашого суду.
Щодо другої книжки, то план мій ось який. Я хотів би потроху змінити порядок матеріалів і дати насамперед (по романі і «Роланді») Ваші «Хартії», то й прошу Вас прислати їх чимшвидше, і то прислати трохи більше, ніж першого разу, сторін Ваших 25 – 30, бо се, що Ви тепер дали, вистало ледве на 14 сторін друку (в передруку се й добре, бо дві сторони пішли на титул). Віршів укр[аїнських] я дам тепер другу частину церковних, а в третій книжці підуть усі світські, так що збірка Ваша скінчиться в 1 томі.
Статті Ваші з «Киев[ской] стар[ины]» і «Правди» я видобув. Чи друкувати їх у «Житі і слові»? Як бачите, я заповів на 2 кн. статтю Коскена, та боюсь, що Вам затяжко прийде її найти. Якби могли, то було б добре, а як ні, то прийдеться дати щось іншого.
З Укр[аїни] потроху зголошуються передплатники, дехто присилає й матеріали. Та передплатникам я не дуже й рад, бо гроші всі йдуть на висилку, а екземпляр задармо. А знов ставити ще більшу ціну встидно було, 100 передплатників з України, то була б руїна для письма.
В кн. 2 хочу дати портрет Тихонравова і його біографію. Одно й друге вистаратись має Кримський. Може б, Ви могли дещо написати про Тихонравова і від себе?
 
Мені хотілось би одержувати взамін за «Ж[итє] і сл[ово]» деякі журнали заграничні, особливо з італіанських «Giomale» д’Анкони і «Archivio» Пітре; з французьких «Mélusine», «Romania» і ще деякі фольклорні та «Revue des questions historiques». Чи не могли б Ви подати мені ближчі адреси тих видань, а крім того, написати до знайомих Вам видавців, щоб вони згодились обмінювати свої видання за моє. А, забув про «Revue de l’historie des religions»! адрес її маю) .Може, вони найдуть дещо для себе і в нашому виданні.
На сьому поки що кінчу і кланяюсь.
Ваш Ів. Франко.
Кін. 12.1893 р. До Матії Мурка
Кін. грудня 1893 р. Львів	
Вельмишановний добродію!
Удаюсь до Вас з просьбою. Розпочав я видавати 2-місячний журнал «Житє і слово», котрого першу книжку враз із книжкою моїх віршів надіюсь Вам особисто привезти до Відня незабаром.
Та поки що – чи не могли б Ви для одної із слідуючих книжок зладити мені біографії проф. Ягича? Я хотів би дати його портрет і життєпис, то думаю, що для сього остатнього найкраще буде попросити Вас, і надіюсь, що Ви не відмовите мені сього. Стаття може займати від піваркуша і більше, кілько схочете. Пишіть по-великоруськи, ми собі тут перекладемо. Я дуже був би рад, якби Ви відписали мені, чи приймаєте мою просьбу. Самому проф. Ягичу про се не кажіть, я хочу особисто просити його о дозвіл і о фотографію.
Чую, що приїхав до Відня д. Щербатський. Кланяюсь йому низенько. Призначену для нього книжку моїх віршів надіюсь також вручити йому особисто.
Поздоровляю Вас щиро.
Ваш Ів. Франко.
