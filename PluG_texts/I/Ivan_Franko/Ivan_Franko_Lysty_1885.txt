До М. П. Драгоманова
2 січня 1885 р. Львів	Львів, д[ня] 2/1, 1885
Ласкавий добродію!
Хоч я доволі давно дістав уже Ваш ласкавий лист, але не відписував на нього, ждучи, як тут у нас діла уложаться, щоб могти Вам написати, на чім стоїмо.
Поперед всього про книжки, о котрі просите. Sadoka Barącza «Fraszki» я замовив для Вас у антиквара, котрий обіцяв, що сими днями дістане, – скоро добуду, то зараз вишлю Вам. «Listy Żółkiewskiego» теж надіюсь купити, Кольберга «Pokucie», томи І і II у мене є; тепер з них один чоловічок робить реферат для Етногр[афічно]-стат[истичного] кружка, скоро скінчить (то значить, зараз по святах), вишлю Вам. Не знаю, як нам бути з «Zbiorem wiadom[ości] do antropol[ogii] kraj[owej]». У мене є всі досі вийшовші томи, майже в кождім є дещо й до нашої етнографії, хоч, здається мені, цінного небагато. Я готов вислати їх Вам, крім трьох перших, котрі, як кажете, Ви бачили. Може б, Вам надто придались найновіші томи Кольберга «Lud Polski» (XVI і XVII) і перший том його нового видавництва «Mazowsze», – книги ті також є у мене і можу Вам їх вислати на жадання.
Чув я від П[авли]ка, що Ви видаєте дальший випуск пісень, і то, мабуть, пісні про панщину і її скасування. Не знаю, чи при піснях чисто народних будете печатати також і пісні, вмисно пущені між народ (як пісні Ценглевича і деякі з 1848 року)? Щодо пісень Ценглевича, то, крім напечатаних у «Noworoczniku demokr[atycznym]», я маю ще три записані з уст, а іменно: «Далі, хлопці, в руки коси…», «Орав мужик край дороги…» (напечатана в «Зорі» сього року, котру швидко Вам вишлю) і третю: «Доки німець псами їхав…», записану неповно. Коли б Вам на що здалися, то я готов Вам їх прислати в відписах. В додатку до сього листа засилаю Вам пісню з р. 1848 про Стадіона, зложену, як на той час і як на поляка, дуже гарно. Записав її сими днями один наш товариш з уст якогось поляка.
А тепер про наше видання. Отсе вчора зійшлись були до мене люди, чоловіка з 12 молодежі, і ухвалили будь-що-будь видавати свою окрему газету, котра б «лучила нас з Європою». Щоб не зробити фіаско з грішми, рішено не зачинати видання, поки не буде на ту ціль зложено бодай 500 з[лотих] р[инських]. Звісно, і Академічне братство і Товариство жіноче в Станіславі заявили готовість по змозі сили підпирати видання і причинятися до його почину.
На «Зорю» вже тепер, поки ще 1-й н[оме]р не вийшов, многі махнули рукою, і то многі з старших, а поперед всього сам Партицький. Тільки Кониський конопадить мене конче приставати до неї ради патріотизму, але я на те відповів йому трохи, може, навіть прегостро. На всякий спосіб на Україну в грошовім згляді ми не числимо, хоч бажали б якнайбільше числити на їх праці, – чого, розуміється, вони й не відмовляють. В посліднім листі, котрий я нині одержав, Кониський запрошує мене приїхати по святах до Києва, що я, впрочім, дуже радо зробив би. Та тільки там, мабуть, якась халепа, бо нині прийшов від Кон[иського] другий лист, алярмуючий, щоб, пишучи до нього, не слати на його адрес, а тільки до Качали, бо щось, мовляв, наші (галицькі) тверді наробили біди. Побачимо, що буде дальше, а як буде змога, то я готов поїхати.
Над виданням у нас буде ще ширша рада, по котрій зараз оголосимо проспект. Я думаю, що перший н-р повинен би появитися не пізніш першого липня 1885. До того часу я скінчу й роботу над Федоровичем, значиться, і у мене буде хоч що трохи своїх грошей. Конечно, я надіюсь, що й Ви схочете приступити до нової редакції, наразі хоч би на тих умовах, на яких обіцювались приступити до «Зорі». На раді нашій говорено, щоб нова газета поперед всього подала ряд основних статей про нашу країну, її теперішній стан і недавню минувшість. Стаття про Україну готова вже давно (Шульгіна), статтю про Галичину пише Остап, а я буду міг доповнити її дечим (1848 роком і т. і.), що він обминає. Від П-ка чув я, що у Вас є приготована до «Слов’янської громади» стаття про Угорську Русь, – от би було славно, якби Ви могли поступити її до нашого видання.
Не знаю, чи писав Вам П-к о задуманім ним видавництві для читалень. Діло се дуже важне і дуже пильне, але не знаю, чи П-к доволі обчислився з средствами і силами. Я, конечно, готов для нього зробити, що зможу. «Русько-українська бібліотека», котрої перший томик я, бачиться, вислав Вам, розходиться дуже добре. З першого томика, напечатаного в 1000 прим., є ще у видавця несповна 100 – решта розпродана. Вийшов уже другий томик Барвін-ського «Сонні мари», котрі також шлю.
Засилаю Вам сердечне поздоровлення і остаюсь Ваш,
Іван Франко.
Львів, д[ня] 2/1, 1885
Пісня про Стадіона
Згадка про коваля наводить мене на догад, чи автором тої пісні не був Цибульський, автор кількох брошурок і віршів руських в р. 1848, котрий підписувався «Коваль з Товмача». Деякі його речі є у мене, і можу Вам прислати відписи, так само як і другого поляка, що писав руські вірші, Балтазара Шуцького, автора двох гарних оповідань руських: «Про те, як німець-урядник голосив хлопам русинам дарування конституції» і «Оповістка діда лірника о вояцькій службі». Давно ще, в гімназії, чув я від одного товариша, мужичого сина, пісню, котра починалась словами:
Ой німці, ви німці,
Де ваш розум дівсі?
Більше з неї не тямлю, але товариш той попом у Горожані коло Львова, і я написав до нього, щоб він списав її для мене. Мені говорено також, що в Горожані зложена була мужиками пісня про тамошню різню 1846 р., – але досі я її не дошукався.
До М. Ціпановської
4 січня 1885 р. Львів	Львів, д[ня] 4/1 1885
Ласкава пані!
Не потребую бути жадним Кумберландом, щоб знати зовсім докладно, о чім Ви не мислите. А іменно, не мислите, запевно, о тім, щоб дістати сей лист від чоловіка, котрий раз тільки мав приємність бачити Вас і натомість раз мав ту неприємність – зробити Вам неприємність. Не думаю, щоб се речення було для Вас неясне, – але читайте далі, то воно ще ліпше виясниться.
Я, конечно, і тепер не вважав би себе вправі писати до Вас, коли б не воля Етнографічно-статистичного кружка, о котрім Ви, може, дещо чували і котрий поручив мені розписати листи до всіх моїх знакомих і незнакомих в справі колядок, щедрівок і взагалі всього, що тикається обрядів, звичаїв, повірок і т. і., заховуваних нашим народом під час різдва, Йордану і Нового року. Отже ж, надіюсь, що Ви не прогніваєтесь за мою смілість, коли я відважився написати й до Вас в тій справі і запросити Вас до списання під час надходячих свят або й опісля по можності і всіх того роду пісень, обрядів і т. і., які тільки в Вашім селі можна вислідити.
Пісні записуйте дослівно, і то всі: і церковні (з всякими перекрученнями, змінами, скороченнями і доповненнями супротив того, що є в кантичках), а також світські («дівчині», «хлопцеві», «господареві» і т. і.), а також «віншування» і все, що тільки сюди відноситься. При кождій речі треба принотувати, від кого записана і що би ще було цікавого до занотування (н[а]пр., чи пісня та співається так само й по сусідніх селах, чи ні, чи співається тут давно, чи, може, недавно зістала занесена і т. і.).
Добре було би, якби Ви не вдоволялися тими піснями, що співають колядники попід вікнами, але коли Вам то можливо, розпитали, чи нема в селі якої старої людини, котра часом знає старі, тепер уже забуті і неспівані пісні або покасовані обряди та звичаї. Прошу Вас дуже, не відмовте своєї помочі до сього діла, котре, коли б удалося зробити так, як зістало задумане, становило б дуже цінний і одинокий в своїм роді набуток нашої літератури і науки. А тепер осмілюсь потрудити Вашу увагу ще деякими більш особистими справами. Яко статистик виписую їх по пунктам, хоч можна би і без того.
1. Поперед всього маю передати Вам щире поздоровлення від п. Олександра Кониського з Києва, котрий в листі до мене з великою похвалою згадує про Ваш гарний талант і бажає, щоб Ви не складали рук, але працювали якнайпильніше над своїм образуванням і розвоєм, з котрого може й для цілого нашого народу вийти слава і пожиток. Що й я до тих бажань нашого поважного писателя долучаю свої, се розуміється само собою.
2. В половині біжучого року, з початком липня я зачинаю видавати газету літературно-наукову яко орган нашої «молодої Русі», здається, навіть, що під фірмою Станіславівського товариства жіночого. До співробітництва, в тій газеті вербую всякі молоді сили, які тільки можна. Гріхом би було з моєї сторони не завізвати й Вас. Правда, я не знаю Ваших писательських спосібностей, може бути, що й Ви самі не трібували нічого на серіо писати і не знаєте себе з тої сторони, – але якби часом Вас пальці засвербіли, то будьте певні, що в мені найдете дуже лагідного критика і щирого провідника на тернистій літературній дорозі. А Ваша палка натура, Ваш дар бистрого понимания і докладної обсервації, Ваша пам’ять і прочі дари природи, котрі ми подивляли на іспиті, кажуть мені надіятися, що Ви могли б трібувати своїх сил, могли б зробити не одно таке, чого другому зробити не вдасться. Будете трібувати?
3. Від Вашої колежанки панни Ольги Охримовичівни в Дрогобичі дізнався я, що своїм стихом в «Зеркалі», де згадане було Ваше ім’я, я зробив Вам прикрість і що Ви грозите авторові, що «буде буря». Признаюсь Вам, що хоч і як прикро мені було почути від Вас таку відомість, особливо де я робив з найщиршої волі, – то все-таки нетерпливо ждав на ту «бурю», а коли вона й досі не прийшла, то я думаю, що не можу виразніше показати свого «сокрушенія» і жалю, як просячи Вас сам о кару, о ту давно загрожену «бурю».
4. Говорив мені п. Прийма, що Ви на другий курс маєте знов прийти до василіанок. Се було б гарно. Там би Ви пізнали мою щиру товаришку по літературі – поетку панну Шнайдер, котра має з початком другого курсу обняти домашній надзір над ученицями.
Бажаючи Вам в кінці веселих свят і щасливого Нового року, остаюсь прихильний Вам,
Іван Франко.
Львів, д[ня] 4/1 1885
Записки посилайте до мене на адрес: Львів, редакція «Діла», ул. Галицька, ч[исло] 44, для І. Ф.
До О. Я. Кониського
7 січня 1885 р. Львів	Львів, д[ня] 7/1 1885
Ласкавий добродію!
Давно вже я збирався і гаряче бажав звидіти Україну і Київ і для того радо годжуся на Ваш проект, висказаний у посліднім листі до мене. Але лист Ваш до Б[еле]я, згадуючий о якихось історіях, занепокоїв мене, і для того я прошу Вас якнайшвидше донести мені, чи взагалі подорож моя тепер можлива і пожадана. Від Вашої відповіді залежати будуть мої старання о паспорт.
Не пишу Вам нічого о наших ділах, у котрих, впрочім, надто цікавого нема нічого. Дай бог, щоб і у нас, і у Вас все направлялось до доброго. Засилаю Вам і всім знакомим мій поклін і сердечне поздоровлення.
Ваш Іван.
До О. Я. Кониського
14 січня 1885 р. Львів	Львів, д[ня] 14/1 1885. Ул. Ліндого, ч[исло] 3
Високоповажний добродію!
Я рішився їхати, хоч станеться се аж десь в початку лютого, бо до того часу маю ще деякі діла полагодити. Шлю Вам «Зорю», н[оме]р перший, щоб Вас доочно переконати, яка вона є і яка буде.
Гроші прийшли, і Б[еле]й держить їх у себе. О побільшенні об’єму «Зорі» нема мови і не може бути задля «Бібліотеки» «Зорі», котра тягарем на ній тяжить.
Перед моїм виїздом я ще, конечно, напишу Вам докладно, коли виїду, а до тої пори прийміть моє сердечне поздоровлення і – хоч спізнене – благожелання з Новим роком, як також з 25 річницею Вашої праці літературної. Ми тут, молодіж, бажаємо обходити сей день відчитом та співами, докомпонованими до Ваших поезій. Увага, зроблена Вами що до того обходу, зовсім справедлива, і ми вповні признаємо її і підем за нею.
Ваш щирий Іван Франко.
До К. К. Попович
14 січня 1885 р. Львів	Львів, д[ня] 14/1 1885. Ул. Ліндого, № 3
Дорога товаришко!
Відібрали Ви мені посліднім своїм листом охоту до дальшого кореспондування, і хоч сором мені, що се так сталось, то все-таки годі було досі зібратися, щоб написати до Вас. А прецінь за весь той час я так і чув, що Ваша для мене доброта не змінилася, і бачив майже на кождім кроці, що Ви духом мені близькі. І от для того-то я рішився відновити кореспонденцію з Вами, а бодай написати Вам отсей лист, на котрий чи відповісте – Ваша воля.
Поперед всього сердечно дякую Вам в імені Етн[ографічн]ого-стат[истичного] кружка за зібрані коляди. Хоч майже всі вони в головній основі вже знакомі, але найдеться не один цікавий причинок для варіантів. Жаль, що Ви не списали й коляд церковного характеру так, як їх співає народ, – бо й такі з нашого видання не можуть бути виключені.
Я чув, що Ви хорували. Напишіть, коли ласка, як Ваше здоров’я, котре, будьте увірені, і тепер мені так само дороге, як було в самих початках нашого знакомства.
Чи пишете дещо, працюєте для літератури? Може, й знаєте, що я з початком липня зачинаю видавати свій літературно-науковий орган? До того часу треба кождому з нас (думаю і о Вас) приготовитись, з чим тільки можна.
Видаю тепер збірничок віршів панни Шнайдер окремою книжечкою (в «Русько-укр[аїнській] бібліотеці», т. 5). Дуже жаль, що Ваших поезій досі на томик не можна назбирати і що взагалі Ви працю літературну досі трактували не так серйозно, як би сього вимагав Ваш талант. Але я надіюсь, що «вино буде, як перекисне квас», і що Ви, коб тільки поздоровшали, зробите ще не одно гарне і красне.
Книжки від брата Вашого дістав.
Засилаю Вам сердечне поздоровлення.
Ваш Іван Франко.
До К. К. Попович
Кін. січня 1885 р. Львів	Ул. Ліндого, 3
Дорога товаришко!
Оба Ваші листи я дістав і хотів відписати ще на перший, але за частими роз’їздами по всіх усюдах і за тою ненастанною гарячкою, в котрій я тепер живу, не міг зібратися з силою, щоб написати до Вас. Аж тепер Ваші щирі слова співчуття – хоч і приправлені таки доброю дозою перцю – зневолюють мене відписати Вам бодай пару слів і сердечно подякувати за Вашу щирість. Справді, співчуття Ваше дуже дороге для мене в сю пору загального острацизму, киненого на мене.
Та ні, не загального! Найкраща і найчесніша частина нашої молодежі, і навіть старших, суть за мною, і се не дає мені упадати духом і показує угризки та риття нашої староукраїнофільської кліки в тим смішнішім світлі. Сими днями я їду до Києва в справі видавання газети і надіюсь, що та поїздка може мати великий вплив на цілу мою будучність.
Дуже прикро вразив мене тон Вашого посліднього листа: очевидно, Ви ще дуже далекі від того, щоб бачити в мені справді товариша і говорити зі мною попросту. Я понимаю, що воно Вам і не легко приходить, але надіюсь, що з часом піде. Пощо Ви говорите, що особистих зносин між нами ніяких бути не може? Я, противно, надіюсь, що Ви не схочете й надалі погордити моїм знакомством і що хто знає, з якої ще криниці прийдеться чоловікові воду пити.
А поки що я все-таки бажав би, щоб Ви якмога працювали над собою, виробляли свій літературний талант і підготовлювались до ширшої діяльності. Ваш вірш, котрий Ви мені переслали, в початку дуже гарний, але кінець слабий, неясний. Переробивши його, можна зладити незлу штуку. Присилайте з ласки своєї всі свої праці, які у Вас назбирались від минувшого літа, може бути, що я міг би з них вибрати так, як з віршів Юлії, на томичок «Русько-укр[аїнської] бібліотеки». Найліпше було б, якби Ви трібували сил своїх в дрібних поетичних оповіданнях вроді того, котре Ви давніше передали мені і котре я переробив. Кілька таких штучок, виданих вкупі, могли б зробити Вам ім’я в літературі, але треба робити, робити й робити. Прощайте!
Ваш Іван.
До О. Я. Кониського
12 лютого 1885 р. Львів	Львів, д[ня] 12/ІІ 1885. Ул. Ліндого, ч[исло] 3
Ласкавий добродію!
Листи Ваші дістав і відповідаю коротко, що подорож свою до Вас я не відложив і що вже досі був би в Києві, якби не баламутства з паспортом, котрі забрали мені сповна тиждень часу. Та, богу слава, паспорт уже післаний до відімації, і як скоро тільки його одержу, так зараз виїду. Нині четвер, паспорт надіюсь мати найдалі в суботу і в суботу вночі виїду зі Львова. Коли в такім разі буду в Києві – не знаю; говорив мені Шухевич, що аж в понеділок рано. Впрочім, Ви се ліпше будете знати.
Дуже мене радує Ваш суд о моїй львівській афері з народовцями, тим більше, що він вповні згоджується н[а]пр., з судом Олександра Барвінського і всіх неупереджених народовців. Се мене скріпляє в тих тяжких хвилях загального острацизму, які мені отсе довелось переживати. Ви помиляєтесь, думаючи, що моя стаття могла пошкодити народовцям в часі передвиборчім. Нічого там такого не було, і кидаючи на мене острацизм, самі вони й не думали о тім.
А думали вони, що зараз «Слово» і «Пролом» підхоплять сварку між народовцями, крикнуть на нігілістів, соціалістів і радикалів. А між тим «Слово» і «Пролом» ані словечка не сказали о цілій афері, очевидно, раді з того, що задали такого жаху цілій партії, що й тіні їх боїться і для тої ослячої тіні своїх же людей камінням побиває.
Так само помиляєтесь Ви, що між мною і Б[еле]єм відносини полагодились. Не полагодились, і не знаю, чи коли-небудь полагодяться. Чоловік, котрий холоднокровно міг написати на мене в «Ділі» такі брехні, як він написав, піддаючись агітації низьких інтриганів, котрий міг обкинути мене публічно болотом, знаючи добре, що робить се не за мою провину, але «для предупрежденія клевет «Слова» і «Пролому» і для вигородження своєї власної особи від компрометуючого б то спільництва зі мною, – той чоловік стратив моє поважання і мою прихильність і розріз, ним самим зроблений, ніколи вповні не загоїться. Та от побачимось, то й поговоримо ближче о цілій справі, а поки що засилаю Вам моє сердечне поздоровлення.
Ваш Іван.
До М. П. Драгоманова
5 березня 1885 р. Львів	Львів, д[ня] 5/ІІІ 1885. Ул. Лінде, 3
Ласкавий добродію!
Отсе я повернув з Києва і ділюсь з Вами двома звістками. Поперед всього посилаю Вам 500 карб. від Ковалевського на печатания пісень історичних або, коли печатания їх уже запевнене, на видання політичних брошур. К[овалевськи]й просив переказати Вам, що на літо буде старавсь переслати Вам знов дещо грошей, хоч напевно не може сказати, чи будуть і скільки їх буде. Так само надіється, що літом хтось із спільних Ваших знакомих з Вами побачиться, хоч також не знає, чи справді побачиться і хто саме. Від Андрієвського є у мене для Вас книжечка, котру швидко вишлю.
Київська громада поручила мені видавати газету літературно-наукову-політичну, коли можна, вже від першого (13) цвітня і видавати її, не дразнячи московської власті, але й не оглядаючись на московську цензуру так, як се роблять «Діло» і «Зоря». Я швидко напишу Вам дещо ширше о тій справі, а поки що замічу тільки, що обіцяли на перший рік 1000 руб. підмоги і надто деякі праці. Коли у Вас є дещо такого, що Ви були б охочі напечатати у нас, то буду просив Вас прислати. Звісно, ті праці, які Ви спершу обіцювали для «Зорі», ми радо помістимо в новій газеті.
Засилаю Вам сердечні уклони від київських знакомих. Трегубов просив передати Вам, що до «Зорі» не пишіть нічого, бо нічого не надрукує, що «Киевлянина» комплекту ніде нема, а ті н[оме]ри, які Ви йому поіменували, мабуть, хибно виписані, бо не містять того, чого Вам треба, і, впрочім, він буде ще шукати; в кінці з «Киевской старины» рукопись Вашу вислано в ред[акцію] «Вестника Европы».
Остаюсь з глибоким поважанням,
Ваш Іван Франко.
До К. К. Попович
17 березня 1885 р. Львів	
Дорога товаришко!
Лист Ваш дістав і прочитав, вірші також, приложений листок передав панні Шнайдер. З віршів тільки один «Взимі» по переробленні може бути друкований, прочі мають тільки суб’єктивну вартість, для Вас самих, бо висказують тільки Ваші особисті успособлення, без жодного ширшого горизонту. Мені здається, що Ви зовсім без потреби вдаєтесь в розпуку; талант у Вас є, але нема тільки любові до діла; при кождім вірші Ви думаєте поперед всього не о тім, щоб зглибити і серцем огріти саму річ, але о тім, що на те скаже сей або той, хто буде се читати. Але я маю надію, що се мине, що Ви перебудете той критичний момент і праці Ваші можуть статися гарним вкладом в нашу літературу.
Щодо мене самого, щиро дякую Вам за співчуття, але смію упевнити Вас, що так воно зле не є, як Вам здається. Без потреби також Ви церемонитеся з Вашими прозовими утворами: один був слабий, для чого другий не має бути ліпший? Сміло лиш присилайте їх до мене! Перший н[оме]р моєї газети вийде по святах, десь в половині цвітня, а може, й борше, – тож чим більше матеріалу буде у мене під рукою, тим ліпше. Я надумався тепер видавати газету книжками, раз на місяць по 6 арк. і фонетикою. Що буде, то буде.
Ви просите, щоб я як-небудь додав Вам сили, надії. Що ж я можу Вам сказати, коли й сам я тепер в такім положенні, що бажав би, щоб хто мене покріпив та піддержав. Конечно, ані Вам, ані мені упадати і рук опускати не можна, може бути, що колись і для нас блисне сонце, завітає весна. А стежку рятунку я все-таки бачу лиш одну – роботу. Я суджу по собі: коли б не робота, я давно був би пропав серед тих противностей, які мені ласкава доля насилала і насилає. Вам, може, така рада видасться докором або пустою фразою, але вірте, що я бажаю Вам всього найліпшого і що помимо всього я зачисляю Вас до людей, стоячих найближче мого серця. Не хочу розписуватись на ту тему, щоб знов не стягнути на себе Вашого невдоволення і гніву, але маю надію, що Ваше успособлення швидко поправиться і що незадовго – перед великодніми святами – будь-що-будь побачимось. Жду Вашого листа і посилки і стискаю по-братерськи Вашу руку.
Ваш Іван Франко.
До М. П. Драгоманова
Перед (не пізніше) 20 березня 1885 р. Львів	
Ласкавий добродію!
Вчора дістав я Вашу телеграму, якраз коли збирався переписати і вислати Вам проект програми нової часописі. По довгих колотнечах і крутанинах я рішився видавати її раз в місяць, книжками і фонетикою. Сього домагалось досить багато людей і зі Львова, і з провінції, а пренумерантів нова часопись чи сяк, чи так багато понад 200 в першім році числити не буде. Коли б українці додержали своєї обіцянки і зложили той minimum запомоги, який прирекли (1000 руб.), то мені здається, що сей рік можна би вдержатись і напечатати бодай чимало такого, що дало б корм людям і опісля, коли б газета не вдержалась і мусила б перестати виходити.
Правда, на Укр[аїні] обіцювали й передплачувати, але так як цензурною нова часопись, мабуть, відразу не буде, то ледве чи набереться тих підписчиків з 50, хоч би навіть удалось найти дорогу для перевозу надрукованих н[оме]рів за кордон. На всякий случай я маю надію переслати туди бодай перших н-рів щонайменше по 50 прим.; чи довго се потриває, не знати.
Нова часопись найде двох завзятих ворогів: нашу кацапську кліку, котра сипати буде на всі боки доноси: і в російську, і в австрійську поліцію, – і прокураторію, котра у нас тепер просто дихати не дає ніякому друкованому слову. Ну, що Ви скажете на те, що в бібліотеці Олесницького конфіскують Стороженка «Голку» і «Кіндрата Бубненка Швидкого», а в «Зеркалі» вірш Устияновича, котрий кілька день перед тим пройшов у «Ділі» неконфіскований?
А ось Вам і жадана відозва.
«Підіймаючись видавання щомісячного літературно-наукового і політичного журналу п[ід] з[аголовком]
«Братство»,
бажав би я вдоволити давно почувану потребу часописі, котра б, громадячи в собі всі найкращі літературні і наукові сили нашої широкої Русі-України, служила б повним виразом літературно-наукової і суспільної роботи цілого нашого народу, старалась би приводити ту роботу в живий зв’язок з такою ж роботою наших ближчих і дальших сусідів на сході і заході Європи, а заразом ставила б собі метою по всіх частинах і окраїнах нашої землі будити почуття народної єдності, піднімати общеукраїнське народне самопіззнання.
До тої цілі змагати буде «Братство», подаючи в відділі белетристики твори, живописуючі життя, побит і звичаї русько-українського народу і його інтелігенції; в відділі науковім поперед всього праці історичні про найближчу і дальшу минувшість нашого народу у всіх його частинах, студії про його громадський і економічний побит, про розвій і змагання його інтелігенції і його поводатарів, про зріст і роботу його народних інституцій, такі ж студії про наших близьких і дальших сусідів, як то великорусів, білорусів, поляків, словаків та чехів, мадярів, румунів, жидів і проч., про їх життя духовне, політичне і літературне, про їх побит економічний і розвій народний.
Дальше підуть праці про землю, природну вдачу, мову та світогляд русько-українського народу, матеріали етнографічні, історичні і статистичні, праці над історією української літератури і бібліографія нововіїходячих творів із поперед всього русько-українських, а затим і тих чужоязичних, котрі змістом своїм тикаються нашого народу або нашої минувшини. Звернена буде увага також на всякі важніші появи в літературі й науці прочих слов’янських народів, а також і інших освічених народів європейських. В кінці прийдуть щомісячні огляди суспільного і політичного життя русинів-українців у всіх дільницях нашої землі, дописі про життя народу і інтелігенції, а також спеціальні розправи про поодинокі пекучі питання нашого суспільного і громадського життя.
На листах «Братства» поміщати будуть свої праці всі знатніші наші писателі з Галичини і з-поза її границь; крім того, будуть тут поміщені деякі досі ще не печатан» твори, листи і записки наших давніших писателів, як Шевченка, Квітки, Костомарова, Бодянського, Максимовича, Руданського, Шашкевича, Свидницького, Могильницького, Навроцького і др. Предплата на «Братство» за три чвертьріччя сього року (9 книжок) виносить 5 з[лотих] р[инських], чвертьрічно 13 р. 80 кр[ейцерів]. Предплата в Росії з пересилкою 6 руб., чвертьрічно 2 руб. Адрес редакції і адміністрації: Львів, ул. Ліндого, ч[исло] 3».
Ось Вам дослівна копія програми. З друкуванням її здержуся аж до отримання Ваших на неї уваг.
Кланяюсь Вам.
Ваш Іван Франко.
Р. S. Звісно, я бажав би, щоб всі праці в «Братстві», були підписувані повними іменами, але з України, мабуть ніхто до сього не осмілиться, так що мушу підписи в кождім разі лишати до волі авторів. Звісна річ, що Ваші статті безусловно будуть підписувані.
До Н. І. Кобринської
20 березня 1885 р. Львів	Львів, д[ня] 20.ІІІ 1885. Ул. Ліндого, ч[исло] 3.
Ласкава пані!
Сердечно жалую, що мені не довелось бачитись і поговорити з Вами після вечерка. А так бажалось порозумітися з Вами щодо нової задуманої мною газети, упевнитись о Вашій помочі – про Вашу щиру прихильність до спільного нашого діла я й на хвилю не сумніваюся. Та що діяти – коли не довелось поговорити усно, то я отсе хочу сказати Вам письменно, що з кінцем цвітня (десь коло 20 – 25 н[ового] с[тилю] я бажав би випустити в світ першу книжку нового місячника «Братство». Провідні мислі нового видавництва вискаже коротко програма, котра слідуючого тижня повинна появитися і бути розіслана. Знаючи, що Вам, крім провідних мислей, цікаво знати також внутрішній розклад газети, я замічу ось що. Об’єм кожної книжки в місяць буде 6 листів, а уклад такий: 1-й лист – новела (коротка) і поезії; 2) роман, 3) стаття Остапа о Галичині, 3) стаття о Україні, 4) стаття о читальнях, 5) етнографія і матеріали за чергою: літературні, історичні і економічно-статистичні, 6) критика, бібліографія і хроніка суспільно-політичного життя русинів.
Вам і представити собі трудно, ласкава пані, з яким страхом і трепетом я приступаю до того видавництва, котре може статись основою або руїною цілої моєї будучини. Але не йде мені о себе, а йде о то, щоб запомогти, а не зашкодити тому святому ділу, котрому я взявся служити. І тим тяжче мені розпочинати видавництво, коли у нас з усіх боків бачу злу волю, ворожі та косі погляди, інтриги, сплетки і бог зна, які ще любезності, коли бачу, що люди, позуючи на наших проводирів, абсолютно не бачать і не хочуть бачити дальше свого носа і звужують програму діяльності до тої міри, що швидко в тих рамках тільки для них одних і буде місце. Тяжко мені, ласкава пані, розпочинати отсе діло, так тяжко, як коли б я вибрався на війну, в котрій, крім певної смерті, а то ще й ганьби людської, не жде мене нічого. Але я чую, що розпочати треба.
Чи можу просити Вас, ласкава пані, о підмогу Вашим знаменитим пером? Коли б була Ваша воля і змога зладити Вашу «Шумінську», то я радо помістив би її в першім номері. Надіюсь, що не відмовите мені.
До товариства жіночого не удаюсь, бо попросту боюся. Вийде номер, побачать, узнають, що варто попирати, – добре, а ні, то що діяти?
Щодо жіночого питання, то я бажав би мати які-небудь роботи, але не знаю, відки їх узяти. В першім н[оме]рі, впрочім, буде тикати тої матерії критична стаття о Вашій новелі «Задля кусника хліба». Не хотілось би мені печатати в газеті перекладів, ну, але як до того дійде, що конче буде треба, то нехай. Може бути, що мені удасться ще видобути з ред[акції] «Зорі» статтю Ореста Левицького «Шлюб в Україні в XVII і XVIII віках».
Поручаючись Вашій щирій приязні, остаюсь Вашим слугою.
Іван Франко.
До О. Я. Кониського
21 березня 1885 р. Львів	Львів, д[ня] 21/ІІІ 1885, ул. Ліндого, ч[исло] 3
Ласкавий добродію!
Отсе іно-що одержав Ваш ласкавий лист і спішу одповісти Вам. Звістку про видавання часописі фонетикою я написав Вам під впливом нарад з Гладиловичем, котрий конечно туди пер; опісля, поговоривши з молодіжжю, я побачив, що справді перша, давніша, думка була ліпша, і я на разі остаюсь при етимології. Про нараду з старшими теж говорив мені Глад[илович], і я не був їй противний та й досі ще не знаю, як воно буде. Тільки ж я думаю ось що: проти нової газети «Діло» не зможе виступити, бо не буде за що, тим більше, що здобуло собі досить небезпечного ворога в «Мирі». Що купка «Діла» неохітно дивиться на нову газету, се річ проста і зовсім натуральна. Щоб помістили програму, я мушу хапатись підступу, котрий не знаю ще, чи вдасться, так само як не знаю, чи схоче «Діло» бодай розіслати при номері ту програму, осібно надруковану. Раз, в приступі великої ласки, Белей сказав мені, що «колись, як збереться много анонсів, то ми між анонсами інших газет помістимо й анонс твоєї». Дай бог, щоб я не потребував тої ласки!
Друге діло з друкарнею. Друкарня Тов[ариства] ім. Шевченка не може тепер друкувати нової газети, так як у ній друкується таке множество газет («Діло», «Мир», «Батьківщина», «Зоря», «Газ[ета] шкільна», «Зеркало», «Gaz[eta] Naddnistrianska», «Bartnik postępowy» і ще якісь там), що нема де й одного лишнього наборщика примістити. Пізніше, коли найдуть другу, обширнішу квартиру і справлять другу машину, то – мовляв – може, й будуть друкувати. Отому-то я бачу, що в надто великі розмови з нашими старшими вдаватись нізачим. Перші номери прийдеться друкувати в Ставропігії, а там як бог дасть.
Що я жахаюсь з зачинанням видавництва і вагуюсь то на сей, то на той бік, се, надіюсь, Ви не візьмете мені за зло. Я ж бажав би для діла якнайкращої удачі, бо – я чую се – на нім може висіти і вся моя будущина, на нім же залежить багато і ширшій русько-українській громаді. Я чую, надто дуже чую вагу вложеного на мене завдання і для того бажав би робити важний і рішучий крок не інакше, як по добрім розмислі і по вислуханні ради всіх щирих і навіть нещирих людей. Вислухати всякі ради я тим більше повинен, що сам аж надто добре чую свою слабосильність. Не здивуйте ж, ласкавий добродію, що я тепер поки до почину діла, мов риба об лід, б’юся в різні боки, висмотрюю сюди й туди, як би його краще повести: я знаю дуже добре, що, раз зачавши таке діло, опісля нікуди вже і ніколи вагуватись та оглядатись, а треба йти наперед, доки стане сили. Важкий, болючий процес психологічний переживаю я тепер, усі нерви напружені, кожне слово, кожний знак неохоти у людей посторонніх вражує мене до болі фізичної. Але надіюсь, що воно минеться.
Ваше оповідання, переслане Целевичу, буде друковане в «Зорі» і забезпечить її на більшу часть року, так що о повість з життя робочих смію Вас просити для нашої газети. Правда, на перших порах бажав би я в тій газеті надрукувати роман Свидницького «Люборацькі», котрий і по сюжету, і по мові представляє для нас дуже багато цікавого. Роман сей обійме 8 – 9 листів друку, так що може потягнутися (по одному листові в номері) й до кінця року. Та тільки ж коли лучиться, що не буде з України праць наукових, то я можу в однім н[оме]рі надрукувати «Люборацьких» і 2 листи, а в такім разі вони скінчились би в 6-ти н-рах, так що Ваша повість (6 – 7 листів) напечаталась би в 3-х н-рах ще сього року. Коли ж, паче чаянія, праць українських покажеться удоволі, то Ваша повість найде місце в слідуючім річнику. От ви й міркуйте, як Вам з нею розпорядитись, а коли що, то і присилайте.
Звісно, на перших порах я просив би Вас поперед всього о дрібні очерки та новели, так як у кожному номері по моєму плану повинен бути ось який порядок: 1 лист: новела і вірші (коли б місце, то й дві цілі новели), 2-ий лист: роман, 3-ий лист: стаття про Галичину (Остапова), 4-ий лист: стаття про Україну, 5-ий лист: стаття етнографічна і матеріали (етнографічні, історичні і статистично-економічні), 6-ий лист: місячний огляд, критика, бібліографія і кореспонденції. Впрочім, у разі багатства матеріалу можна бібліографію висадити на окладку.
При такім розкладі матеріалу я просив би Вас о який вірш до 1-го н-ра, не менш того о деякі звістки та оцінки літературних появ на Україні. Новели від Б[еле]я відберу ще нині і розміркую, що дати на перший н-р. Звісно, я бажав би помістити в 1-м н-рі якийсь галицький твір, найкраще новелу Кобринської, коли вона ласкава буде надіслати. Дуже жаль, що у Вас неможлива праця про рухи укр[аїнського] мужицтва. У нас від першого н-ра почнеться друкуватись стаття про наші народні читальні; так ішло би одно за другим. Ну, та коли не мож, то не мож.
До відділу матеріалів бажав би я мати хоч деякі листи наших давніших писателів або звістки про них. Так, отже, коли б Ваша ласка винайти між своїми паперами деякий лист чи то Бодянського, чи Костомарова, чи, може, й якого менше звісного чоловіка, але цікавий для письменства, то будьте ласкаві заслати копію. З того, що у мене досі є (а є дуже небагато), я даю лист Тургенева про повісті Федьковича і дещо з листів Навроцького.
Друга річ: запишіть ради бога святого хоч яку звісточку біографічну про Свидницького, автора «Люборацьких»! Чи він живе, чи ні і що він за один? Не менше усильно просить Вас Олесницький о написанні хоч якої-небудь біографічної згадки про Олельковича, котрого оповідання хотів би видати. Він сими днями вишле Вам перший лист роману Красюченка. Коли б згадка про Олельковича могла вийти трохи й довша, то вона буде напечатана в «Братстві», а опісля в «Рус[ько]-укр[аїнській] біб[ліотеці]». Так само пожадана була б згадка про В. Коховського, автора прекрасної новели «Пан Комарчук», котра тож небавом повинна бути у Олесницького надрукована.
Дуже благаю Вас тож: веліть списати копію з оповідання Мордовця і зашліть мені до котрого з перших н-рів!
От, здається, і все, що хотів написати Вам, а затим кланяюсь Вам і всій Вашій родині добрим здоров’ям і щирим серцем.
Ваш Іван Франко.
До К. К. Попович
24 березня 1885 р. Львів	Львів, д[ня] 24.III 1885
Дорога товаришко!
Отсе іно-що дістав Ваш лист і сідаю відписати Вам пару слів. З Ваших ласкавих запросин забігти до Жовтанець перед святами я скористати не можу, хіба вже колись пізніше, як зовсім потепліє.
Новелка Ваша справді до друку не годиться, вона занадто сентиментальна і романтична та й без жизненної правди. Чому Ви не берете собі предметів з того життя, котре бачите і знаєте, а тільки видумуєте щось таке, чого ані бачили, ані знати не можете?
Газета моя, котрої перша книжка вийде в цвітні і зватись буде «Братство», буде справді видавана етимологією і друкуватись буде в Ставропігії. Не гнівайтесь, що я перед початком так хитаюся то в один бік, то в другий; в самій газеті, чень же, хитання ніякого не буде. Надіюсь, що перша книжка зацікавить Вас і принесе дещо навчаюче.
Вам я раджу покинути натепер прозу, котра Вам не удається, а писати вірші.
Щиро кланяюсь Вам, Вашим сестрам і родичам.
Ваш Іван Франко.
Коцовський Вам кланяється.
До О. Я. Кониського
15 квітня 1885 р. Львів	Львів, д[ня] 15.IV 1885. Ул. Ліндого, ч[исло] 3
Ласкавий добродію!
Сердечно перепрошую Вас, що аж нині беруся відповідати на Ваші два ласкаві листи. Вихід журналу справді відложили ми на 1-го юля, а то з слідуючих причин:
1) Треба провести докладну дискусію над програмою, а радше над провідними принципами нового видавництва, здати собі добру справу з того, яке становище заняти супроти поляків, москалів, женевської колонії, наших народовців.
2) Треба зложити хоч який-небудь комітет редакційний з людей місцевих, і то таких, котрі б справді робили і були б надто доволі незалежні, щоб не боятися якого-небудь пустого крику, і доволі поважні, щоб справді могли заінавгурувати новий поворот в трактуванні нашої літератури й нашої політики. Комітету такого тепер зложити годі, так як більша часть тих людей, на котрих в тій справі можна рефлектувати, зайняті своїми працями, кінченням фахових студій і т. і., і є надія, що з кінцем шкільного курсу будуть уже настільки вільніші, що зможуть посвятити велику часть своєї праці ділу журналу.
3) Треба переждати, поки хоч крихту проясниться теперішній хаос наших партійних відносин. Появлення «Миру» збило наших народовців значно з пантелику, і вони крутяться в полеміці з «Миром», мов білка в колесі, на дрібних формальностях та на пустих фразах, не сміючи ввійти в пояснення принципів. Ще нужденніше стоїть під впливом заінавгурованої Романчуком глупо-опортуністичної тактики справа виборів, справа безмірно важна для цілої України-Русі в теперішній хвилі. Виступаючи тепер з критикою, ми могли б стягнути на себе закид, що шкодимо справі, – нехай же доводять її до кінця, а ми побачимо і оцінимо здобутки.
У відношенні партії «Діла» до нової газети я бачу багато нещирості і злорадства. Вони бояться, що нова газета, а ще видавана етимологією, підкопле «Зорю», і для того хоч в друкарні Шевченка друкують «Мир», підкопуючий «Діло», не хочуть друкувати нашої газети, вимовляючись тіснотою місця. Гладил[ович] налягав на те, щоб видавати фонетикою, «а в такім разі, – додав від себе Б[еле]й, – ми колись, як буде багато анонсів, між анонсами інших газет помістимо й анонс вашої газети». О згіднім діланні з тими людьми, котрі не зносять ані одного слова хоч би й найщирішої критики, не може бути й мови; звісна річ, се ще не значить, щоб ставати до них ворожо, се значить тільки, що треба буде в програмі нової газети замаркувати свою відрубність, а обік того старатися вплинути на «Діло», щоб повернути його в напрямі трохи здоровішім. Впрочім, недалекий час, коли всі користі його політики покажуться ще докладніше, ніж показалися через заложення «Миру». То, чень же, самі факти навчать його трохи більшого розуму політичного.
Ось Вам коротка реляція о тім, як стоїть тепер справа. Ми тут готуємось до видавництва, збираємо матеріали, єднаємо людей (є надія, що між нашими співробітниками будуть д-р Смаль-Стоцький, д-р Горбачевський з Праги і деякі попи, д-р Сельський ввійде, мабуть, в склад комітету ред[акційного], я кінчу перший том Федоровича, з котрим надіюсь в двох місяцях упоратись. Грошей, зложених на фонд газети, разом з тими, [що] через Вас обіцюють хар[ків]ці, буде трохи більше як 600 з[лотих] р[инських], не вчисляючи в те ті видатки, які я досі вже поробив на ремунерації, a conto деяким авторам, а котрі виносять около 150 зр.
Прийміть, ласкавий добродію, мою щиру подяку за Ваші невтомимі старання около нової газети і заразом запевнення мого незмінного поважання до Вас і цілого Вашого дому. Кланяюсь Вам.
Ваш Іван Франко.
До М. П. Драгоманова
Квітень 1885 р. Львів	
Ласкавий добродію!
Даруйте, що так довго не писав, сидівши в селі на святах. П[авли]к мусив уже писати Вам, що ми справді рішили зачекати з видаванням газети до липня, поки не покінчимо деякі другі роботи, не зложимо комітету, не передискутуємо програми і поки наші галицькі справи трохи не виясняться, т. є. поки не покажуться воочію плоди «Дѣлово»-романчуківського політиканства при виборах.
Ваш конспект до програми справді торкає всіх важних точок, по яким нам треба висказати свою думку. Я просив би Вас прислати обіцяні матеріали до програми, котрі повинні бути підставою для нашої дискусії. Я думаю, що в поклику до пренумерати нам треба буде дати тільки конспект, скелет програми, а що поодинокі точки її мусять бути розвивані і мотивовані в чільних програмових статтях, так що й Ваші матеріали до програми найшли б тут собі поміщення порівно з Вашими, надіятись, також програмовими письмами до галицької молодежі (чи Ви хочете їх писати по-московськи?).
Щодо Вашої думки писати популярні статті для нашого люду, то вона сердечно нас урадувала, тим більше, що є надія здобути тут певний фонд на видавництво брошур, звісно, таких, яких не схоче видати жодне з наших просвітних товариств, отже, головно о питаннях економічних, політичних і релігійних. Я з свого боку, скоро тільки упораюся з Федоровичем (бодай з першим томом, котрий швидко вже буде готовий), дуже радо взявся б за популяризацію Rejsa і загалом здобутків біблійної критики. Ad vocem Rejsa, я запитував тут наших книгарів про його ціну і про умови купівлі. Ціна 104 гульд[ени], котрі треба заплатити разом, поодиноко томами купувати не можна. Се для мене велика завада. Так от я хотів просити Вас розвідатись, чи не можна б там у Вас де купити його антикварським способом, бодай перші томи (про Мойсееві книги), або на таку виплату, щоб сплатити приміром в році, даючи місячно по 10 з[лотих] р[инських] чи як там. Коли б се було можливо, то напишіть, а я зараз вишлю Вам дещо грошей на першу рату. Звісно, щоб не пописати дурниць, я готов буду кожду брошурку своєї роботи посилати Вам до перегляду в рукописі і надіюсь, що Ви не відмовитесь від сеї роботи.
Дуже зацікавив мене ряд питань про наші церковні справи, котрі Ви поставили в листі до П[авли]ка. Яко характеристикон я скажу Вам, що недавно один поляк, великий католик і сердечний прихильник Калінки та єзуїтів, кн. Роман Чарторийський, познаньщик родом, питав мене, чи русини домагалися коли-небудь «своєї народної церкви» і чи змагалися як-небудь таку церков собі витворити? Значиться, самі вороги наші міркують, що таке змагання могло б і повинно б витворитися, – а дискутуючи порушені Вами питання і громадячи матеріал для їх освітлення, можна би причинитися до такого змагання.
Ви помиляєтесь, думаючи, що Терл[ецький] написав яку-небудь другу біографію Навр[оцького], котрої ми для якоїсь причини не видрукували. Був з тим ділом курйоз, але ось який: запросили ми Терл[ецького] до написання біогр[афії] Навр[оцького] яко вступу до видання його творів. Терл. радо згодився. По кількох місяцях присилає велику роботу (ок[оло] 150 сторін[ок] великого 4-о), в котрій розказана історія галицької Русі від 1772 р. і котра доведена якраз до 1867 р., т. є. до початку публічної діяльності Навр. Таку роботу, котра обняла б була 10 – 12 листів друку, годі було напечатати, і от я попросив його написати коротеньку біографію, а роботу велику виправити для газети. Так він і зробив, і ось тепер кінчить нову переробку своєї обширної праці, котра буде поміщена в «Поступі», а зовсім не надавалася до видання творів Навр. Другий том тих творів почне друкуватись сього року.
Остаюсь з щирим поважанням.
Ваш Іван Франко.
Іще одна просьба. Чи не добре б було, коли вже ласка Ваша прийняти сотрудництво в нашій газеті, коли б Ви для 1-го н[оме]ра зладили бібліографію всього того, що Ви писали і друкували про українські справи на чужих мовах або що про ті справи писано на чуж[их] мовах по поводу Ваших праць. Се було б діло дуже важне з многих причин.
І. Ф.
До М. П. Драгоманова
15 травня 1885 р. Львів	Львів, д[ня] 15 мая 1885
Ласкавий добродію!
Почувши від П[авли]ка, що Ви находитесь в клопотах грошових, посилаю Вам 100 з[лотих] р[инських] з грошей, зложених на видавництво. Коли буде змога, віддасте.
Простіть, що я не писав до Вас нічого, окрім одного листа, котрого як чую, Ви також не одержали. В листі тім я між іншим просив Вас прислати Ваші матеріали до програми. Весь сей час я зайнятий був роботою над Федоровичем, поки в кінці не занедужав. Чуюсь тепер таким слабим та зламаним, що думка о конечності вже на другий місяць розпочати видавництво переймає мене страхом, їду тепер бодай на два тижні в гори, хоч, звісно, і туди беру з собою роботу.
Бажаю Вам усякого добра і засилаю щирий поклін.
Ваш Іван Франко.
До К. К. Попович
26 травня 1885 р. Дидева	Дидева, д[ня] 26 мая 1885
Ласкава пані!
Сердечне спасибі Вам за Вашу щирість, що Ви просите мене присилати Вам з села бюлетені о моїм здоров’ї. Не лякайтесь о мене, що має висіти, те не втоне. Здоров’я моє на селі відразу поправилось – роблю величезні коммоції, ходжу, двигаю, рубаю дрова і чуюся здоровим. Своєю дорогою, що не пишу нічого, аж самому встидно, а читати також нема що. Не гнівайтесь, що до Вас частіше не пишу, – відси на пошту зо дві милі, а народ по поштах цікавий, – тож і Ви не пишіть, поки не одержите від мене листа зі Львова. Не знаю, як довго ще тут забавлю. Нині вибираюсь з тутешньою компанією в дводневну мандрівку по околичних селах. Стискаю Вашу руку.
Ваш Іван.
До К. К. Попович
25 серпня 1885 р. Львів	Львів, д[ня] 25/VIII 1885
Ласкава пані!
Не гнівайтесь, що на лист Ваш досі не відповів, але не моя вина, бо був цілий тиждень в Нагуєвичах, доперва вчора вернув. Де тепер Катерина Мельничка, не знаю, – мабуть, ще не вернула з западу. Як верне або взагалі подасть о собі яку звістку, не занедбаю Вам донести. Чи Ви не думаєте ще перед кінцем вакацій бути у Львові!?
Здоровлю Вас щиро.
Ваш Іван Франко.
До М. П. Драгоманова
29 серпня 1885 р. Львів	Львів, д[ня] 29/VIII 1885
Ласкавий добродію!
Давно вже я не писав до Вас, пересиджуючи більшу часть часу на селі без діла, а почасти і для того, що дожидав, щоб тутешні справи як-небудь прояснилися. І досі сього не діждався.
Оскільки знаю, мусив Вам П[авли]к писати дещо о тих нарадах, які тут були в львівській громаді при уділі Кониського. Не знаю тільки, чи П-к, не бувший на тих нарадах, вірно передав Вам їх основу. А основа та дуже немногосложна. На рівночасне домагання молодежі і українців закордонських (resp[ective] Кониського) скликав Романчук громаду, на котрій піднято питання:
1) чи діла одинокого нашого літературного видавництва потребують якої-небудь реформи
і 2) в який би спосіб ту евентуальну реформу перевести можна?
Два тільки люди найшлись, котрі зараз на перше питання відповіли, що реформи ніякої не треба і над цілою молодіжжю перейти до порядку дневного, – се були Вахнянин і Подолинський. Вахнянин ціле виступлення молодежі зводив на чисто особисті справи – буцімто молодежі ходить тільки о особу одного Франка.
«Франка яко робітника ми готові прийняти, най іде і робить, але на редактора і провідника ми його ніколи не приймемо, бо він переписується з Драгомановим».
Та тільки з своїм внесенням Вахн[янин] остався сам, а щодо посліднього пасуса Романчук замітив, що переписуватися з Др[агомановим] ще не такий тяжкий гріх, бо й сам він, Ром[анчук], донедавна з Др. переписувався. Остаточно стало на тім, що громада ухвалила виразити жадання, щоб редакція «Зорі» була зреформована в той спосіб, щоб до комітету ред[акційного] ввійшли, крім засідаючих в нім досі Подолинського, Калитовського і Целевича, ще й оба Огоновські: Олекса і Омелян, а з молодих – Фр[анко], Коцовський, Калитовський і Бобикевич. Звісно, ухвала ся – ще не реформа, бо властителем «Зорі» є Тов[ариство] ім. Шевченка, котре само тільки може сю реформу перевести. Досі воно нічого в тім ділі не зробило.
Чув я від П-ка, що Ви по поводу сеї справи закидаєте мені нетовариське з Вами поступування, що буцімто я запросив Вас до співуділу в видаванні нової газети, а опісля, не порадившись з Вами, почав робити згоду. Не знаю, чи так іменно Ви писали, бо Вашого листа П-к мені не показував, але то знаю, що супроти такого закиду я чуюся зовсім невинним. Поперед всього, як бачите із сказаного вище, я ніякої згоди не робив, а на нарадах громади був тільки мовчачим свідком. А що я на тих нарадах був і проти тої, хоч досі тільки теоретичної згоди не протестував, на се у мене були три причини:
1) українці, на котрих піддержку нова газета будь-що-будь мусила числити, рішуче домагалися згоди. Домагався її не тільки Кониський, у тім самім дусі писав мені й Трегубов, то само, ще більш категорично, висказав опісля й Антонович.
2) Молодіж галицька, на котрій оп’ять-таки нова газета мусила б головно опертися, не тільки домагалася згоди, але сама з власної ініціативи взялась до її переведення. П-к може Вам посвідчити, що я до того ані одним словом не причинився, бо в тім часі цілого півтора місяця сидів на селі і до нікого й слова не писав.
3) Сам я ще перед виїздом на село, в маї, чимраз більше почав приходити до того переконання, що нова газета під моєю редакцією не вдержиться, раз, через те, що з боку старших українофілів галицьких (а кацапів тим паче) стрітить завзяту вражду і вони почнуть против неї агітувати, друге через то, що ані тутешня молодіж, ані українці закордонні не є такі сили, котрі б могли її вдержати, а третє – і найголовніше – через те, що я чувся фізично ослабленим і згори бачив, що в самім редакційнім комітеті, який би тут міг зложитися, не буде ладу, а швидко почнуться кваси і роздори.
Не в гнів Вам, ласкавий добродію, але таки сказати мушу, що самі Ви відбили у мене послідню охоту до видавання газети, поручаючи П-кові заступати Вас у комітеті редакційнім. Я не буду викладати перед Вами всіх тих мислей, які збудив у мені той Ваш лист, – скажу тільки, що я побачив у нім пряме votum недовір’я, дане мені від Вас, тим доткливіше, що прецінь Ви добре знаєте П-ка яко робітника і яко політика, а бодай потрохи знаєте, яку симпатію має П-к у Галичині не тільки серед старих, але і серед молодежі.
Для тих причин я не був противний згоді, але причини сі, як бачите, моє особисте переконання, мій погляд. Що я досі о тім Вам не писав, в тім ще нема нічого нетовариського, бо я досі нічого не зробив такого, що було б суперечне з тими планами, які ми укладали по поводу нової газети. Остаточно коли побачу, що старі українофіли нещиро думають о згоді, то відступлю; коли покажеться можність видавати нову часопись, то радо приймусь співробітництва – але не редакторства. А видавати нову газету серед таких обставин, які я описав Вам, се значило іти супроти усіх і зробити фіаско.
Мені здається, що з цілої тої плесканої згоди нічого не буде і що теперішня редакція «Зорі», маючи на якийсь час доволі матеріалів з України, засне собі спокійно аж до нових віничків. А впрочім, хоча б що й було, то моєї роботи там буде небагато, так що я думаю, що можна буде обіч того взятися до приготування розмов популярних про «письмо святе». Для того я просив би Вас на ті гроші, що післав Вам, коли вони Вам будуть не потрібні, роздобути мені Рейса. Він коштує на наші гроші 104 з[лотих] р[инських], – значиться, решту, як також на пересилку, я вишлю Вам, скоро тільки сповістите мене, чи і коли будете могли купити Рейса. Коли б можна дістати екземпляр старий у антикварія або на часткові сплати, то се, думаю, і для Вас було б практичніше.
Станіславівське жіноче товариство носиться з гадкою видання жіночого альманаху, і не знаю, чи не задумує просити Вас або д. Вовка о статтю про теперішній стан жіночої справи в Європі, – щось подібного мені Кобринська набилювала, та не знаю, чи до того дійде.
П-к їздив минувшого тижня зо мною до Нагуєвич, де ми блукали по лісі та ловили рибу. Лист Ваш дістав у Дрогобичі, тепер сидить у Косові.
Засилаю Вам сердечне поздоровлення.
Ваш Іван Франко.
До О. Ф. Хоружинської
4 вересня 1885 р. Львів	Львів, д[ня] 4/ІХ 1885. Улиця Ліндого, н[оме]р 3
Ласкава пані!
Ви, певно, й не надієтесь листа від мене, а щонайменше здивуєтесь, що се нараз приплило мені по так довгім часі, як ми бачились, писати до Вас. Сам я дуже добре почуваю своє неловке положення, тим більше, що від самого повороту з Києва я збирався писати до Вас, збирався і не міг відважитись. Се не фраза, а дійсна правда: у мене не доставало відваги висказати Вам думку, котра зродилась в моїй голові ще в Києві. По повороті я старавсь прикрутити ту думку зразу питаннями формальними, а далі порішив ждати, може, зовсім вивітріє і щезне. Досі ждав, та надармо; що раз запало в голову, те не тільки живе, але росте і коріння пускає, поки або Ваша рука його не вирве з коренем, або поки не принесе плоду. Не хочу надуживати Вашої терпливості і приступаю просто до речі.
Поперед всього замічу Вам, що отсей мій лист має значення зовсім теоретичне і для того звертається переважно до розуму. Інакшим він і не може бути вже для того, що ми занадто мало знаємо друг друга, а щоб могли промовляти до себе як-небудь не теоретично, не абстракційно. Се вважаю конечним замітити на вступі для усправедливлення форми мого листа в такій справі, в якій звичайно промовляється зовсім іншою мовою.
А діло, про котре я хотів писати Вам, ось яке. Що сказали б Ви, якби який-небудь галичанин, приміром я, приступив до Вас з просьбою: будьте моєю дружиною, моєю жінкою?
Ставлю се питання як гіпотезу і прошу Вас обдумати його як гіпотезу. Звісно, відповідь на те питання залежати буде від двох чинників: серця і розуму. Позаяк лист мій нинішній має тільки теоретичне, хоч, самі зрозумієте, дуже важне значення, – для того я на хвилину лишаю набоці те, що може сказати Ваше серце; сього й так я не міг би вгадати, а боюсь, що воно наразі, може, й нічого не скаже, так як і згадка про мене могла в Вашій пам’яті затертися. Припускаю тільки, що серце Ваше не скаже беззглядно veto, – бо в такім разі всяка дальша розмова неможлива і безхосенна, і коли б справді серце Ваше було противне сьому ділу, то я надіюсь, що Ви одним одвертим і щирим словом зробите кінець усім моїм мріям і надіям.
Ну, але сли так зле не буде, то що скаже Ваш розум? Поперед всього він може повстати против зв’язку з чоловіком, живучим в другім государстві, серед інших порядків і зовсім чужих людей та обставин. Я дуже добре розумію всю вагу сього аргументу; знаю, як тяжко чоловікові, що зжився з певними обставинами і людьми, покидати їх, покидати родичів і свояків і йти за границю, та й ще до чоловіка, котрого майже зовсім не знаєш. Та тільки ж супротив сього аргументу прошу Вас розважити ось що.
Кожда женщина, виходяча замуж, покидає родину і входить між чужих людей; чи дальше, чи ближче, се, мабуть, не робить так великої різниці на практиці. Не раз і через океан можна удержувати живі зв’язки з людьми, любими нам, – а не раз і перелаз становить неперебуту границю, китайський мур. Та й хіба ж між Києвом а Львовом така далечина? Не сповна два дні дороги та й годі. А зміна обставин, порядків державних? Я не знаю, а чув від других, що наші порядки де в чім поганіші ваших, особливо поганіші обставини щоденного життя, і що Вашому чоловіку дуже трудно було б привикнути до них. Може бути. Та тільки ж я смію твердити, що де в чім знов наші порядки кращі ваших, особливо кращі щодо публічного, народного і громадського життя. Мені здається, що кожда людина щира і спосібна – а за таку я вважаю й Вас – зможе жити і привикнути у нас, бо зможе знайти у нас роботу, хосенну для загалу і близьку її серцю. А се, мабуть, нечувана річ, щоб хто вмер з нудьги при роботі, котра йому мила і з котрої він бачить користь для свого народу.
Може бути, що всьому цьому Ви й не заперечите, але вискажете свій сумнів тільки зглядом моєї особи: що як же, мовляв, мені йти в чужий край та й ще за чоловіка, котрого не то що полюбити, але й пізнати гаразд не вспіла? На те я можу сказати Вам ось що: коли Ви згори відразу не відкинете рішуче моєї пропозиції, то ще буде нам доволі часу пізнатися бодай настільки, наскільки знаються пересічно люди перед шлюбом. Тоді можна буде справу ще раз і ще раз передумати. А любов? Хіба ж вона дається знанням? Хіба вона не так, як той дух, що віє, куди хоче? Хіба ж вона не приходить через ніч, не виростає з тихої симпатії, з уподобання частіше навіть, ніж з рівності думок і переконань? Знання, взаємне поважання, схожість думок і переконань дають їй тривку і здорову підставу, дають їй поле до розвитку і зросту, се так, – але се діло зовсім осібне, не маюче нічого спільного з першим почином того чуття.
А яке ж таке загальнокорисне діло знайду я в Галичині? – спитаєте Ви. А може, й не спитаєте навіть, знаючи добре, що в Галичині аби тільки руки, а діла всякого доволі найдеться. Чи схочете занятись школою, обучениям дітей чи так-таки працею пропагандовою між жіноцтвом, чи працею літературною або науковою, до всього цього найдете у нас поле і спосібність. Я, звісно, бажав би бачити в Вас помічницю і товаришку в моїх власних працях літературних і думаю, що коли б нам удалось устроїти таку літературно-наукову спілку, до якої Вас уважаю спосібною, то й життя наше могло б уложитися гарно та щасливо.
Отсе, мабуть і все, що я на перший раз мав сказати Вам, ласкава пані. Обдумайте і напишіть. Коли замисел мій справді безумний та непрактичний, то даруйте, що побезпокоїв Вас, і простіть з уваги на те, що я вчинив се після серйозної боротьби з самим собою, улягаючи іменно такому чувству, котре ні за що в світі не допустило б мене зробити Вам яку-небудь, хоч би й найменшу, прикрість. Я старався просто й щиро висказати Вам свою думку й надіюсь, що й Ви так само одвітите мені. Тільки, ради бога, не дайте мені на Вашу одповідь чекати так довго, як довго я збирався, щоб написати до Вас отсей лист.
Засилаю Вам щире поздоровлення і дружно стискаю Вашу руку.
Ваш Іван Франко.
До М. П. Драгоманова
15 вересня 1885 р. Львів	Львів, д[ня] 15/ІХ 1885
Ласкавий добродію!
Я слабий на очі, то аж нині одповідаю Вам. Поперед всього доношу сумну вість, що П[авли]к в Косові арештований. Нині доперва ми о тім дізналися. За що і про що – не знати. Коли що дізнаюсь, донесу.
Щодо газети, то, здається, дарма й говорити, коли діло стоїть так, як я Вам у попереднім листі розказав, т. є. коли українці бажають згоди і у нас грунту для нового видавництва поки що не видно. Чому українці так поступають і чому не держаться програми 1873-го, сього я не знаю. А котра така галицька молодіж забажала також згоди? – питаєте Ви. На те скажу, що забажали її найкращі люди з тих, які є. Що ж робити, коли кращих нема? Ви кажете: сотворити кращих. Добре, але як, якими силами?
Ви ж самі писали мені, щоб при виданні нової газети не надіятись на поміч з України, а опиратись на власних силах. Значить, опертись на тих самих силах, котрі ще треба сотворити. Звісно, Ви скажете: Ваша вина, що досі не сотворили. Але з рівним правом я скажу: і Ваша також, бо й Ви ж робите на тій самій ниві. Ви вказуєте мені сумну перспективу того, як за кілька літ витвориться новий рух, але не під моїм проводом. Дай боже! Хто і коли сказав Вам, що я бажав або бажаю проводу? Я ніколи до нього не рвався, бо не чуюся спосібний, доказом того хоч би й справа нової газети. Коли б я був П-кової натури, я би, певно, вже був не тільки зачав, але й скінчив її видавати.
А щодо alter ego Вашого, то позвольте мені стояти на своїм; я ніколи досі не чував, щоб у справах чисто літературних був звичай робити що-небудь per procuram, де вистарчить тільки власна робота і власне листовне порозуміння. Та досить о тім!
Тов[ариство] Шевченка віддало редакцію «Зорі» мені, звісно, не без уділу Парт[ицького] і Подолинського, хоч уділ сей ограничується на перегляді деяких статей; добір матеріалу залежить від мене. Чи довго се потягне – не знаю. Діяльність моя зачалась доперва вчора, д[ня] 14 вер[есня]. Є надія, що з Новим роком об’єм буде побільшений.
Ви помиляєтесь, думаючи, що се я передав у «Зорю» якісь матеріали з України. Маячанець (Ор[ест] Лев[ицький]) прислав свою статтю виразно для «Зорі», а більше (крім Кониського) ніхто нічого не присилав. Доперва тепер підуть повістки Мордовця, Комахи і др., як також статті Шульгіна, Терлецького, вірші Гетьманця, Руданського і т. п. З Новим роком почне печататись роман Свидницького «Люборацькі». Я, звісно, не смію тепер Вас ні о що просити, але побачимо, як піде діло до кінця сього року, то тоді й дальша річ буде.
Про «Gesta Romanorum» я розпитував у тутешніх польських літератів Бігеляйзена, Гіршберга, Брухнальського – всі вони кажуть, що ані друковані вони по-польськи не були, ані рукописний переклад їм не звісний.
Книжки «Зоря» і «Раєвський», котрі я вислав Вам, пропали, бо не були рекомендовані. Висилаю другий раз.
Посилки Ваші дійшли благополучно. Баронча «Fraszki» ніде дістати не можна. Чи звісні Вам Семенського «Powieści ludowe polskie, ruskie i litewskie»?
Що для праці біблейської самого Рейса може бути не зовсім досить, се я й уперед міркував. У мене досі, крім книжок, Вами присланих, є весь Ренан, Штраус – «Leben Jesu», Гаусрата дрібні письма, Ціттеля «Bibelkunde» і «Entstehung der Bibel». Потрібно б наразі талмудських пояснень до Старого завіту та апокрифів; історичні праці про жидів, як Duncker і Stade «Geschichte des Volkes Israel», є в бібліотеці університетській. Надто є у мене Schrader «Die Keilinschriften und das alte Testament». Що покажеться потрібним ще, крім тих книг, побачу при роботі.
Засилаю Вам щире поздоровлення.
Ваш Іван Франко.
До М. П. Драгоманова
24 вересня 1885 р. Львів	Львів, д[ня] 24.IX 1885
Ласкавий добродію!
Спішу одповісти на Ваш лист з 18 сент[ября], а поперед всього на питання, в нім заміщені. Петербуржець лист Ваш і посилки одержав і поїхав. Поки що не маю звістки, чи і як перебравсь через границю, але надіюсь, що не тільки сам з книжками щасливо переїхав, а й устроїть потрохи дорогу, котрою б на будуще можна було користуватися. Баришня також переїхала і книжки перевезла. Для посилок книжкових від Вас поки що найліпша, хоч і не дешева, дорога – слати під бандеролею, бо так усе доходить (рекоменд[ованим]).
Коцовський читав просто резюме з Вашої книжки, нових варіантів пісень у нього ніяких нема, і праця його, не знаю, чи стоїть печатания.
Про справу П[авли]кову ніяких нових відомостей не маю. І мені здається, що серйозного з неї нічого не буде, хоч, без сумніву, П-к сам доложить усякого старання, щоб себе запутати. В листі, котрий він сюди прислав, він просив прислати йому якусь програму руських соціалістів, котра буцімто потрібна йому до оборони. Яке діло може мати програма соціалістів до волоцюзтва?
А те, що Ви кажете, щоб «Діло» виступило в обороні П-ка, теж справа не легка. Раз те, що «Діло» виелімінувало його і в справі паломників зробило такий прецеденс «невмішательства», що аж в носі закрутило, а по-друге, що про справу П-ка ніхто досі нічого докладного не знає, ніхто не знає, за що іменно і серед яких обставин його арестовано? Адже ж його жадання прислати йому програму насуває думку, що се щось більше, ніж просте волоцюзтво. Ми вже розписали листи до людей в тамтих сторонах, і скоро тільки дістанемо певні вісті, то піднесемо справу, але не в «Ділі», а в польських газетах, а може, через котрого посла удасться порушити її і в Відні. Звісно, коли се справа волоцюзтва, а не карний процес. А тепер про «Зорю».
«Зоря» остається і надальше власність Тов[ариства] ім. Шевченка, і редакторство її передано мені тимчасово, поки збереться обширна рада, передано cum beneficio inventarii, т. е., що всякі «Соколики», Дрозди і Бедекери мусять іти до кінця року. Над ними я не маю ніякої юрисдикції, т. є. те, що позачинано, мусить скінчитися. Але нового нічого без мене не може зачатися: весь матеріал виготовлюю до друку я. Провізорично також співредакторами є Подол[инський] і Парт[ицький], хоч, оскільки мені здається, Парт. і надальше підписувати буде, вже зі згляду на російську цензуру. Прийняв таке провізоричне редакторство з двох зглядів: раз, щоб в послідніх н[оме]рах сього року, коли скінчиться стаття Ор[еста] Лев[ицького], не допускати нових глупостів і по можності бодай трохи прочистити воздух, а по-друге – для того, щоб підготовити поле на будущий рік, коли «Зоря» мусить виходити (се вже є ухвалено) в 5 – 6 листів в місяць (2.5 – 3 л[исти] н-р), а нещасна бібліотека буде скасована.
Що ж тикається до принципіальних умов, то ми порішили так: з старими нашими, а ще з такими циніками, як Вахнянські і др., о принципах балакати ні за чим; усе те для них тільки матеріал до чесання язика, але не директива до якої-небудь праці. Політика, по-їхньому, се крутарство, та й годі. Для того при всій угоді з «Зорею» ніякої бесіди по принципі не було, і для того я й голосу не забирав, окрім того, що відпер особисті напасті Вахн[янина]. А міркуємо ми так: старі, крім чесання язиків на засіданнях, робити нічого не будуть; напрям «Зорі» залежати буде від тих, котрі будуть наповняти її зміст, так що нам силою самого факту, опираючись на їх інерції, удасться сказати те, против чого вони на зборах і громадах своїх руками і ногами оперлись би.
Звісно, скажете Ви, се дорога не джентльменська, і я сам се чую. Та тільки ж що робити? Приходиться вибирати між цілковитою мовчанкою або працею в польських газетах – і такою дорогою, в котрій я бачу можливо найкраще використання даних обставин. Звісно, яке вино ми віллємо в сей старий міх, се залежати буде від нас, молодих, залежати буде в великій мірі і від помочі українців, і від Вашої. З такого погляду ми з Петербуржцем і побачили можність печатати в «Зорі» їхні реферати про теперішній стан України, а особливо про мужицькі рухи на Укр[аїні] в послідніх кількадесяти роках, про котрі – як казав він – у них є зібрано доволі матеріалу. В науковім відділі я бажав би бодай трохи підготовити ще сього року грунт переводами деяких дрібних статей західноєвропейських (Спенсера, Леккі і др.), а в відділі критики і бібліографії, коли вже не нівечити «Соколиків» та «Горовенків», то бодай підсунути дещо таке, як оповістку про великор[уський] перекл[ад] «Марії» (з перекладом Вашої замітки на окладці) та бібліографію етнографічну (з Вашого відчиту).
Не знаю, як мені се вдасться, і для того, поки не бачу виразної можності робити бодай наполовину по-людськи, не прошу Вас о праці для «Зорі». Коли ж покажеться, що наша спекуляція була вірна, тоді побачимо.
Про «Gesta Romanorum» я ще погляну в рукописній бібліографії старої польської літератури, котра є в Оссолінеум, а поки що їду вистаратись Вам Семенського.
Ваш щирий Ів.Франко.
До О. Я. Кониського
27 вересня 1885 р. Львів	Львів, д[ня] 27/ІХ 1885
Лист Ваш дістав я в таку пору, коли недужий був на очі, мої товариші не розібрали письма, і я прийняв його за лист Трег[убова]. Йому ж і одписав, як діло стоїть з «Зорею». Аж оноді, переглядаючи папери, найшов Ваш лист і переконався, що він Ваш. Тож і пишу Вам, не знаючи, чи взнали дещо від Трег.
«Зорю» тепер редактирую я спільно з Подол[инським] і Парт[ицьким]. Підписує Парт. і підписуватиме; порядкую і доставляю весь матеріал я. Подол. рецензує і пише дальше свою статтю. Не знаю, як буде дальше, коли збереться ширша рада. Щодо об’єму, то Тов[ариство] Шевч[енка] порішило так: до кінця року його не побільшувати і не занехаювати «Бібліотеки «Зорі». Одначе дозволено мені 3 або 4 послідні н[оме]ри видати в 2 листи кождий, а з Новим роком буде н-р в 3, а щонайменше в 2.5 листи – се залежати буде від помочі з Укр[аїни].
Сі послідні н-ри, що під моєю редакцією виходять, подадуть доволі цікавого для України. Українські праці переважатимуть і в белетристиці, і в науці. Я дуже бажав би, щоб се був початок живішої літературної обміни на другий рік. Ще сього року, скоро скінчиться Ваша повість, піде очерк Сліпченка і, може, котрий з Ваших очерків «Між народом». Далі йде безіменна гумореска «Гесенська муха» і також безіменна сатира «Собача правда», вірші Гетьманця, а з наукових праць деякі розділи (не застарівші) звісної Вам роботи «Дещо про Україну наших часів».
З Новим роком підуть печататись «Люборацькі» Свидницького, котрі рівночасно вийдуть і осібною книжкою в бібліотеці Олесницького. Вас і всіх знакомих прошу о праці, як також і о єднанні пренумерантів.
Бажаю також з Новим роком завести замість «Всячини» рубрику «Матеріалів до історії нашої літератури, культури та економічного побиту». Як до історії галицьких відносин у мене матеріалів (листів, документів, часописів, брошур, рукописів і т. д.) доволі, так знов до історії укр[аїнської] – нічого.
Ось тут-то Ви мусите запомогти нас.
Не знаю, чи дійшла вже Вас звістка, що П[авли]к у Косові арештований і що против нему ведеться слідство за таємне товариство. Що воно з того вийде – не знати, та, мабуть, не може вийти нічого, де ніякої species facti нема. Кланяюсь Вам і всім Вашим.
Щирий Іван Франко.
До О. Ф. Хоружинської
29 вересня 1885 р. Львів	Львів, д[ня] 29.ІХ 1885. Ул. Ліндого, № 3
Ласкава пані!
Щире спасибі Вам, що одвітили на мій лист. А то я вже думав, що він де-небудь пропав і що прийдеться писати вдруге. Як врадувала мене Ваша відповідь, сього й сказати трудно. Так і здається мені, що свіжим вітром повіяло, що починається нова доба в моїм житті. Бо з Вашої, хоч, як самі Ви кажете, «неретельної» одповіді я бачу тільки одно, що від мого предложенія Ви не одказуєтесь, – а се для мене найважніше, об сім тільки я й запитував Вас. Та й не тільки що не одказуєтесь, а бажаєте мені всякого благополучія в рішенні сього питання. Значиться, не тільки розум Ваш тягне на мій бік, але й чуття відзивається. А коли так, то чим же відповідь Вашу називати нерішучою? Для мене вона зовсім рішуча і приносить мені більше, ніж я міг і надіятися.
Ви згадуєте мені про свого родича, живучого в Одесі, котрого дозвіл мав би впливати на Вашу остаточну постанову. Я не смію нічого казати об тім і бажав би з цілого серця, щоб, поділяючи свою долю зо мною, Ви зробили се з повною згодою всіх своїх кревних, без розривів і катастроф. Порозумієте затим, з якою тривогою я дожидаю щасливого виходу Вашої переписки з Вашим родичем. А коли б з його боку була яка перепона? Чи тоді Ви покинули б думати про се діло? Простіть, може, воно не делікатно таке загадувати, – але я тільки хотів просити Вас, щоб Ви в разі хвильової недиспозиції Вашого родича не опускали рук. Я маю надію, що діло уладиться. Як думаєте, чи я, з свого боку, не міг би тут як-небудь допомогти? Для чого б в разі супротивлення Вашого родича не віднестись би мені прямо до нього? Я люблю ходити прямими дорогами і бачу, що вони найчастіше ведуть до цілі. А надто є у мене в Одесі деякі знакомі і приятелі, то і з їх боку в разі потреби могла б бути деяка підмога.
Ше одно прошу Вас: коли Ви надумали і рішились бодай не відказувати мені, то не давайте ж довго ждати на свої листи. Пишіть частенько! Нехай се зовсім не конфузить Вас, що недобре виражаєтесь по-українськи. Пишіть хоч і по-московськи, кожде Ваше слово, на якій воно мові буде, для мене рівно дороге і миле. Адже ж я знаю, що Вам ніде було вивчитись української мови, – так чого ж тут встилатися? Нехай ті встидаються, котрі не дають українцям вчитись на своїй рідній мові. Вже й те добре, що Ви мій лист і мої каракулі розібрали і, безперечно, поро-зумієте й те, що я нетерпливо жду Вашого найближчого листа і поки що кріпко стискаю Вашу дорогу руку.
Ваш Іван Франко.
Львів, д[ня] 29.ІХ 1885. Ул. Ліндого, № 3
Р. S. Зробіть ласку, одірвіть другу карточку і дайте Трегубову.
І. Ф.
До О. Ф. Хоружинської
18 жовтня 1885 р. Львів	Львів, д[ня] 18/Х 1885
Ласкава пані!
Ждав я, ждав на яку-небудь, хоч малесеньку, звістку від Вас, та й годі діждатися. Мабуть, се всюди так у вас заведено – не відписувати на листи. От я й берусь писати Вам новий, раз, для того, щоб вдоволити власному бажанню хоч письмом поговорити з тою, з котрою бажаю розділити ціле життя, свої думи і свої труди, – а по-друге, щоб пояснити Вам деякі немаловажні питання, про котрі ніяково було писати в першім листі, а про котрі я не писав в другім, мабуть, тільки через забуття.
Я добре розумію, що Ви не пишете до мене для того, що ждете кінця Вашої переписки з родичем. Ви не були ласкаві в своїм листі натякнути мені, в якім ділі і якого роду буде ся переписка, тож я й не смію нічого певного про те казати. Але Є[лисей] К[ипріянович] натякнув мені, що хоч потроху в тій переписці діло розходитися буде о питання економічні і що ті питання Вас досить живо занимають. Чи добре я зрозумів слова Є. К. – не знаю, але мені здається, що коли навіть він і не писав нічого подібного, то справа се зовсім природна і конечна і що затим в першій лінії є тут мій обов’язок розказати Вам про свій економічний стан і про те, як я представляю собі наше будуще життя.
Що нам прийдеться, хоч би тільки перших кілька літ, вести життя літераторське, об тім, я думаю, і самі Ви знаєте. А тепер я скажу Вам, як виглядає те літераторське життя з економічного боку.
Доходи мої в сій хвилі ось які: за редакцію «Зорі» місячно 25 з[лотих] р[инських], т. є. річно 300 зр. Се, надіюсь, зміниться з Новим роком на ліпше, і я думаю, що з того джерела мені прийде minimum 400 зр. річно. За кореспонденції до «Kraju» квартально minimum 50 зр., значить річно 200 зр. Співробітництво в варшавськім «Ateneum», до котрого мене запрошено, мусить принести також не менше 200 зр. З львівських газет, Краківської академії і з інших дрібніших праць – 100 зр. річно. По укінченні і виданні біографії Федоровича я, крім часті накладу, одержу ще 400 зр. Усе те, як бачите, навіть усуваючи доходи надзвичайні або сподівані, винесе на рік minimum 800 зр. А коли б при Вашій помочі мені удалось здобути вступ до деяких московських журналів, то думаю, що ми могли б числити на 1000 зр. річного доходу.
Правда, деякі з вище сказаних доходів у мене досі неправильні: часом нападе хандра і ходиш-ходиш цілими днями, перо в руку не йде, занедбається робота. Але коли життя моє устроїться правильно, то при Вашій помочі і заохоті я надіюсь розвинути в собі більшу силу продукційну. Впрочім, і обставини, чень же, не остануться все такі погані, як тепер.
А ось бюджет видатків, потрібних на скромненьке життя двох людей у Львові: хата 20 зр., услуга 4 зр., світло, топливо, прання і пр. 5 зр., їда (снідання і вечеря дома, чай або кава, а обід з трактиру) 24 зр. місячно. Все те вчинить на рік 840 зр. Оставалось би затим ок[оло] 160 зр. на одіж і непредвиджені видатки.
Як бачите затим, при добрім здоров’ї і витривалій праці можемо жити зовсім непогано з самого пера. Я зовсім не числив і не числю на ніяке Ваше придане, а коли воно у Вас буде, хоч яке-небудь, то завсігди повинно бути для нас родом асекурації в разі яких непредвиджених случаїв, а не джерелом до щоденного життя. З другого боку, бачите самі, що я числю не тільки на Ваш оживляючий вплив на мене, але й потроху на Вашу роботу.
Все те я пишу Вам в двоякій цілі, і, раз, на те, щоб Ви знали, на яке життя я завзиваю Вас у Львів, а по-друге – на те, щоб Ви, в разі коли б рішили піти за мною, а заміру Вашому з боку Ваших свояків представлялись трудності економічні, то щоб знали, що поки руки мої можуть держати перо, а голова може склеїти дві думки докупи, я не дам Вам терпіти недостатку і що, крім люблячого, спокійного та дуже мало вимагаючого чоловіка Ви дістанете в мені також доволі пильного робітника. Коли се Вам до вподоби, то я думаю, що Ви – ну, та се Ваша воля, що Ви зробите.
Ще одно мушу Вам сказати, що на случай якоїсь несподіваної халепи, руїни і т. і. у мене є невеличке прибіжище, кусник батьківської землі і батьківська хата. Я, звісно, не вчислюю її до свого капіталу, бо на ній сидить мій брат і вітчим, але, як кажу, в критичних хвилях можна туди перебратись і пережити лиху годину, переждати, поки проясниться.
Ось Вам усе, що о тім ділі натепер можу сказати. Пишіть, змилуйтесь, не мовчіть так довго, а то я готов подумати, що Ви й справді така зла, якою рекомендував Вас мені один чоловічок. А над листом пані Кобринської не плачте. Вона, заходячись біля видання свого альманаху, запросила у мене адресів всіх українок, які тільки мені звісні, – мала й їх просити о поміч чи то пером, чи ширенням думки. Що вона пописала Вам, я не знаю, а на всякий, спосіб, коли не можете для неї нічого зробити, то й не мучтеся, а коли можете що-небудь (от хоча б списати деякі: важніші московські статті про жіночу справу) – то зробіть.
Стискаю Вашу руку.
Ваш Іван.
До О. Я. Кониського
26 жовтня 1885 р. Львів	Львів, д[ня] 26/Х 1885
Високоповажаний добродію!
Отсе тільки що дістав Ваш лист і прочитав його. Важке враження зробив він на мене, поперед всього тим, що Ви виповідаєте своє сотрудництво «Зорі», котрої редактором підписується Партицький, а властителем Товариство ім. Шевченка, за статтю, в котрій не названо Вашого імені, а котра підписана моїм ім’ям. Значиться, самі ж Ви мститесь на громаді за діло, возьмім так, за похибку одного чоловіка.
Ви мотивуєте свій поступок тим, що «Зоря» стоїть тепер під моїм керівництвом. Але ж Ви самі добре знаєте, хоча б із мого попереднього листа, яке се керівництво, знаєте, що я не можу містити нічого без дозволу Партицького і Подолинського. Значиться, коли б гнів Ваш був справедливий на мене, то частинка його повинна б упасти й на них, як на цензорів моєї статті. Але я смію твердити і упевнювати Вас, що гнів Ваш, принаймні з тих причин, які Ви навели в своїм листі, несправедливий.
Поперед всього упевняю Вас, що вираження «казуїстичні закиди» у нас зовсім не заключає в собі особистої образи. Чи заключає воно її у Вас і яку іменно образу заключає, сього я не знаю. Після утертого у нас уживання я хотів тим сказати: закиди случайні (casus – случай), не випливаючі з глибшого критичного принципу. Чи таке моє вираження було справедливе, чи ні, в те я не входжу, але скажіть ради бога, яка в нім могла лежати особиста образа?
Чи сором для історика літератури не знати таких або інших фактів, про котрі видає свій суд, се також діло зглядне, але й тут я не то що особистої образи, але навіть інтенції (котрої у мене не було) добачити не можу. Так само не можу добачити особистої образи в тім, що я сказав по поводу «Трьох доль». Який суд (у листах) висказав о них Костомаров – сього я не знаю. На суд Куліша багато покластись не можна, вже хоч би знаючи його труд друкований о «Нар[одних] оповід[аннях]», у котрих він не вбачав самостійної творчості. Адже ж і Ви на той суд не пишетесь.
Всім тим я не бороню своєї нещасної рецензії, котра мені вже затруїла багато хвиль. Я тільки рішуче відпираю від себе закид особистої образи – і більш нічого. Коли мої слова покажуться Вам недостаточними, коли Ви доконче вимагати будете сатисфакції за уміщення моєї рецензії в «Зорі», так у такім разі не прогнівайтесь, коли я, молодий, дурний і гарячий, вкажу Вам, старому і розважному, іншу, надіюсь, відповіднішу дорогу знайти сю сатисфакцію. Я завинив, нехай же я й одвічу. Ані «Зоря», ані Товариство ім. Шевч[енка], ані публіка нічого не завинили – за що ж їх карати?
Так, ото будьте ласкаві написати до Тов[ариства] ім. Шевченка свій ультиматум: що тільки під таким услів’ям міститимете свої праці в «Зорі», коли я уступлюся з редакції. Впрочім, коли Вам се буде вгодно, я готов і сам предложити Ваш лист, нині одержаний, яко Ваш ультиматум, – а Тов. Шевч. нехай вибирає. Маю надію, що воно зробить Вам повну сатисфакцію, а мене звільнить з обов’язку, котрий уже в двох місяцях вспів затруїти моє життя. Будьте переконані, ласкавий добродію, що такий Ваш ультиматум я буду вважати за послідній і зовсім уже не заслужений акт Вашої приязні і ласки, а не за жодну образу.
Остаюсь з щирим поважанням.
Ваш Іван Франко.
До О. Ф. Хоружинської
27 жовтня 1885 р. Львів	Львів, д[ня] 27/Х 1885
Дорога Олечко!
Отсе і я провинивсь перед Вами і не відписав на Ваш лист зараз по його одержанні. Затруїла мені радість Вашої відповіді проклята «Зоря», так що за гризотою я не міг взятися до написання Вам отсього листа. Та Ви, будьте ласкаві, не вмініть мені сього во зло – се вже надпрограмові радощі всякого літературного життя – і не карайте мене за опізнення опізнюванням своєї власної відповіді.
Ви кажете, що Ви «загалом якось мало спосібні до переписки»; на нещастя, тим самим органічним пороком страждують мало що не всі Ваші земляки, навіть записні літерати. Сказав би хто, що, може, перетяжені роботою. Так ні, роблять вони далеко менше, ніж, н[а]пр., їх брати по ремеслу в Західній Європі, а прецінь там до кого-небудь удасися з листом, непремінно відповість, і відповість доволі швидко. Не говоріть же, серденько, о малоспосібності, а так-таки прямо скажіть: так якось час уйшов, не чулось живої потреби з Вами балакати! Не бійтесь, тим Ви не обидите мене, бо я ж знаю й сам, що така жива потреба виростає тільки з живої любові, а жива любов не завсігди дається розбудити самою фантазією.
Та тільки будь-що-будь я радив би Вам відтепер розпочати з собою ту школу, котру Вам доведеться непремінно пройти в Галичині: привчитись до пунктуальності в переписці, зачинаючи від мене. Нехай Вам здається, що се початок Вашого «літературного» поприща і що при зносинах з літератором такий уже закон покладений – на кождий його лист відповідати того самого дня. З того побачу, чи і оскільки Ви спосібні до «школьного» діла.
A propos сього самого шкільного діла. Ви кажете, що чуєте до нього ще найбільше спосібності і охоти. Се добре, хоч я маю надію, що Вам не доведеться куштувати бакалаврського хліба, хіба що схочете робити се для власної приємності. Не знаю, чи, крім московського, Ви владаєте яким-небудь іншим язиком, н[а]пр., французьким? В такім разі Ви могли б легко найти заняття в якім-небудь пансіоні абощо. А коли ні, то в публічній школі без польського і руського (як Ви кажете, «галицкого») язика у нас не обійдетесь. Ну, та сьому лиху швидко зарадити можна, обох тих язиків не штука навчитись. Щоб у нас стати учителькою в публічній школі, Ви мусили б видержати екзамен, котрий, як для курсистки, зовсім не трудний. Ну, та о всім тім ми ще побалакаємо, коли доведеться нам побачитись.
Що Ваш дідусь невдоволений тим, що Вам доведеться переселюватись за границю, се мені доволі прикро, хоч діло се дуже натуральне. В разі, коли б він забажав переписатись зо мною, будьте ласкаві подати мені докладні інформації: хто він, яка його вдача, як він відноситься до Вас і до других людей, – загалом розкажіть мені все, що вважатимете потрібним для того, щоб я не показався йому чоловіком неделікатним або глупим та наївним. Та й невже-таки у Вас тільки й усієї рідні, що дідусь?
Ви, чей же, не будете вважати се нескромною цікавостею, коли я скажу, що бажав би від Вас дещо докладніше дізнатися про Вас самих. Здається, знакомство і любов від того тільки можуть і початися. Коли взагалі Вам залежить дещо на моїй любові, то вже будьте ласкаві, розкажіть про себе, що вважаєте потрібним. Коли знакомляться і ближче сходяться люди, живучі в однім місті, ну, то одно об однім стараються стороною дещо провідати. А в такім разі виходить лотерея: попаде чоловік на добру людину – скаже добре, а попаде на злу, то наговорить такого, що хоч вуха затикай. На лихо, навіть між добрими людьми аж надто багато є таких, котрі про других люблять говорити недобре. Для того я й не хочу нічого від них слухати, а удаюсь просто до Вас, покладаючись на Вашу щирість.
Розкажіть мені, будьте ласка, про своїх родителів, про своє дітство, свою рідню, свою науку, свої уподобання і надії. Простіть, коли, може, сими короткими словами я зажадав від Вас забагато, особливо забагато від женщини. Але я так уже привик душею обертатись до Вас, як до любого і доброго товариша, що бажав би мати якнайбільше даних, котрі б позволяли мені чимраз більше зближуватись до Вас. Правда, досі Ви мало дали мені таких даних, листи Ваші скупі на слова, чисто ділові, але я не забуваю ані на хвилю, що се тільки зверхня їх сторона, що поза нею лежить глибокий зміст Вашого чуття і Вашої доброї волі, що Ви рішились через кордон подати мені руку і поділяти моє трудне самотнє життя, – а за се все спасибі, сердечне спасибі Вам, дорога Олечко!
Та ну до діла! Як Ви представляєте собі наше остаточне подруження? Коли? Як? А поперед усього, чи і коли Ви бажали б собі мого приїзду до Києва? Скажіть, не запиняючись, бо отсе вже зима йде, а я думаю, що з початком 1886 року, починаючи 30-ий рік життя, я міг би почати й нове життя, родинне. Коли б така була Ваша воля, я міг би хоч на різдвяні свята, хоч об Новім році приїхати до Києва на пару неділь, міг би при тій нагоді бачитись, не тільки з Вами, але і з Вашим дідусем, ну, і можна б, чей же, до ладу договоритися. Напишіть, дорога моя, як Ви про все те думаєте, щоб я міг знати, як тут устроїтися.
Отсе наговорив Вам три короба питань, та що ж діяти, рішились мати діло з літератором, так пишіть же бодай листи!
За Вашу згадку про мої «Образки» спасибі Вам. Се причинки до моєї автобіографії, відтам можете собі потроху уобразити, яке-то ледащо Ваш будущий чоловік – той самий Мирон!
Стискаю сердечно Вашу руку.
Ваш Іван Франко.
До Олени Пчілки
29 жовтня 1885 р. Львів	Львів, улиця Ліндого, № 3. 29.Х 1885
Ласкава пані!
Лиот Ваш, котрий я по деяких митарствах дістав (він був на адрес Парт[ицького]), дуже глибоко зворушив мене, особливо тими сумними звістками, які Ви подали мені про б[рата]. Вірте, ласкава пані, його горе дуже близько дотикає мого серця; віддавна вже привик я уважати в нім другого батька (першого я мало й затямив), духовного батька. Сам я аж надто добре знаю, як мало я не раз був гідний його прихильності, і хоч та прихильність виявлялась дуже часто в формі острих його судів та доган, то я з великою подякою приймав і приймаю завсігди кожде його слово, тямуючи добре, що се іменно та школа, котру мені треба перейти, і що другий чоловік, не так глибоко, щиро і безгранично перейнятий любов’ю до загальної справи, давно б уже був махнув рукою на такого ученика, як я, котрий досі так багато зробив йому прикростей, а так мало доставив правдивої утіхи. Все те, ласкава пані, я високо ціню і ніколи не перестану цінити; отим-то й прикре положення його, мойого батька, так живо і глибоко дотикає мене. Правда, в листах до мене він більше здержаний, про справи особисті я ніколи не смів його розпитувати, але все-таки я й досі доволі знав про його сумне положення. Я чув навіть, що він хоче переїздити в Америку і дай, боже, щоб це не була його серйозна думка!
Та тільки ж, ласкава пані, що я тут можу порадити, чим можу сьому лиху пособити? Моє положення трохи що не так само погане, як його. Не говорю вже о помочі матеріальній, але хоч би о тім, щоб здобути місце для його праць в галицькій печаті. Ви ж читаєте гал[ицькі] видання, знаєте, може, потроху й людей, заправляючих ними, а коли не знаєте, то можете вважатись щасливими. Стільки низості, нерозвитості і упертої тупості ледве чи найдеться де-небудь в іншому місці на одній купі. Одверта боротьба з тим болотом без достаточних сил – се неохибна погибель, а коли б[рат] здавна пер і пре до такої боротьби, то, очевидно, перецінює наші сили.
Тут треба довгої, повільної ломки, терпливого і тактовного підготовлювання молодих поколінь, а в великій мірі треба знизитись і до політикування, до використування ігноранції та ліності наших старших корифеїв. Отсього-то ніколи й слухати не хотів б[рат ваш]. Стоячи на високій вартовні чесного, прямого і розумного поступування (що єднає йому повне поважання у всіх людей, котрі його ближче знають), він завсігди забував, що люди бувають і не зовсім чесні, і нещирі, і глупі, і що, хотячи з ними що-небудь зробити, треба робити з такими, які є, і добирати після ставу й греблю. Вимагаючи від людей більше, ніж вони могли зробити, він мусив у всіх зневіритись; мірячи каждого мірою завеликою до його росту, він тільки всього й здобув, що визвав проти себе ненависть дрібноти, могучої своїм числом і своєю повзучою натурою. І хто ж сьому винен, що нині по 20-тилітній праці ім’я сього найспосібнішого і так вельми заслуженого у нас чоловіка, само ім’я його єсть якимсь пострахом, що приходиться переводити боротьбу з редакцією, щоб при нагоді тільки назвати його печатно? Хто сьому винен? Певно, що в великій мірі дурнота дурних і тіснозорих, але, чей же, не виключно одна тільки дурнота!
Та я не про се говорю, щоб докоряти йому, побитому таким великим горем. А бажав би я тільки, вказуючи на дані обставини і його серед них положення, вказати заразом, яка, по мойому розумінню, вихідна стежка з сього омуту. Мені здається, що ціль його повинна бути дістатись не в Америку, а в Галичину. Що він тут робитиме? А що робитиме в Америці? Мені здається, що в Галичині, сидячи навіть на селі, в затишші, і працюючи над чисто науковими роботами, він не тільки що знайде спокій, а станеться хоч мовчки признаним осередком нашого духовного життя. А хоч би й то ні, то все-таки знайде спокій, знайде громадку приятелів, знайде можність до праці.
Ба, скажете, а як же йому йти в Галичину? Звісно, тепер так собі просто не можна. Але я ж то й кажу, що про се треба старатися, се треба підготувати. Раз згодившися на таку думку, він запевно знайшов би чимало способів, як се зробити, а дещо знайшли б і ми, його галицькі приятелі. Мені здається, що тут поперед всього треба б розбити ту стіну ненависті та передсудів, яка окружає у нас його ім’я. Се помалу може вчинити й «Зоря», але на се непремінно треба його доброї волі.
Ось що ми можемо зробити. Поперед всього постараємось зробити і напечатати докладний обзір його наукової діяльності, бібліографію його писань. Се повинен бути вступ, за котрим мусили б піти його праці, печатані зразу без його повного підпису (вистарчили б ініціали абощо). Йшло б о те, щоб сам зміст доходив до публіки, щоб при тім, похваляючи зміст, публіка і власті привчались поважати й чоловіка. Важніші і цікавіші праці ми тут постарались би в переводах подавати й польській публіці, щоб і тут приготувати грунт. Тоді пришилось би через знакомих і взагалі всякими можливими дорогами виєднати у нашого уряду призволення, а право горожанства надала б йому котра-небудь громада. Не пишу Вам о тій справі докладніше – багато дечого тут треба б ще обговорити, а головне, треба щоб він сам згодився на головну засаду – старатись о такий поворот.
Признаюсь Вам, ласкава пані, що хоч з гадкою сею я ношуся віддавна, то все-таки досі о ній йому самому ані словом не згадував. Мені здається, що найліпше було б, якби Ви самі передали йому сю гадку; від Вас він інакше прийме її, між тим коли від мене вона могла б показатись йому нав’язчивістю. Коли б він згодився, то тоді можна б дальше балакати, – я маю навіть невеличку надію з весною бути у нього особисто.
Що ж тикається Вашого співробітництва в «Зорі», то я прошу Вас присилати рукописи, а беру на себе постаратись у б[рата], щоб зняв з Вас заборону. Впрочім, маючи Ваші рукописи, я буду міг ужити їх як оружжя против наших старих для вимушення на них дозволу пускати в печать праці б[рата]. Або, скажу їм, пускайте ті праці, а тоді й праці Олени Пч[ілки] підуть, а як одні не пустите, то я й других не дам. В н[оме]рі 21 я хочу робити пробу з невеличкою заміткою, долученою до листа Тургенева, присланого ним ще торік для «Діла». Сам не знаю, як се удасться, але спробувати треба. Коли переглянете й ті н-ри «Зорі», що досі вийшли при моїм сотрудництві, то побачите, що в кождому н-рі я намагаюсь при тій чи іншій нагоді нагадати про його ім’я. Не кажіть, що се дрібниця, а спитайте попереду, скільки боротьби і гризоти се мені стоїло.
А все-таки досі довів я до того се, що (крім одного Вахнян[ина]) ніхто не сміє публічно цвіркнути в очі мені тим ім’ям, а коли скрегочуть зубами, то се тільки по кутках. Тож прошу Вас, ласкава пані, присилайте які можете праці і зі взгляду на саме діло нашого письменства, котрому Ви можете велику зробити прислугу, і зі взгляду на б[рата], котрому я бажав би помогти всіма способами, які тільки будуть в моїх руках. Тільки, будьте ласкаві, не шліть їх на руки ніяких Парт[ицьких], а прямо на моє ім’я, по нижче вказаному адресу, котрий прошу Вас передати також всім тим Вашим знакомим, котрі хотіли б мати яке-небудь діло з редакцією (не адміністрацією, котра зовсім осібна справа) «Зорі».
Михайла нема ще дома, і коли він верне, бог його знає, з ним зовсім погано справа стоїть. Крім дечого іншого, також і під зглядом грошовим. Ваші «Вечерниці» він видав, але в друкарні не заплатив за друк нічого, а друкарня допоминається у мене і просить удатися до Вас за грішми. Довг її виносить щось коло 70 гульд[енів]. Видання майже ціле (крім, здається, 100 прим[ірників]) так і лежить в друкарні на складі. Коли б Ваша воля прислати гроші чи на мої руки, чи прямо в друкарню, то воно було б добре. Само видання, по-моєму – викинені гроші: у нас воно не має ніякої шанси розійтись, бо ті оповідання, котрі в ньому поміщені, вже по кілька разів у нас були перекладені і друковані. Хіба що Ви мали б надію перевезти сю книжечку в Росію. Те, що в «Зорі» в бібліографії воно напечатане одрізнено – річ чисто случайна і нічого не значить.
Коли б моя рада не показалась Вам невмісною, то я совітував би Вам зовсім кинути перекладання з Гоголя: після перекладу «Тараса Бульби» і «Мертвих душ» Гоголь нічого нового нам не дасть. Коли, конечно, хочеться Вам дещо з московського перекладати, то будьте ласкаві порозумітись з ред[акцією] «Діла». В їх «Бібліотеці» має печататись щось з Тургенева, от би Вам і заняття було, і не потребували б дармо гроші викидати на друк «Вечерниць». А вже коли б конче хотіли Ви щось друкувати на свій кошт, то чи не краще б печатати хоч «Іліаду», котру, як я чув, Ви перекладаєте? Признаться Вам, я дуже цікавий на той переклад, бо переклад Руданського, хоч цінний під деяким поглядом, мене зовсім не вдовольняє.
Отсе, мабуть, і все. Не вмініть мені в зло, ласкава пані, мою балаканину, але Ваш щирий лист таким якимсь теплом повіяв на мене, що мимоволі отворилося серце і полились слова. Вам і Вашому чоловіку низенький поклін і сердечне поздоровлення засилаю.
Іван Франко.
До М. П. Драгоманова
4 листопада 1885 р. Львів	Львів, д[ня] 4/ХІ 1885
Ласкавий добродію!
Лист Ваш одібрав і зараз же відписую. Ант[онович] був у Львові з поворотом більше як 2 тижні і виїхав позавчора, т. є. в понеділок, д[ня] 2/ХІ до Тернополя. В той сам день я послав Вам його лист. Ваш лист він одержав. Так само казав мені, що справа, котру Ви робили через Белея – яка справа, сього він мені не пояснював ближче, – полагоджена; видно, що се те саме, про що Ви питаєте. Я охотно приймусь посередництва, про котре Ви пишете. Бувши в Києві, я говорив, що радо приймусь посередничати між киянами і Вами в висилці грошей, тим більше, що се для мене зовсім не небезпечно. Для чого вони не скористали досі з тої дороги – не знаю.
Ваше тяжке положення дуже глибоко болить мене, і я з дорогої душі рад би хоч чим-небудь допомогти Вам. Звісно, про гроші, послані Вам на Рейса, і балакати ніщо. Мені не квапно діється, а надто ще я й не міг би засідати до праці над Біблією, поки не скінчу хоч першої половини моєї праці про Федоровича. Так ото, будьте ласкаві, тою позичкою зовсім не турбуйтеся.
Далеко важче діло з тим, як би здобути для Вас місце в Галичині, об чім я ненастанно думаю. Ми уговорились тут з Коцовським написати розбір чи резюме Вашого нового видання історичних пісень, а яко вступ до тої роботи зладити бібліографічний огляд Вашої дотеперішньої роботи наукової і показати нашим людям воочію, хто се той Драгоманов і чим він для нашого діла прислужився. Ви могли б і повинні нам допомогти в сьому ділі 1) присилкою другого тому пісень, 2) повної бібліографії Ваших писань і 3) бібліографією і видержками хоч би важніших відзивів о Ваших працях європейської печаті. Отсе була б, я думаю, найкраща інтродукція для Ваших праць в «Зорі».
Я бажав би, щоб на слідуючий рік «Зоря» замістила бодай дещо з Ваших етнографічних праць, таких, розуміється, до котрих ніякий чорт не смів би придраться за ніякі ізми. Сього ж року, може, ще в теперішньому (21) н[оме]рі, я хочу віткнути в «Зорю» лист Тургенева з Вашою заміткою, NB, коли мені се удасться. Досі, як бачите, я старався так підвести, щоб в кождому н-рі бодай ім’я Ваше було назване, щоб народ освоювався. Чи не можна б просити Вас о дрібні замітки та оцінки нових виходячих в Європі праць наукових, от хоча б по етнографії (виключаючи речі релігійні) та історії? Хоча б Ваші замітки печатались тільки з Вашими ініціалами в підписі, то все-таки народ знав би, хто пише, і інтерес до Вашої праці розбуджувався б чим раз більше. Прошу не вміняти мені в зло того, що я такими дрібними способами задумав підходити публіку. Не публіку треба у нас підходити, а редакторів, котрі дурніші і тупіші публіки і котрі держать в руках «Зорю».
За Ваші замітки о дотеперішніх н-рах «Зорі» щире Вам спасибі. Скільки гризоти вони мені стоїли, сього б по них ніхто й не пізнав. Цікава річ, що помимо всіх закидів, які мені досі роблено за ті н-ри, ніхто не попрікнув мене в очі Вашим іменем (а поза очі, звісно, говорять, що хочуть), і се мене потішає. Наші львов’яни придирались за дурниці, за переписку, за некролог Бартусівні, але головна баталія вийшла з Кониським. Мені б, може, і не слідувало сього розказувати Вам, знаючи Вашу нехіть до сього чоловіка, та так і буть, розкажу для пам’яті.
Стаття в «Ateneum» – його, я се знав ще від весни, коли Кон[иський] на запросини Яблоновського взявся написати туди про нашу літературу. По виході н-рів з статтею я написав рецензію, в котрій дав вираз (надто, може, різкий і односторонній) тому загальному невдоволенню, яке викликала ся стаття у Львові. Кон. добачив в моїй рецензії особисту образу, а іменно в слові «казуїстичні закиди», і інсинував мені, що се я мщусь на нім не тільки за себе, але і за Вас, т. є. за те, що він закинув Вам незнання фактів. От і написав він мені лист, в котрім за фразами о громадськім ділі і конечності усмиряти супроти нього приватні гніви слідувало заключения, що так як я (особисто) образив його (особисто ж), то він забороняє мені печатати дальше в «Зорі» свої твори, як довго я буду впорядчиком «Зорі».
Знаючи, як наші львов’яни дорожать Кон-им, я відписав йому в тім дусі, що преписи його листа прямо суперечні з виводом; що «Зоря» іменно таке загальне, не моє особисте діло; що впорядчиком «Зорі» не я один, а, крім мене, ще Парт[ицький] і Подол[инський], котрі перед печатаниям читали і одобрили мою рецензію, і що коли він бачить в моїй рецензії особисту образу і бажає за неї сатисфакції, повинен не кидати задля особистої урази загальне діло, а зажадати від Тов[ариства] ім. Шевч[енка] усунення моєї особи від «Зорі» та й годі. Впрочім, додав я і виразно підніс, що ображати його зовсім не хотів і не думав. На се він відповів мені, що зовсім не думав наставати на моє вигнання з ред[акції] «Зорі», а написав попередній лист для того тільки, що вважав дивним і нелогічним, щоб газета містила осуд на свого власного співробітника.
Щодо праці Я. Ш[ульгіна], то, правду кажучи, я більше надіявся, ніж вона дає. Для «Зорі» з неї могли пригодитись тільки два розділи: стан економічний Укр[аїни] і освіта. Але ж розділ про стан екон[омічний] оброблений зовсім слабо і недостаточно; не то, щоб цифри застарілись, але цифер попросту ніяких нема, а писано все з пам’яті, так що і в 1883 році нічого б було друкувати. Прочі розділи (про уряд, про поляків, про суспільний і громадський стан) або також слабі, або чисто політичні, отже, під програму «Зорі» не підходять. Один ще тільки розділ стоїв би напечатання, про українофілів, та й сей головно б’є на політику. На всякий спосіб, може, ще при нагоді його й подам, але не зараз. До Ш. я пишу на днях, щоб розділ про економічний і громадський стан Укр[аїни] обробив наново і основно, а я радо постараюсь напечатать.
Не знаю, чим Вам не подобалась «Гессенська муха». Мені вона видалась доволі міткою, хоч і не дуже глибокою сатирою на московське начальство, котре і о благо народу потурбуватись не може, не заперши кого-небудь в холодну, і не старається хоч настільки «снизойти», щоб столкуватись і порозумітись з мужиком. Коли сі факти так вірно підхоплені, як живо розказані, то я не знаю, для чого б мусив жалувати, що напечатав «Муху».
«Русская стар[ина]» у Львові єсть в бібл[іотеці] Оссолінських; я звернув увагу на замітку, про котру Ви згадуєте, і постараюсь враз з іншими тогочасними згадками (в «Slawische Jahrbücher», польських еміграційних газетах і др.) перепечатати в «Зорі». Терлецький живе тепер у мене і вчиться до екзамену правничого. Він просить сказати Вам, що Helfa, що печатав Вашу брошуру, вже нема, а є його наслідник, з котрим він порозумівся і, скоро одержить рахунок, донесе Вам.
Збирається до Вас писати тутешній польський літератор, жидок Бігеляйзен з просьбою вказати йому пісні про кровозмішання.
Шлю Вам 10 з[лотих] р[инських] – не прогнівайтесь, але, може, знадобляться, поки дістанете з К[иєва].
Кланяюсь і поздоровляю.
Ваш Іван Франко.
До І. М. Колесси
11 листопада 1885 р. Львів	Львів, ул. Ліндого, № 3, д[ня] 11.XI 1885
Дорогий товаришу!
Посилку Вашу я одержав, і велике Вам за неї спасибі. Поперед всього мушу Вас перепросити за мій попередній лист у відповідь на Вашу кореспондентку. Застала мене Ваша кореспондентка в такій тяжкій хвилі гризоти і зденервування, що тепер зо мною дуже часто лучається, що я й сам не стямився коли понаписував грубіянств. Простіть і не гнівайтесь.
З Ваших рукописів, ласкаво мені присланих, я дещо попрочитував і позволю собі сказати Вам кілька слів про Вашу роботу. Поперед всього одна формальність. Коли на будуще будете що-небудь писати такого, що має бути друковане в «Зорі», то будьте ласкаві писати правописею «Зорі». Чи, може, Ви хочете, щоб я переписував?
Рецензія на Кольберга, на котру я дуже був цікавий, розчарувала мене. Так рецензії не пишуться. Прочитавши Вашу працю, котра коштувала Вас так багато роботи, ніхто не буде мав ніякого поняття о книжці Кольберга: що се таке, яким способом повстало, по якій методі роблене? По Вашому виходило б, що Кольберг попросту поперепечатував свої пісні з Голов[ацького], Wacł[awa] z Ol[eśka], Чубинського і т. д., між тим коли на ділі сього Кольб[ерг] не робив. Ви ставите до нього такі вимагання, яких і до наших етнографів ставити не можна, не показуєте докладно його методи збирання і порядкування етногр[афічного] матеріалу (що дуже важне), а робите в тій матерії закиди, котрі зовсім у воздусі висять.
Хоч і як мені жаль, а в тій формі, як є, Вашої рецензії надрукувати не можна. Коли б Ви мали час і охоту переробити її, т. є. подати результати своєї праці над Кольбергом в іншій формі, з сими доповненнями, які я тут намітив (без особистих екскурсій супроти Кольберга), то я дуже охотно нашкіцував би Вам рамки і хід мислей рецензії, бодай у формі питань, на котрі Ви повинні б дати коротку, ясну і фактами поперту відповідь. Надіюсь, що підійметесь тої роботи, і жду Вашої декларації, по котрій зараз вишлю Вам Вашу рецензію і свої замітки.
«Подорож на Чорногору» в такій формі, як Ви подали, також до друку не годиться, тим більше, що подібного роду опис був уже в «Зорі», пера Ільницького. Коли б Ви подали коротко а приступно результати наукових і етнографічних спостережень, то се було би жадане. В тутешнім «Kosmos»-i явилось справоздання о тій подорожі Зубера. Особисті Ваші враження і рефлексії для загалу не можуть бути інтересні.
Не без інтересу прочитав я Ваші вірші. Правду Вам кажу, я не міг дорозумітися, які мислі Ви в них висказуєте. Форма якась дика, вимушена, риторика шумна, хоч далеко не пуста. Видно з них молоду, гарячу душу, котра рветься до чогось, мурує, переходить звісну «Sturm und Drang-Periode», але до друку з них нічого не годиться. Найгладше вийшов вірш на отворення стриганецької читальні, так зато він і думками найбідніший, не взноситься понад круг думок вступних статей «Батьківщини». Переклад «Германа і Дороти» був би добрий, коли б не рими. Я радив би Вам зладити сей переклад неримованими п’ятистопними ямбами, а покинути гекзаметри.
Найцікавіше з усього, що Ви прислали, се казка паламаря стриганецького. Написали Ви його характеристику (зовсім не характеристичну і невдалу), а не написали навіть, як він називається! Додаток кінцевий зовсім нікуди не годиться. Порівняй – «Gralsage», «Nibelungenlied», «Ring des Polykrates», «Вікрамачарітра» – що тут за порівняння. «Gralsage» – се цілий світ казок, так як і прочі (крім Шіллерової балади); то так, як би Ви сказали: порівняй з тою байкою Чубинського «Труды» і Кольберга «Lud polski». І дальші цитати недокладні. Веселовський не написав «Сказ[ки] о Вихр.», а тільки «О Соломоне и Китоврасе»; що східного між тою казкою а запорожцями – не бачу.
Ну, та все те – тільки для Вашої інформації. Казку саму я напечатаю, як буде час і місце, в слід[уючому] році і літературу її, по можності, наведу. О дальші матеріали етнографічні прошу дуже; напишіть також до своїх знакомих, у кого вони є, щоб прислали. Напишіть також, будьте ласкаві, о стані і руху краківських русинів, о средствах наукових: які є товариські і публічні бібліотеки і які в них руські книжки, які професори і т. д.
Засилаю Вам і Вашим товаришам щире братерське поздоровлення.
Ваш Іван Франко.
До О. Ф. Хоружинської
1 пол. листопада 1885 р. Львів	
Дорога Олечка!
Шлю через Ваші руки лист для Олени Доброграєвої, і коли обі Ви згодитесь на се, буду слати і вперед для неї через Вас, з дописом наверху «в передачу», – всякий лист з таким дописом їй віддавайте. Жду не діждуся від Вас звістки. Чи Ви гніваєтесь, чи недужі – і не придумаю.
Всі листи в передачу можете читати, я не раз так і писатиму до неї, щоб і Ви були інформовані, коли цікаві. Будьте ласкаві подати мені адрес Вашого дядюшки, мені він на всякий случай може придатися.
Щиро поздоровляю Вас і стискаю Вашу руку.
Ваш Іван.
Львів, ул. Ліндого, № 3
До Олени Пчілки
14 листопада 1885 р. Львів	Львів, ул. Ліндого, № 3. Д[ня] 14/ХІ 1885
Ласкава пані!
Лист Ваш отсе получив і зараз одписую. Попередній Ваш лист був адресований на ул. Собеського, т. є. на мешкання Парт[ицького], але заразом в редакцію «Зорі». Штука в тім, що редакція «Зорі» тепер не у Парт., а в друкарні Шевченка (Академічна, ч[исло] 8), а Парт., мабуть, Вашого листа не прийняв, так як на ньому було приписано й моє ім’я. От і вийшли митарства.
Ви не так зрозуміли моє писання щодо б[рата]. Поперед всього Ви думаєте, що тут іде о просте «запрошення в хату». Ну, так я сього не думав ніколи. Я знаю дуже добре, що б[ратові], так як тепер діла стоять, переїздити в Галичину не можна. Але хіба ж се значить, що й зовсім ніколи не можна? Мені здається, що можуть зайти такі обставини, що можна буде, – і я, мабуть, і натякав на них у свойому листі.
Діло в тім, що б[рат] міг би чи то своєю науковою працею, чи політичними писаннями поставити себе так, що при деякій підмозі деяких людей уряд наш дав би йому дозвіл осістись в Галичині і набути тут права гражданства. Хіба ж такі речі не бувають? Звісно, до сього діла треба підступати з обдуманим планом, а головне – за загальною згодою всіх інтересованих. І коли я писав до Вас, щоб Ви, з свого боку, подали свій голос, то поперед всього не думав, що Ви так порозумієте се діло, немов би тут йшло тільки о сотворения якоїсь ілюзії для потішення упадаючого духом, о «запрошення в хату», – трібуй, мовляв, приїхати, що буде, те й буде.
Поперед всього, на таку дитинячу і небезпечну гру б[рат] ніколи не піде і таким потіхам не повірить. Коли я просив Вас, так тільки о те: розпитати у нього, чи в принципі був би він за тим, щоб перенестись до Галичини і чи прийнявся б робити в тій цілі старання, які би він і його приятелі признали потрібними. Як бачите, від сього ще дуже далеко до формального запрошення в хату, і тут Ви зовсім на місці могли б подати свій голос, висказати й своє бажання. Розуміється само собою, що й я, з свого боку, не те що напишу, але й написав уже дещо прямуюче до тої цілі, до б[рата]. Та тільки ще раз кажу, зносини наші не настільки інтимні, щоб я смів торкатися його особистих справ, а коли говорю, то все підходжу до діла з боку інтересів громадських. Ясна річ, що з того боку іменно так виразно особистої справи, як справа переселення, в повній повноті вияснити не можна.
Ще раз вертаю до свого проекту і скажу Вам, що о нім говорив я вже з деякими людьми великого розуму і не посліднього впливу, і вони виражались о нім зовсім не як о дитинстві, а, противно, запевнювали почасти і свою поміч. Коли б б[рат] в принципі згодився, то я міг би дещо ширше обговорити і більше людей до діла притягнути. А висмотривши грунт, можна би було спільно з ним уложити план роботи. А поки що я бажав би, щоб ім’я його якнайчастіше появлялось у галицькій печаті.
Отсе в 21 н[оме]рі «Зорі» я напечатав (за згодою Парт[ицького] і Подол[инського]) його замітки до листа Тургенева, котрих (ураз із листом) через два роки не хотіло напечатати «Діло». Може бути, що з його боку спаде на мене буча за те, тим більше, що під «Зорею» стоїть підпис того ж Парт., від которого він уважає себе ображеним. Я не входжу в те, як Парт. образив його, але вважав себе вправі напечатати його замітку хоч би для того, що Парт. уже тепер de facto редактором «Зорі» не є, а від Нового року й підписувати її не буде. Осе саме відноситься і до Вас. З хвилею, коли усувається з «Зорі» підпис Парт., упадає й резон, для которого б Ви могли не дописувати до неї. За редактора підписувати буде д-р Калитовський, а фактичним редактором буду я.
Я вже писав до б[рата] і просив його о дальші дописи, хоч би наразі о малі замітки наукові. Чи буде що з того – не знаю.
Важко мені було прочитати виписку з його листа, котру Ви мені передали, о сотрудництві в «Зорі». Значиться, він і мене вважає підлим та безхарактерним чоловіком, забуваючи о тім, що в ділі громадськім справи особисті все повинні стояти на задньому плані. Та що вже діяти, до подібних його відзивів я вже давно привик, а ціле моє виховання було таке, що мене вчили «стушевывать свою личность». Та тільки болить мене таке поступування прямолінійне і не увзглядняюче фактичних відносин людських.
Мих[айла] П[авлика] ще досі дома нема, і що з ним діється, не знати. Бідний він чоловік, але не без легкомислія. Та годі, нічого о тім і говорити. Засилаю Вам і всім Вашим сердечне поздоровлення.
Ваш Іван Франко.
До М. П. Драгоманова
17 листопада 1885 р. Львів	17.ХІ 1885
Ласкавий добродію!
Лист Ваш з нотами бібліографічними дістав. Посилки ще нема. Дві книжечки, котрі Ви дістали, – від мене.
Лист Тург[енєва] з Вашою заміткою напечатаний в «Зорі». Я добре розумію, що Вам годі мати діло з Парт[ицьким], але Ви знаєте, що тепер Парт[ицький] тільки підписує «Зорю», що властивець її – Тов[ариство] ім. Шевченка. Від Нового року діло остільки зміниться, що редакцію підписувати буде не Парт., а Калитовський, а до комітету редакційного, крім мене, належати буде Калитовський і Гладилович. Надіюсь, що при такім складі редакції Ви згодитесь заслати в «Зорю» свої праці.
Про пісні історичні я постараюсь зладити реферат до «Зорі», в котрім використаю прислані Вами записки бібліографічні. Звісно, не йде і не йшло мені о «рекомендування» Вас, але о освоєння нашої публіки з Вашим ім’ям, познакомлення її з Вашими працями. Чи, розбираючи Ваші праці, я зможу сказати що-небудь такого, що було б Вам незвісне і чим би Ви могли покористуватись, – не знаю, але боюсь, щоб не сказав дечого такого, що виявило б моє власне незнання. Ну, та в сім згляді я взяв собі за правило приповідку: не святі горшки ліплять.
Яке незнання фактів закинув Вам Кон[иський], сього ані я, ані, мабуть, і він сам не знає. От попросту хотілось йому шпигнути Вас і мене Вами, що буцімто я наслідую Вас. Тепер він не пише нічого до «Зорі», а є у мене рукописи кількох його очерків. Я маю надію, що під новою редакцією «Зоря» не вийде, як Ви кажете, сумою двох кониськородів, а вийде хоч і не цілком таким органом, якого б бажати треба, та все-таки газетою хоч скільки-небудь вдовольняючою. Се, звісно, в першій лінії залежати буде від того матеріалу, якого мені буде достарчено і з України, і з Женеви, і з Галичини. Конечно, згори треба приготовитись на те, що в ній попадатись буде не тільки баласт, а попросту й гній вроді Цеглинського «Синів», котрих я мусив умістити вже хоч би з тої рації, що автор – член Тов[ариства] ім. Шевч[енка], а затим співвластитель «Зорі». Заміщенням таких речей я мушу окупувати заміщення таких, як стаття Ш[ульгіна] про освіту на Укр[аїні] та Ваша замітка.
Впрочім, я маю надію, що при помочі нового редактора, чоловіка хоч і слабого темпераменту, але правдолюбного і все-таки історика, мені удасться зредукувати ad minimum або й до тла виелімінувати всяку подолинщину. Про самого Калитовського Ви можете виробити собі яке-таке поняття з його статей в «Зорі» про архів і виставу археологічну. Се чоловік ще молодий, учитель гімназіальний і ученик Ліського.
Петербуржець не писав мені нічого. Його книжки, котрі Ви переслали йому в Львів, мабуть, і досі ще не перевезені, так, може, для того й грошей він не посилає.
От нагадали Ви мені німецькі виписки. Жаль, що не приписали, з яких книг, – може, тут є ті книги де-небудь. А коли нема, то все-таки відсіль можна би написати в Відень. У мене живе Остап, так той знає в Відні людей, то й напише. Донесіть, в якім збірнику ті казки, котрих Вам треба. А поки що я посилаю Вам дві старосвітські німецькі книги (з бібліотеки покі[йного] Зубрицького), повні всякої чортівщини. Перегляньте їх, може, дещо і найдете для себе. Коли Вам пригодяться, то подержте, доки буде треба, а коли ні, то буду просив при нагоді звернути.
Про П[авли]ка не чувати нічого. Ті 50 карб., що були прислані для нього, ніхто не відібрав, – вернули назад до Києва, а може, й пропали. Також через конспіраційну тонкість. Післано гроші до хати П-ка, а на ім’я В. Б. А[нтоновича], котрий тоді сидів в Римі. Проста річ, П-ка завідомлено, що на його кватиру прийшли гроші, але грошей йому не дано, бо не на його ім’я.
Чи не Ваша се стаття була в «Вестнике Европы» 1884 р., мабуть, в ноябрі чи декабрі, «Корделія-замарашка»? Коли б Ваша, то чи не стоїло б її хоч без вступу або ексцерптом подати в «Зорі»? Я хочу ще сього року напечатати невеличку статтю Анджело де Губернатіса про італійський folklore, написану для місячника німецького «Auf der Höhe». Крім того, у нас в Кружку етногр[афічному] робляться реферати з статей Пипіна «Исследов[ания] русской народности» і Віньйоли «Mythus und Wissenschaft». Реферат з Пипіна, коли б був добре зроблений, я радо напечатав би в «Зорі» в слідуючому році.
Чи не були б Ви ласкаві написати для «Зорі» невеличку замітку про дві пісні з Галичини, поміщені Головацьким в юльській чи якій «Киевской старине»? Одна пісня «Ой пігнала дівчинонька ягнятонька в поле…» – очевидно, новела західна, варіант я стрічав по-польськи у Кольберга, а друга, про сойку – також, здається, інтернаціональна, а обі Головацький денунціює як історичні, звернені против Польщі. Надто ще пісня про сойку очевидячки і безвстидним образом наполовину сфальшована. Прочитавши сі обі пісні і замітку Голов[ацького] в «Старині», я трохи зачудувався. Бо коли сойка значить Польща, а чайка – Україна, то, запевно, журавель, про котрого у нас також є пісня, буде запевно значити москаля. А коли, по толкуванню Головацького, «лапав тато сойку» значить «лапав русин ляхів» – то що буде значити: «А я тому журавлю бучком ноги поломлю»? На всякий спосіб Вам, яко видавцеві історичних пісень, і слід розібрати історичну чи яку іншу вартість тих пісень і їх толкування, учиненого Головацьким.
Не знаю, що Ви скажете на таку мою думку? Так, як «Зоря» слідуючого року буде виходити в об’ємі 2 1/4 листа кождий двонедільний номер, то я хотів би завести в ній постійну рубрику матеріалів. Між іншими бажав би подавати й матеріали етнографічні: цікавіші пісні, казки, оповідання і т. і. Тільки ж не бажав би подавати той матеріал зовсім сирий, але з пояснюючими примітками, з визначенням варіантів печатаних, паралельних творів інших нар[одних] літератур і т. і. Звісно, до такого редагування етнографічного матеріалу у нас один тільки чоловік відповідний – Ви. Так от чи згодились би Ви час від часу, а хоч би до кождого н[оме]ра, приладити в такий спосіб чи то яку пісню, чи казку, чи що-небудь інше. В такім разі я цілковито здав би се діло на Ваші руки і заслав би Вам дещо матеріалу з того, що тут можна зібрати. Проби ради посилаю Вам одну колядку. Коли б зволили з нею що-небудь зробити, то напечатав би найшвидше.
А здійміть, будьте ласка, з Вашої сестри інтердикт писати в «Зорю». В[олодимир] Б[оніфатійович] не пише нічого?
Щиро вам кланяюсь.
Ваш Іван Франко.
---
Записав в Мшанці, пов[іту] Староміського, окр[угу] Самбірського від господаря Михайла Оліщака-Терлецького піп Михайло Зубрицький 1885 року.
Пісня та в збірнику Зубр[ицького] має напис: «Старшому брату». Хоч, очевидно, позшивана з кількох відрубних мотивів, вона мені видається цікавою хоч би тільки згадкою о Києві і св. Софії.
Від того самого Зубрицького є у мене з Мшанця ще 18 колядок, між котрими декілька зовсім досі незвісних в печаті.
І. Ф.
Коли б Ви були ласкаві зладити замітку до сеї пісні, то переписувати її не потребуєте, а, покликаючись на поодинокі місця, доволі Вам буде назвати номер вірша.
До І. М. Колесси
18 листопада 1885 р. Львів	Львів, дня 18.ХІ 1885, ул. Ліндого, № 3
Дорогий друже!
Отсе іно-що дістав Ваш лист і зараз сідаю Вам відповідь відіслати. Скажу Вам по правді, що Ваші суперлятиви о тім, як Ви бажаєте моєї поради і дорожите моїм часом, – прикре враження на мене зробили. Занадто багато риторики, а щоб усе те могло бути щире. Друже мій, о одно Вас прошу, сли переписка наша має випасти для обопільної нашої користі, говоріть до мене як до товариша, як до чоловіка, а не стилем акафістів! А як мало щирості в Ваших суперлятивах, доказує хоч би той роздразнений тон, з яким Ви бороните своїх цитатів, доказує хоч би замітка Ваша: «Ви, відав, не читали тої книжечки котру-сте мені жичили (Веселовського)».
Іменно для того, що я ту книжечку читав, я й сказав Вам, що так загально цитувати не можна, що «Вікрамачарітра» – се збірник повістей і що цитуючи з неї чи з Веселовського якусь одну річ, треба подати докладно, що і в якій мірі цитується. Не гнівайтесь, що лист свій зачинаю від тої, ніби особистої, уваги. Я бажав би дійти з Вами до доброго порозуміння, бо ціню Вас, як силу робочу, і для того бажав би поперед всього вияснити Вам важність і конечність одвертості, щирості і простоти в переписці і в усякім іншім письменськім та товариськім ділі.
Перейду тепер до Кольберга, котрий мене найбільше інтересує. Ось Вам коротенька рецепта, після котрої, по моїй думці, випадало би зробити рецензію на Кольберга і на всяку іншу річ.
1) Докладний опис книжки (титул, число сторін, розклад матерій і т. і.). Ваш вступ зовсім до речі не належить, а уступу «єсть то діло етнографічне з двох томів зложене і т.д.», ані навіть титулу докладного я в огляді Вашім не находжу. A propos Ви кажете, що «оскільки порозуміли мою волю, старалися не подавати рецензійні критики, а тільки огляд». Друже мій, а як же Ви назвете такі вираження: «Але не всюди зважає автор на згадане правило» (NB, правило, Вами самими поставлене і при збиранні етнографічного матеріалу не маюче ніякого сенсу!), «пописується нев», «попадає в натягнену, маловажну балаканину», «грішить нудними (в збірнику матеріалів!) репетиціями», «доходить до скрайнього лаконізму і неконсеквенції гадок», «досить невірні (?) картини», «недостаточне число ілюстрацій» і т. д. Чи се голе констатування фактів, чи тільки Ваш суб’єктивний, переважно зовсім безпідставний, суд?
Коли докладно а коротко опишете саму книжку, треба перечитати поперед всього її передмову, щоб побачити:
2) Яку ціль поклав собі автор (а не підсувати йому ціль свою, котрої він міг зовсім не мати на оці), які мав під рукою средства до осягнення тої цілі і якою методою послугувався до використання даних матеріалів?
Ось Ви, н[а]пр., говорите, що Кольберг покрав від Головацького. А говорить о тім де-небудь Кольберг сам? А коли не говорить, то або й Ви не говоріть, або докажіть Кольбергові крадіж. Але каталоги варіантів, на котрі Ви собі так багато труду завдали, абсолютно нічого не доказують. Як же Ви хотіли, щоб кождий збирач усе самі нові пісні приносив? А застановились Ви над тим, що та сама пісня могла бути записана Кольбергом на Покутті, а Головацьким зовсім деінде і що в такім разі повторення тої самої пісні є не хибою, а заслугою, бо показує географічне розширення даної пісні? А подумали Ви над тим, що сли Кольберг сам не признається до черпання з Голов[ацького], а повторює ті самі пісні, то се, власне, може бути доказом, що він Голов. не знав? Ні, друже мій, в таких речах треба бути дуже осторожним, особливо коли мається діло з збірником матеріалів, а не з романом.
3) Коли на підставі передмови чи взагалі даних самим автором вказівок (всюди треба докладно цитувати його слова з означенням місця, сторони, де се написано) виложите його ціль, средства і методу, тоді приступайте до спеціального огляду поданого ним матеріалу. Тут доперва можуть Вам бути до помочі інші подібні збірники. Спеціальний огляд устроїти треба найпростіше в той спосіб: в тім розділі автор говорить о тім (коли що невірного в авторових замітках – піднести), подає матеріал такий а такий (стільки пісень, приповідок, казок і т. і.), з того матеріалу стільки і стільки штук є зовсім ідентичних з матеріалом інших збірників, записаним чи в тій самій стороні, чи в інших сторонах (вичислення в примітці), стільки і стільки більше або менше значних варіантів, стільки і стільки речей, зовсім нових. Так перейдіть цілу книгу, по чім можна подати загальну суму.
На закінчення ставите собі питання:
1) Які голоси печатні відзивались о тім ділі? З найповажніших відзивів підносите (дослівно, з докладним цитатом) головні заміти pro i contra і додаєте до них свої уваги на підставі попередущого спеціального і загального огляду.
2) Яке місце занимає даний збірник супроти інших, давніших збірників в тій матерії? Тут треба виспецифікувати ті збірники, котрі хочете порівнювати з критикованим, а відтак порівнювати за чергою кождий з них: а) під зглядом цілі, б) методи збирання, в) способу публікування (літери, правопис і т. і.), г) методи упорядкування матеріалу і д) під зглядом власних заміток і спостережень авторів, коли такі є. По кождому з тих пунктів треба совісно і безсторонньо видати свій суд, простими і ясними словами.
Багато ще дечого мав би я сказати по поводу Вашого огляду; замічу тільки одну рецензію до стор. 3, де говорите о колядках. В рецензії своїй не вдавайтеся в розбирання і коментування самого матеріалу народного; се вимагає праць спеціальних, а Ваші короткі, доривочні замітки зовсім ніякого значення мати не можуть. Коли будете вичислювати пісні, схожі у Кольберга і Голов., то держіться тої методи: ідентична пісня єсть тільки та, котра ціла слово в слово згоджується з другою. Не можна до тої рубрики зачислювати пісень зшиваних, як напр. Ви се робите: 1 + 3 Кольб[ерг] = Голов. II (07) + 4 + Гол. III (130), так ніхто в світі не порівнює. А скоро хоч одно слово, хоч один вірш не такий, то вже пісня не ідентична, а варіант. Пісні ідентичні і варіанти для вжитку будущого спеціаліста Ви означіть не так, як в своїм огляді, в величезних табелях, але при спеціальнім огляді кождого розділу дайте нотку і напишіть: у Кольб. в тім розділі (т[ом]…, стор. х – у) пісні a, b, c, d, e і т. д. ідентичнії з піснями у Голов, (т…, стор…), у Жеготи Pauli (т…, стор…), у Wacłfawa] z Oleska (стор….). А друга нотка: до пісень у Кольб. (стор. х – у) варіанти поріівняй] у Голов, (том, стор… н[оме]ри…) і т. д.
О Вашім новім товаристві що ж можу Вам сказати? Щасть Вам, боже! Я, з свого боку, чим буду міг, тим охотно допоможу його розвоєві і на першій порі постараюсь в його бібліотеку заслати дещо книжок, які у мене є під руками. Зверніться також в тій цілі до Драгоманова (Jeneve, Suisse Chemin Dancet, 14), він радо пришле Вам свої видання.
Засилаючи сердечне поздоровлення Вашим товаришам, стискаю Вашу руку.
Ваш Іван Франко.
До О. Ф. Хоружинської
24 листопада 1885 р. Львів	Львів, ул. Ліндого, № 3, 24/XI 1885
Ой ідуть дні та за днями, ночі за ночами, а я жду та й жду від Вас хоч словечка, та вже й ждати покинув. Мусить бути, що я чимсь образив Вас в своїм посліднім письмі. Радо б перепросив, якби знав, за що. А може бути, що Ви пожаліли і тих листочків, що досі писали до мене і рішились порвати і ту невеличку зв’язь, яка досі між нами почала було заводитись? Нічого сього я не знаю, але скільки перетерпів, дожидаючи від Вас письма, – се нехай іде з тим часом.
Коли, впрочім, писання чинить Вам так велику і неодолиму прикрість, то я звільняю Вас від обов’язку відписування на мої листи; тільки будьте ласкаві сказати Єлисею Кипріяновичу, а він мені відповість, і будете мати спокій.
Щиро Вам кланяюсь.
Іван Франко.
До Олени Пчілки
29 листопада 1885 р. Львів	Львів, ул. Ліндого, № 3, д[ня] 29/ХІ 1885
Ласкава пані!
Дармо Ви не ждете моєї одповіді, думаючи, що я так зайнятий, що й відписати Вам не можу. Не дай, боже, бути так зайнятим, як отсе я. Заняття моє – вічна грижа; роздразнення, вічні уколи з різних боків, підозрівання та очорнювання – се я про наших львівських приятелів! Так що найбільша мені благодать на хвилю одвести душу, бодай листовно балакаючи з ким-небудь, о кім знаю, що не нападеться на мене, що можу побалакати од душі. Знаєте, пані, що ніколи ще в моєму житті, я не писав так багато і таких довгих листів, як тепер. Се, мабуть, од того, що горілки не п’ю, а, не можучи забутись од наркотика, приймаю такі великі дози іншого «средства на забуття» – кореспонденцій. Не раз просто до того доходить, що сидиш-сидиш – і починаєш писати листи до осіб фантастичних і о ділах зовсім фантастичних, щоб тільки втекти від власних мислей і від власних нервів.
А кореспонденція з Вами, ласкава пані, се для мене не наркотик, а покріплення, так ото й не думайте, щоб я так швидко занедбав її. Тим більше, коли діло йде ще о одного, так дорогого мені чоловіка!
Видно, я в попереднім моїм листі пописав багато дечого недоладного, пописав під впливом тої психопатії, котрої я тут і на хвилю не можу позбутися, коли Ви вирозуміли з мого листа, що я образився. Ні, ласкава пані, нічого мені було ображатися, а різкий тон мого письма (за котрий я ніколи не ручаюсь) міг походити з тої хіба причини, що Ви не порозуміли відразу, куди я гну з своїми планами щодо повороту б[рата] в Галичину.
Ви, пані, – не в гнів Вам се будь сказано – і тепер ще не зовсім порозуміли. Видно, що я надто невиразно, надто по-конспіраторськи говорив. Постараюсь говорити ясніше, Ви кажете – і зовсім справедливо, – що після цього, як наш уряд тепер відноситься до писань б[рата], Вам не віриться в те, щоб той уряд пустив його в Галичину, а коли б пустив, то хіба тільки для переведення дальше. (Се посліднє вже лишне!). Сказати Вам правду – і мені не віриться, і я того навіть ніколи не думав. Се була б наївність. Правда, супроти нашого уряду б[рат] досі не зробив нічого такого, що кваліфікувало б його як госуд[арственного] або якого іншого преступника, а писання його конфіскуються у нас так собі, по старій пам’яті для ім’я.
Конечно, вертаючи в Галичину тепер, хоч би на запрошення всіх русинів, чи тільки якої малої купки, він міг би бути певний, що його або на самій границі спинять, або по приїзді арештують, а видержавши кілька місяців, проведуть «обратным шагом» за границю. Сього, звісно, я не бажаю.
А бажав би я зовсім чого другого. Бажав би того, щоб сам уряд дозволив йому вернути до нас і затвердив за ним право обивательства австрійського, так щоб ніяка ворожа сила не могла б його вже вирушити. А щоб се могло статися, для сього перш усього потрібно його власної згоди. Я сказав Вам уже, що досі він супроти австрійських законів нічим особливим не провинивсь, значиться, з того боку перепон великих не буде. Але по старій пам’яті уряд косо дивиться на нього, хоч, як се знаю з многих джерел, високо цінить його науку і публіцистичну спосібність.
Так от мені думалось, чи не можна би в данім разі наклонити б[рата] з того боку й підвести пружину – написати й опублікувати щось такого, за що б Австрія (чи, краще, сама династія) мусила б бути вдячна авторові, а тоді з того боку й підступити з прошениям о право обивательства. Подібні случаї у нас бували досить часто, хоч і не з людьми заграничними. І ще одно, не йшло б тут о те, щоб б[рат] писав проти своїх переконань: що, і коли, і як написати, се вже осталось би на його волі. Та на всякий раз справа се дуже делікатна, котру краще би усно обговорювати, ніж описувати, і для того я досі говорив Вам про неї так неясно. Скажу, ще одно, що і б[ратові] я об тім не писав так ясно, як отсе Вам, не знаючи, як він міг би се прийняти. Одно тільки, надіюсь, виясниться Вам тепер: для чого я просив Вашої помочі і поради в тім ділі.
Може бути, що аж тепер Ви признаєте весь мій план фантастичним, знаючи послідню його пружину, – і тут я, очевидно, спорити з Вами не стану, бо вдачу і погляди б[рата] Ви, очевидно, краще знаєте, ніж я. То тільки одно можу сказати, що коли б він згодивсь, то все проче далось би якось улагодити.
Тепер, надіюсь, буде Вам яснішою й причина того, для чого мене так заболіла передана Вами фраза б[рата] о сотрудництві в «Зорі». Я зовсім далекий був від тої мислі – вважати Ваше переказання тої фрази якою-небудь неделікатністю, виміреною на те, щоб мене вколоти, абощо. Мене тільки те заболіло, що я побачив, як глибоко засідають у його душу особисті урази і як тяжко, значиться, буде склонити його до такого поступування, яке зробило б його «можливим» на нашім галицькім грунті. От і тепер, по надрукуванні його замітки, він уже прислав до редакції «Зорі» (і то на ту ж адресу, що й Ви, т. є. до хати Парт[ицького]) протест, що не давав мені права печатати його замітку в «Зорі», котрої редактор перед 8 роками так-то і так-то образив його. Протест сей, правда, не дійшов до рук Парт. – той був би сказився. Але його передав мені Подол[инський] з міною тріумфуючою, що ось, мовляв, той чоловік, за котрим ти побиваєшся, тебе ж і ногами копає.
І що цікавіше: з боку строгої моралі б[рат] зовсім прав, а вся вина, спадає на мене, котрий хотів зробити якмога ліпше, ну, а вийшло погано. І скільки-то вже разів мені таке лучалося! От хоч би ся сама нещасна замітка. Прислав її б[рат] на мої руки тоді, як я був співробітником «Діла», з жаданням, щоб замітка ураз з листом Т[ургенєва] була напечатана в «Ділі». Того ж самого дня я передав її в редакцію, просив і переконував, щоб надрукували, – та ба, рішила громада не друкувати.
І що ж Ви думаєте? За сю, не мою, провину, мені прийшлось від б[рата] вислухати стільки міхів кривди, що краще й не згадувати. Се за ненадрукування. Тепер, коли я, використовуючи всяку можність, надрукував замітку, прийдеться вислухати друге стільки за надрукування. Та дай-то, боже, сили, щоб знести усе те, а то не раз так-таки думається, що збожеволію. А яка робота можлива серед такого настрою?
Ви, ласкава пані, і самі не думали, як тяжко Ви пригнули мене до землі своїми похвалами, і то якраз у такій хвилі, коли я найдоткливіше чую всю свою безсильність і дрібноту і коли многі голоси з різних боків обвиняють мене о безхарактерність, фальшивість та трохи чи не о зраду найсвятіших інтересів народу. Діло, бачите, в тім, що для зарібку, а також для сказання о наших справах прилюдно свобіднішого критичного слова я взявся писати кореспонденції до петербурзької польської газети «Kraj». Поки я говорив там о хибах та підлостях наших твердих, доти мене не чіпали, хіба тільки тверді бурчали, що ось-то Ф[ранко] пише до польських газет, служить польським богам.
Але отсе довелось мені в послідній кореспонденції осудити, і то доволі гостро, діяння політичні молодшої партії, – ну, і посипались докори, що як же я смію, состоючи впорядчиком «Зорі», писати на партію, котрій сам служу? А між тим та сама партія в своїх паріійних нарадах сама до мене не признається; вожаки тої партії, де тільки можуть, обмовляють та «мелють» мене, а до «Зорі» найняли мене попросту за робочого вола по 25 з[лотих] р[инських] місячно, з котрих мені положено прокормлювати себе. А ще деякі авторитетні люди говорять: коли має Ф. що сказати против партії, то нехай напише се по-руськи і – в своїх газетах вони, звісно, місця якій-небудь критиці не дадуть – нехай своїм коштом напечатає осібну брошуру!
От я так і жду, що вони коли не за сю, то за яку-небудь другу кореспонденцію одного гарного поранку скажуть мені: «Бувайте здорові, ми вас при «Зорі» не потребуємо, коли не хочете й зовсім з нами солідаризуватися». І се була б для мене правдива благодать, бо я б оддихнув собі, успокоївся трохи після сеї ненастанної моральної тортури і, може б, щей написав дещо, щоби хоч у маленькій частині оправдало Ваші похвали, ласкава пані. Ніколи ще так сильно, як тепер, не почував я своєї неспосібності товктись між тими суперечними змаганнями й амбіціями, які тут у нас витворились, ніколи так сильно не почував бажання тихої літературно-наукової праці і тихого, родинного життя. Ах, та, мабуть, одно і друге мусить остатись для мене землею обітованою, котрої я й здалеку не побачу ніколи. Що з моїх праць літературних, коли вони серед наших літературно-котерійних обставин і світу ніколи не побачать? Хіба писатиму їх по-польськи або по-німецьки. А про життя родинне таким пролетаріям, як я, і думати б не годилося! Та якби-то можна не думати і не бажати, то чоловік, може, був би й щасливіший. А то рве тебе те прокляте бажання на такі круті дороги, од яких би й сам при інших обставинах вжахнувся.
Та що се я розбалакався, надуживаючи Вашої доброти, ласкава пані! Простіть! Самі Ви довели мене до того; Ваш лист повіяв на мене такою теплотою, що я мимоволі розтаяти мусив.
Прийміть же, ласкава пані, щирий поклін і поздоровлення від Вашого покірного слуги
Івана Франка.
До О. Ф. Хоружинської
4 грудня 1885 р. Львів	Львів, ул. Ліндого, № 3. Д[ня] 4/ХІІ 1885
Дорога Олечка!
Так от чому Ви не писали мені! Ви були недужі і навіть не звістили мене, і навіть тепер немов скриваєте се передо мною! Хіба ж так можна? Хіба ж Ви не знаєте, який неспокій, яку тривогу Ви наводите на мене. Та й добрий же Ваш Є[лисей] К[ипріянович], що писав мені лист і не сказав нічого виразно, а тільки пробормотав щось про якісь клопоти. А я тут бог зна що вже передумав про причину Вашої мовчанки, а що Ви в моїй фантазії все являєтесь крепкою, здоровою, цвітучою і енергічною малою осібкою, то я – звиніть за недогадливість – і не міг, і не хотів думати, щоб Ви могли бути недужі.
Та й тепер ще Треба бути так «злою», як мені малював Вас один київлянин, котрого імені я й тоді не знав, і тепер не знаю, – щоб не сказати мені, що Вам такого було, чим Ви нездужали, чи тепер уже зовсім здорові, чи нема ніякого небезпеченства на будуще. Дорога Олечко, ані тепер, ані на будуще не мучте мене лишньою делікатністю, а розкажіть прямо все, цілу правду.
Щодо характеристики о Вас, то ще раз кажу Вам, що я нікого о ній не питаю і ні від кого не дістаю, тим більше, що нікому з моїх знакомих ані в Києві, ані тут я о моїх до Вас відносинах не згадував. В розмові з Вол[одимиром] Бон[іфатійовичем] раз якось случайно зійшла бесіда на «трегубовських баришень», він дуже хвалив Вас, отільки й усього.
Те, що Ви нашу свадьбу відкладаєте на іюнь місяць, мені дуже сподобалось. Справді сама гарна пора, можна буде і Україну побачити краще, ніж взимі. Я надіюсь витягти в дорогу і свого, хоч не рідного, батька і, може, ще декого з товаришів; і грошенят дещо до того часу у мене назбирається на устроєння нового життя.
А тепер ще невеличка, або, правду сказати, велика просьба до Вас. Отсе шлю Вам свою карточку, хоч не мудро зроблена, та все-таки хоч трохи нехай пригадує Вам мою фізіономію. Звісно, роблю се в чисто самолюбній цілі, щоб випросити від Вас Вашу карточку, котра б пригадувала мені Ваше миле лице. Тим більше Ви повинні се зробити, що так рідко пишете до мене і що затим так мало даєте мені оказій живо нагадувати Вас. Чи маю ще й виразно говорити Вам, що ждатиму Вашого листа і Вашої посилки дуже а дуже нетерпливо?
Не знаю, чи читання моїх каракуль не робить Вам надто багато трудності, і для того кінчу своє писання, бажаючи Вам якнайшвидше прийти до повного здоров’я і наперед ніколи не недужати.
Стискаю Вашу руку.
Ваш Іван Франко
До М. П. Драгоманова
11 грудня 1885 р. Львів	Львів, д[ня] 11.XII 1885
Ласкавий добродію!
Діставши нині Ваш лист, зараз і відписую Вам, поперед всього о тім, що для мене найбільш болюче, о Вашій замітці до листа Тургенева і о Вашім протесті по поводу її напечатання. Може бути, що була се з мого боку нетактовність печатати Вашу замітку в «Зорі». Я пригадую собі добре, що Ви ще 1883 р. заборонили мені печатати її в «Зорі», тоді, коли не хотіло напечатати «Діло». Тільки ж тепер обставини настільки змінилися, що «Зоря» перестала бути власністю Парт[ицького], а коли його ім’я ще й стоїть під нею, то тільки як вивіска, та й то призначена на замазання. Отому-то, бажаючи хоч таким дрібненьким причинком пригадати галицькій публіці Вас і Вашу роботу, я перепер уміщення Вашої замітки.
Позволяючи на її уміщення, дотеперішній безпутній комітет уважав се свого роду концесією для моїх симпатій, за котру мені прийшлось заплатити їм уміщенням «Синів» та «Хрущів». Отже, можете подумати собі, яку радість зробив їм Ваш протест і як пильно поквапились вони, щоб і з нього укувати оружжя проти мене. Звісно, при дотеперішнім складі комітету нема і бесіди об його заміщенні в такій формі, як Ви його прислали; сумніваюсь, чи і в слідуючім році се зможу зробити, так як теперішній властивець «Зорі» – Товариство ім. Шевченка – не позволить кидати каменем на Парт[ицького]. Коли б Ви обставали доконче при дослівнім заміщенні Вашого протесту, то мені приходилось би, вибираючи між Вашою приязню а редакцією «Зорі», покинути сю послідню.
З свого боку, я чую, що Вам належиться сатисфакція за напади Парт., і для того, коли б Вам се було до вподоби, я постарався би при обговоренні «Політичних пісень» в однім з перших номерів слідуючого року дати обширну замітку, реасумуючи напади на Вас галичан і зводячи їх ad absurdum, а опісля й згадку про Ваш протест проти уміщення Вашої замітки. Коли ж така сатисфакція була Вам достаточною, то я прирікаю Вам її вчинити або виступити з «Зорі».
Поки перейду до дальших точок Вашого листа, мушу поперед всього сказати Вам про одну річ, котру ми з Остапом і др. задумали. Бачачи неможність ніякого поступового руху серед наших старших народовців, ми задумали, з одного боку, не покидаючи «Зорі» як органу белетристично-літературного з характером мішаним – старо- і молодонародовським, – видати в слідуючім році щось свого, більш ясного і рішучого. Остап радить видати альманах в яких-небудь 30 листів; я був би за видання квартальника; чотири книжки в році, кожна по 10 аркушів об’єму; могли би, чень же, гарно заманіфестувати роботу, змагання і бажання наймолодшої партії.
Правда, перше діло – кошт. Видання такої книжки чи такого квартальника коштувало б около 1000 з[лотих] р[инських]. Можна числити на те, що бодай половина того кошту покриється з передплати. На покриття другої половини у мене є ще з торішніх київських грошей 150 зр. (не числячи ті, що у Вас); надіюсь, що Акад[емічне] братство дало б також зо 150 зр. Решту (200 зр.) треба б покривати чи то з розпродажі поодиноких н[оме]рів, чи як-небудь інакше, – на всякий спосіб, хоч би прийшлось і самому поволі ті гроші сплачувати, – біда не велика. Коли б мені удалось продати котрому з польських книгарів право накладу на мої новели (а я об тім тепер завів переписку з Варшавою і Петербургом), то, може би, й у мене дещо трохи грошей показалося, з котрих головну часть звісно, я пустив би на видання.
Що при тім виданні я в великій мірі числив би на Вашу поміч, се розуміється само собою; з власних праць, крім деякої белетристики, я бажав би помістити тут бодай два-три очерка з критики «письма св[ятого]», популярно зладжені, а з перекладів дав би найрадше популярні виклади статей Фрітца Шульце, поміщених у «Kosmosi» і становлячих собою органічну цілість: 1) як розвивалось виображення «душа»? 2) грецька філософія від Фалеса до Арістотеля (по Целлеру); 3) початок, зріст і упадок погорджування природи (християнства); 4) боротьба між реалістами і номіналістами; 5) зріст наук природних від Декарта до Дарвіна. Сі статті – се короткий, а дуже гарний виклад історії філософії, де особливо ідейна сторона християнства показана дуже добре і глибше, ніж, н[а]пр., у Дрепера.
Крім того, пішла б туди бодай половина праці Остапової, дальше праця П[авли]ка про читальні, з може, й його переклад Тілле і ще дещо з наших галицьких праць. З Ваших праць пожадано було б нам до того видання дістати такі, котрі не могли б ввійти в «Зорю», пр[иміром] обіщані Вами «Споминки про Галичину і Угорщину» і що, крім того, вважатимете відповідним.
Статтю Cosquin’a про народні оповідання будьте ласкаві зладити якмога швидше. Щодо кобзарських дум, то я б з дорогої душі бажав, щоб вони були у нас напечатані, та ще з Вашими увагами, й маю надію, що прочі члени комітету згодяться на печатания тексту дум фонетикою. Впрочім, об сім я побалакаю якнайшвидше з ними, та й діло не таке пильне, бо наперед повинна б піти стаття Cosquin’a, затим уже матеріал.
Коли Ви прийметесь редижирувати шматочками матеріал етногр[афічний], то я постараюсь переслати Вам усе те, що в мене є позаписуване, як тільки найду час позбирати все докупи. Жаль великий, що з позаписуваного якраз найменше казок. Зашлю Вам також дві рукописі апокрифів, які у мене є. Маю також збірничок рукописних статутів братств церковних від 1582 до середини 18-го віку; Ви, мабуть, задумували щось писати о братствах; коли б Вам треба було тих рукописів, то міг би Вам переслати їх до використання.
Щодо оповідань з «письма св[ятого]», то я бажав би почати спочатку, з першої книги Старого завіту, і для того дуже бажав би мати хоч способом позички для використання Рейса том І (Preface et Introduction generale) і оба томи 3-ьої часті, де говориться про пентатевх. Чи не можна сі три томики як-небудь особисто купити антикварським способом? У мене в руках тепер книжка Аббе Vigouroux про Біблію, попівська дуже, але дає доволі багато цікавого матеріалу і на вступі історичний огляд раціоналістичної німецької критики з обширними виписками особливо з Штрауса. Ціттеля книжечки, про котрі я згадував, дуже інтересні: се підручники здобутків біблійної критики, з котрих один призначений для протестантської молодежі народних шкіл, а другий, обширні-ший, для середніх шкілі Вельгаузена «Prolegomena» випишу.
Стаття Ваша в «Киевск[ой] стар[ине]» про театр дуже цікава, і я вже просив самого будущого редактора «Зорі» Калитовського, щоб зробив з неї для «Зорі» обширне резюме. В двох послідніх номерах за сей рік я подаю в доповненім перекладі свою по-польськи написану статейку про театр (штучний) у Галичині, де в примітці згадав і про останки народного театру по наших селах і містечках, оскільки я чув про них.
Від петербуржця не маю ніякої звістки, хоч писав йому вже кілька разів і в різних ділах, але не маю від нього ніякої відповіді. Я просив його о деякі книжки; між іншим, він обіцяв мені прислати літографовані лекції Веселовського по народній літературі, і нічого не одержав.
З Києва також нема ні вітру, ні хвилі, і вже з півтора місяця. Чую через Тернопіль: В[олодимир] Б[оніфатійович] смертельно недужий.
Книги від Вас получив і дав у ред[акцію] «Діла», в бібл[іотеку] Оссол[інських] і в «Просвіту». В братство дав не прямо, а на приватні руки, бо в братстві якраз була поліці[йна] ревізія, в котрій забрано з бібліот[еки] Ваші видання і виточено братству процес за їх розширювання. Замі[сть] «Академического] кружка», котрого члени писали на братство денунціацію і, запевно, Вашого видання не приймуть, я дам його в бібліотеку Народного дому. Чому «Діло» не згадує – не знаю. Дивне воно собі!
Сими днями буде там у Вас чоловічок від нас; я передав через нього для Вас Кольберга послідіні речі, а також Крауса «Югословенські казки». З книг, котрі Ви згадуєте, у нас у бібл[іотеці] є тільки Афанасія Чужб[инського] «Поэтические воззрения», а з Буслаева тільки «Сказание о Меркурии».
Шлю Вам несподіванку під бандероллю. Щиро поздоровляю Вас.
Ваш Ів. Франко.
До М. В. Лисенка
13 грудня 1885 р. Львів	Львів, ул. Ліндого, № 3
Ласкавий добродію!
Сердечно перепрошую Вас, що досі за всякими літературними хлопотами та сварами не міг переписати Вам пісень. Та отсе, врешті, здобувсь на час і посилаю. Не знаю тільки, чи зможете добре прочитати мою мазанину. Позвольте заразом просити Вас о підмогу для «Зорі», котра виходить під моєю редакцією. Я дуже бажав би подавати в ній час від часу праці про нашу народну і артистичну музику. От і в 23 н[оме]рі сього ще року найдете статейку тутешнього складача П. Бажанського, як на мій погляд, доволі глупу, та що було діяти? В пику йому пришпилив я до його ж тексту примітку з Вашого листа до п. Партицького – хай проковтне. Коли б ласка Ваша взяти за перо і своїм словом прояснити трохи нашу публіку о музикальній справі, то я щиро бажав би від Вас праць хоч би на отсі дві теми:
1) Характеристика української народної музики в порівнянні з московською.
2) Огляд артистичної укр[аїнської] музикальної продукції.
Коли б можлива була для Вас річ написати дещо й по поводу галицької музики, чи народної (тільки що для її порівняння треба б узяти ще румунську, польську і сербську), чи то артистичної (от хоча б по поводу «Кобзаря» та «Бояна» та видань львівських учеників (Нижанковського), то все те «Зоря» прийняла би з великою подякою.
Дожидаючи Вашої ласкавої одповіді і засилаючи Вам, Вашій пані і всім знакомим щирий поклін, остаюсь покірний Вам,
Іван Франко.
До Олени Пчілки
Біля 20 грудня 1885 р. Львів	
Ласкава пані!
Отсе нині дістав Ваш лист і Вашу посилку і спішу відповісти Вам на деякі Ваші замітки. Повісті Вашої ще не вспів перечитати; на всякий спосіб, судячи по Вашому резюме, річ буде цікава, і я в проспекті «Зорі» поклав її між речі, котрі будуть у першім ряді друкуватися. Жаль тільки, що ніяк не можу вдоволити Вашого бажання і зачати печатания з 1-го н[оме]ра. До перших н-рів призначений уже давніше роман пок[ійного] Свидницького «Люборацькі»; мусить бути хоч половина його напечатана, поки будемо могли розпочати Вашу повість.
Се, однак, здається мені, не повинно зражати Вас і знеохочувати від кінчення Вашої повісті; противно, чим швидше я буду мати всю її в руках, тим швидше почну й печатати, т. є. всяка пізніше прислана річ іншого автора буде мусила йти після неї. Для того прошу Вас – викінчуйте свою повість і присилайте на мої руки; у нас важне діло не тільки доброта твору, але й його обширність: поки замістити, треба добре обрахуватися з місцем, щоб і скінчити в означений час, і не перетяжити номерів, і вдоволити справедливі претензії й інших авторів. Надіюсь затим, що Ви, ласкава пані, приймете на увагу се моє заявления, і не тільки не знеохотитесь до дальшої праці, але тим жвавіше до неї повернете свій великий талант і свою трудолюбність.
Звісно, я бажав би дати що-небудь із Ваших творів до 1-го н-ра. В першім н-рі не буде зачинатися жодна ширша повість, а хотів би я напечатати в нім дві цілі новели, одну українську, а одну галицьку. Думав я, що прислана мені новела Мирного буде могла розпочати номер, – але по сюжету свойому вона не годиться. Остається або новелка Кониського, або, коли б Вам можливо було зладити щось коротенького а цікавого та гарного, то я ще радше дав би Ваше. Будьте ласкаві над сим подумати!
З віршів Ваших, котрі я зараз прочитав, по-мойому, найкраща й одинока згожа до печаті байка «Орел на визволі». Я й напечатаю її – коли не пришлете що іншого, більш підходячого, – таки в першому н-рі. Вірш «З Новим роком» – простіть за слово – слабий, нема в йому ані нової думки, ані навіть нової енергічної дикції, а зато багато язикових зворотів нагадує манеру Старицького. Гарна, викінчена форма не викупає тих недостатків. Байка ж «Радощі й смуток» гарна по ідеї, але оброблення розтягнене, початкові, вступні вірші трохи нереальні і наївні, ну, і мотив не вичерпаний, не загострений як слід: кінець не вдаряє душу нашу так, як би повинен. Коли б моя рада не видалась Вам невмісною, то я радив би Вам переробити сю байку, покинувши поперед всього глібівську форму вірша, зложену для гумористичного, а не для такого серйозного оповідання. Зато, як кажу, послідня байка прекрасна, хоч декуди страждає багатством епітетів і приставок. Ну, та се не біда.
Щоб вичерпати літературні замітки, нагадаю Вам, що пані Кобринська в Болехові дожидає Ваших причинків до жіночого альманаху і що я чув, буцімто у Вас є деякі матеріали після покійного Руданського. Мені дива наговорено про його якусь поему – чи «Цар мотиль», чи що такого. От би гарно, коли б у Вас було що такого або коли б Ви хоч знали, де за тими рукописами шукати!
А тепер про моє редакторство. Воно зовсім не таке, як Ви собі уображаєте. «Зоря» – власність Тов[ариства] ім. Шевченка, а я найнятий тим товариством слуга-редактор. Ані доходів ніяких (крім згаданих 25 з[лотих] р[инських]) побирати, ані за редакцію відповідати я не буду; так як досі підписував Партицький, відтепер підписувати буде Калитовський. А моя річ – представляти редакційному комітетові матеріал, котрий має бути прийнятий (а може бути й не прийнятий) до «Зорі», справляти рукописі і вести коректуру. За власні праці мені осібно не платять, а редакторської компетенції у мене лиш стільки, що можу певний матеріал зовсім не дати; звісно, коли комітет рішить друкувати якусь річ, то хоч би я й не хотів, вона буде друкована.
Що при такім оплаканім редакторстві мені конечно треба шукати зарібку не то у інших часописах, але у чужих народів, се, надіюсь, і Ви самі тепер побачите. Звісно, до «Kraju» дописувати я не закину, хоч заробок там не такий-то добрий, уже хоч би для того, що моїх речей вони друкують мало і платять аж з кінцем кварталу. Запрошено мене писати наукові речі в варш[авський] «Ateneum» і в краківський «Przegląd Polski», та писати наукові речі діло дуже трудне і вимагає стільки вільного часу і вільної голови, що я можу тричі пропасти, поки з тої кози м’яса добуду.
За мою допись в «Kraju» народовці зняли було велику бучу, хотіли другий раз елімінувати мене, та одумались, бачачи, що се було б разом і сумно, і смішно. Настрій мій при всім тім тепер кращий, ніж був тоді, коли я писав Вам послідній лист. Ви, ласкава пані, на такі вибухи мого сангвінічного темпераменту не звертайте багато уваги, і особливо зважте й те, що як повістяр я люблю всякий стан психологічний доводити до крайніх границь і тим-то деколи мимоволі й прибільшую те, що мене болить. Се й не шкодить; виписавшися і переживши в такій хвилі всю суму того терпіння, яке даний стан психологічний може нам дати, чоловік опісля стає спокійніший.
Посліднім уступом свого листа Ви, ласкава пані, вбили мені чималого клина в голову. Звісно, о таких речах, як родинне життя, ви компетентніші говорити, ніж я, – а говорите Ви таке, що мені аж страшно. Звісно, я знаю потрохи, що значить недібране подружжя, але знаю не менш того, що дібрати подружжя єсть майже неможливо, що подружжя майже завсігди – лотерея, котру 99 % хибляє. Значиться, що ж тут робити? Дві дороги: або зовсім зречись думок про заснування власного огнища, або – і се мені здається хоч не принципіальна, а найпрактичніша дорога – умалити претензії до крайньої можності, не надіятись замного!
Мені здається, що найбільша часть щасливих подруж основана іменно на тій обопільній взаємній резиґнації, на поблажливості для взаємних похибок. Ex, ласкава пані, коли б Ви знали, з якими людьми приходилось мені не тільки миритися, але й дружитися і з яким оптимістичним упором я вмію вишукувати добру сторону в чоловіці, зовсім упавшім, – ну, та се нехай собі! Даруйте, пані, що ввійшов на те особистої натури поле і що до повищих, може, й зовсім лишніх уваг, докину одну, може, й зовсім уже недискретну: Ваші уваги о подружжі писані таким тоном, немовби були вимірені на певну одну особу. Коли так, то я дуже був би радий почути від Вас дещо більше в тій матерії; коли ж ні, то щиро прошу Вашого прощення за те питання.
Про б[рата] не пишу Вам сим разом нічого, але надіюсь незадовго донести Вам дещо більше про його життя, бо один чоловічок від нас має у нього сими днями бути.
Щиро кланяюсь Вам.
Ваш Іван Франко.
Львів, ул. Ліндого, № 3
Друкарня упоминається о гроші. Михайла ще нема!
До М. П. Драгоманова
28 грудня 1885 р. Львів	Д[ня] 28.ХІІ 1885
Ласкавий добродію!
Лист Ваш одержав. Листок до «Киевской стар[ины]» вислав вчора, а посилку шлю нині, та не під бандеролею (бо так у нас не можна), а в пачці.
Лист Ваш дуже мене засмутив. Справді, страшне мусить бути положення, в котрім такий могучий дух, як Ваш, міг так угнутися, так ослабнути, так зневіритися в людях і в самім собі. Я боюсь приступати до Вас з банальними словами потіхи і заохоти, бо сам з досвіду знаю, що такі слова в тяжку хвилю далеко не полекша, а так щось мов цукрова вода, завдана замість лікарства. Як я бажав би Вам помогти, хоч капельку вменшити того горя, котрим так проболіли Ваші слова.
Рівночасно з сим листом я висилаю три листи на Вкраїну: до Вашої сестри, до Трегубова і до Ант[оновича]. Невже ж таки вони можуть дати Вам пропадати, взявши на себе зглядом Вас обов’язок? Я не знаю, які були ті обов’язки, але пригадаю їм се з Ваших слів. А спеціально до Вашої сестри я (простіть на слові) маю невеличкий жаль. Хоч Ви й кажете, що вона, чим може запомагає Вас, але мені здається, що се говорить більше Ваше братерське чуття, – та ні, не буду кінчати сього речення.
Щодо «Зорі» не налягаю на Вас. Цур їм – і редакторам, і властителям! Свині вони, і більш нічого, і не стоїть запомагати їх. Побачимо, що буде.
Засилаю Вам щирий привіт і поздоровлення.
Ваш Іван Франко.
Д[ня] 28.ХІІ 1885
Чи Окуневський був уже у Вас, чи ще ні?
До Олени Пчілки
29 грудня 1885 р. Львів	
Ласкава пані!
Іно-що вчора я вислав Вам маленький листок, подиктований тяжким чуттям; дуже б мені не хотілось, щоб ту прикрість, яку Вам справив той листок, Ви поклали на щот мого злого серця, тим більше, що виписку з листа б[рата] зробив я зовсім підло, випускаючи той уступ, де він говорить, що якби не Ви, то йому б і давно вже прийшлось було пропасти. Простіть і не вмініть мені того листа в більше зло, аніж воно на ділі є.
А тепер до Ваших літературних справ. «Люборацьких» печатания рішене у нас комітетом ще перед присилкою Вашого оповідання, а Ви з моїх попередніх листів знаєте, який малий голос в тім комітеті я маю. Скажу Вам, однако ж, що «Люборацькі» у нас потягнуться ніяк не більш півроку (12 н[оме]рів). Я хотів зачати печатання Вашого оповідання з початком цвітня, коли б до того часу мав хоч кілька дальших частей під руками. Прислані розділи я прочитав, і вони мені дуже сподобались, так що я дуже не рад би відснлати Вам їх назад, тим більше, що сам сюжет, оскільки можу судити з Вашого плану, може розвинутись на такі поля, на які Ваша цензура його не пустить. Для того я думаю, що краще було би напечатати «Світло» у Львові і, крім «Зорі», випустити його й осібною книжкою, що доволі легко буде зробити.
Перший номер уже заповнений, але скоро одержу Ваше оповідання маленьке, доложу всіх сил, щоб таки умістити його; се особливо тоді мені удасться, коли й сюжет його буде такий, що в першому н-рі найкраще йому місце. З віршів побачу, що можна буде умістити.
Ви, ласкава пані, даром уважаєте мене таким критиком; звісно, чоловік судить сяк і так, а найбільш, як йому власне чуття каже. А до критики треба мати не тільки чуття здорове і нормально розвите (моє далеко таким не є), а й розум освічений та нагострений, як бритва, аналітичний., А тут іменно, як кавалок артиста, себто синтетика, я чую свою найбільшу хибу, тут мені преділ положен, його же не перейду. Для того всі мої суди треба брати не як здобутки критичної мислі, а більш як прояви темпераменту, отже, як речі, зовсім не миродайні. Тим-то я в своїх судах ніколи й міри належної удержати не вмію і завсігди мушу гримнутись лобом о якусь крайність.
Іще раз верну до «Світла» Вашого. Несправедливо Ви, ласкава пані, думаєте, що я висунув против нього «Люборацьких» тільки як приключку, щоб Вам відмовити. Невже ж Ви досі так мало пізнали мене, що вважаєте се можливим? Нехай мої суди й несправедливі, але що маю казати, кажу відверто, а особливо Вам, дорога пані, для котрої здавна маю таке пошанування, як для найріднішої рідні. А впрочім, в якій цілі я б викручувався? Пишучи Вам попередній лист, я виразно сказав, що ще не читав «Світла», отже, відмова не значила, що воно для «Зорі» не годиться. А тепер, прочитавши початок, я сміло кажу Вам, що напечатаємо якнайскорше і що об’єму такого прекрасного оповідання, з котрого віє такий свіжий дух, ограничувати не думаю.
Пишіть, як Вам випадає по Вашому плану.
А тепер ще про закінчення обох Ваших листів. Признаюсь Вам – і з вчорашнього мого листа Ви вирозумієте, – я дуже мучивсь згадкою про дописку в своїм листі нащот «певної одної особи»; мучивсь для того, бо думав, що Вам не буде звісно, про що я річ веду і що Ви можете підозрівати в моїх словах якесь роздразнення абощо. Ну, та богу слава, Ваш послідній лист вияснив се; Ви знаєте, про кого я натякав, хоч дуже жаль, що не знаєте тої особи ближче. Трохи мене заболіла іронія (може, й не преднамірена) в Ваших словах, що моя знайомість, без сумніву, мусить бути незмірно більша. Та мій боже милийі А відки ж така незмірна знайомість мала вродитись?
Ні, ласкава пані, скажу відверто і прямо, що моя знайомість з «особою» так-таки «незмірно» мала: отак, крім кількох загальних фраз та дуже скупої переписки, і нічогісінько. Еге, скажете Ви, та як же се можна? А я скажу Вам: видно, що можна, коли так діється. Ну, та се ще також тільки перший розділ повісті, а яка вона буде довга, куди розвинеться і яка буде розв’язка – побачимо, коли доживемо.
А поки що, коли вже Ви се діло знаєте, то чи можу просити Вас, в разі коли сеї зими будете в Києві, розвідатись дещо ліпше і сказати мені Ваш щирий суд про сю особу? Ви самі краще, ніж хто другий, будете знати, як тяжко мужчині виробити собі вірне поняття о дівчині, а ще без близького з нею зношення і при «врожденій у неї неохоті до переписки». Погляньте Ви своїми жіночими очима і скажіть опісля так, як би свому синові по щирості сказали.
Засилаю Вам щирий поклін і бажання веселих, щасливих свят.
Ваш Іван Франко.
В друкарні діло Ваше оборудую. Коли б могли прислати їм на рахунок яких-небудь 25 – 30 руб. натепер, для них було б доволі з на кілька місяців. Рахунок Вам вишлють.
Ваш І. Ф.
До О. Ф. Хоружинської
30 грудня 1885 р. Львів	Львів, ул. Ліндого, № 3. Д[ня] 30.ХІІ 1885
Дорога Олечка!
Отсе й рік на склоні, а від Вас ні вісті. Що таке з Вами діється? Чи Ви недужі, чи померли, чи так-таки не хочете нічого писати? Коли б померли або нездужали, то, чень же, Є[лисей] К[ипріянович] звістив би мене (я і навмисно просив його). Значиться, ні! Значиться, Ваша «вроджена неохота до писання листів» проявляється так гарно. Ну, й благодать! Правда, в своїм посліднім листі (знаєте, він писаний був ще 19-го ноября) Ви прямо сказали, що аж до того часу, коли звидимся, бувайте здорові. Ну, се правда, се гарно і вигідно, та тільки чи добре? Чому ж би не добре? – скажете Ви. Раз сказала: до того часу бувайте здорові – і спокій, живеш собі й гадки не маєш. І певно, що коли «гадки не маєш», то спокій; можу Вас назвати щасливою, коли Ви справді живете, гадки не маючи. Та жаль тільки, що я так жити не можу, що у мене, як то кажуть, «дума думу наганяє». Ось послухайте лишень, яких дум нагонили мені в голову деякі безсонні ночі та передумані дні.
Не знаю, чи у Вас в Росії обов’язують закони чемності (вежливости) відписувати на листи навіть зовсім незнакомого чоловіка. З досвіду мого суджу, що вони у Вас не обов’язують, то й напевно не можу назвати Вас нечемною. Ну, та се байка. Але не відписувати на лист чоловіка, з котрим Ви об’явили свою готовість поділити ціле життя, се – простіть, шукаю слова, щоб докладно а не заостро виразити те, що в тій хвилі так і тремтить в моїй руці…
Як Ви о тім думаєте? Що се не означає любові до того чоловіка, се річ певна, ну, але любові я досі не маю права від Вас вимагати. Але чи означає се хоч би приятельську, товариську прихильність? Мені здається, що й така прихильність проявляє себе трохи інакше, особливо коли Ви в попереднім листі натякнули мені щось про свою слабість і можете знати, що я буду неспокійний уже хоч би не тим страшним, убиваючим неспокоєм любові, то бодай не менше тяжким неспокоєм приятельства. Ну, скажіть самі, що се може значити, на що похожа така мовчанка? На просту рівнодушність до мене і до всього мого писання? Се очевидно, що так воно і мусить бути, хоч рівнодушність після Ваших попередніх листів, після «любезного друга» і назначения свадьби на іюнь була б трошки дивною.
Приходилось би в такім разі вважати Вас просто дитиною, котру кортить мати на собі білу сукню і зелений вінок, а котрій зовсім рівнодушне те, кому при тій оказії подає свою руку і що він опісля з тою рукою зробить. Простіть за ті слова, я зовсім не хочу обижати Вас ними і не смію додумувати до кінця сеї думи, бо коли б вона була правдивою, то мені прийшлось би дуже пожаліти всього, що я досі написав до Вас від самого першого слова. Але коли воно не те, що ж тут може бути?
Невже ж таки Ви ніколи не думаєте про те, що буде з Вами після свадьби, як Вам житиметься, яке діло до рук візьмете, як будете миритись з тим чужим досі і далеким Вам чоловіком, котрий до Вас приплутався? Невже ж таки ніколи не повстають в Вас сумніви нащот самого того чоловіка, його вдачі, уподобань, залежностей і роботи? І невже ж, коли такі сумніви в Вас повстають, Вас ніколи не знесе охота поділитися своїми сумнівами з тим самим чоловіком, розпитати його про се і про те, дотикаюче Вас самих, упередити його о своїх власних бажаннях, надіях, уподобаннях? Невже ж таки на той щот Вас зовсім успокоїли мої попередні листи, помимо того, що в них осталося дуже багато непроясненого і не зведеного в гармонію? Чи, може, Ви так і читали їх, що сього не добачили?
Сей ряд питань, котрі я тут поклав, може Вам дати маленьке поняття о тім, які важкі думи находять мене, коли гадаю про Вас і про наше спільне будуще. І скажіть на милість бога, як виглядають наші дотеперішні відносини? А виглядають вони так, що я набиваюсь Вас, «заискиваю» у Вас, а Ви від нехотя десь-колись кинете мені коротке словечко, та й годі. І на підставі дотеперішнього Ви зовсім вправі будете колись сказати мені в яку-небуль важку хвилю «душевної невзгоди»: сам ти о мене набивався, сам мене завабив – от мене і маєш таку, як я єсть! Tu’ [a]s voulu, George Dandin!
І Ви будете вправі так сказати, тільки з одним малесеньким застереженням: що насліпо, не пізнавши Вас хоч трошки більше, ніж досі знаю, я з Вами не оженюсь, добра бажаючи і Вам, і собі. Звісно, зовсім добре пізнатисьми не зможемо, але все-таки хоч в головних обрисах з переписки можна пізнати моральну і інтелектуальну фізіономію, а особливо з переписки, веденої між людьми, котрі іменно таке пізнання обоє мають на меті. Отого-то я і бажав, розпочинаючи переписку з Вами, се я й сказав Вам доволі ясно і одверто. А між тим дотеперішня наша переписка була тільки наполовину такою. Тільки я з власної охоти розказав Вам про себе те, що вважав для Вас цікавим і важним; а Ви ані не розпитували мене про те, що справді для Вас є цікаве й важне, ані про себе, помимо моїх питань, не розказували мені того, чого б мені бажалось знати, заслонюючись самолюбієм. Слаба се заслонаї У мене хіба ж самолюбія нема?
Даруйте, коли я, може, надокучив Вам, але мені здавалось конечним поставити Вам чисто перед очі все, що я надумав за часи Вашої мовчанки. Будьте певні, що всі ті слова диктує мені щира прихильність до Вас як до людини, як до приятельки і як до – ну, побачимо, що дальш буде! Я бажав би, щоб наше подружжя не було обопільним купуванням кота в мішку, щоб весілля наше не було прологом до тяжкої, страшної драми, і упереджаю Вас, що чую в собі доволі сили до того, щоб в такім разі зробити одно остаюче діло, зробити, щоб драма та не була довгою.
От Вам мої рефлексії на склоні року; від Вас залежати буде, з яким лицем я повітаю новий рік і якими стежками піде в нім моє життя. Бажаю Вам усього найліпшого.
Ваш Іван Франко.