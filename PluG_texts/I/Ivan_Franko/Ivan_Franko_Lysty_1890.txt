23.01.1890 р. До товариства «Січ» у Відні
23 січня 1890 р. Львів	Львів, 23 січня 1890
Вельмишановні панове товариство!
Даруйте, що так опізнився виразити вам свою щиру подяку за честь і повагу, яку ви мені вчинили, іменуючи мене почесним членом вашого товариства.
Вірте, що по тяжкій пробі, яку довелось мені перебути минувшої осені, звістка про вашу почесть була для мене не тільки вельми потішаючою особисто, але заразом була найліпшим доказом, що наша молодіж, цвіт нашої суспільності, вміє думати і почувати самостійно, не оглядаючись на високі впливи, не вивішуючи хоруговки на вітер. Зародження такої молодежі, такої інтелігенції в нашім краю, самостійної не тільки з огляду на переконання національні, але, що далеко важніше, самостійної умом, і характером, і всім способом думання, се, по-моєму, перша і найголовніша условина нашого справдішнього відродження.
Товариство «Січ» перше у нас підняло сю думку, перше дало її приклади ще в 70-х роках, перше старалось поставити ім’я галицького русина на висоті «європейського чоловіка», і для того прийняття мене в почесні члени того товариства я вважаю найвищою почестю, яка могла мене дійти від галицько-руської інтелігентної мол дежі. Прийміть же, панове товариші, мою щиру подяку і оцю скромну лепту, котру тут залучую, і злучімось разом в поклику старім, та для нас дуже ще новім: «Impavidi progrediamur!»
Іван Франко
17.02.1890 р. До О. М. Пипіна
17 лютого 1890 р. Львів	Львів, ул. Зиблікевича, № 10,
17 февр[аля] 1890
Вельмишановний добродію!
Поперед усього позвольте занести Вам щиру подяку за Ваш попередній лист, котрим Ви зволили мене почтити. Той лист осмілює мене сьогодні звернутися до Вас з слідуючою просьбою.
Ви згадали в ньому, що в Вашім посіданні находиться лист Белінського з р. 1847, в котрім знаменитий критик остро відзивається о членах Кирило-Мефодіївського братства по поводу їх арештування. Отож, задумавши к 29 роковинам смерті Шевченка видати маленькою книжечкою деякі менше звісні досі або й зовсім не звісні подробиці з життя Шевченка (з кореспонденції Тургенева й Герцена, споминів Драгоманова і т. ін.), я осмілююсь просити Вас о уділенні мені копії того листа Белінського, а по крайній мірі тих його уступів, що відносяться до Кирило-Мефодіївського братства, для публікування їх у моєму виданні.
Я заслав Вам ще минувшого року перші дві книжечки видаваної мною «Літературно-наукової бібліотеки», та не знаю, чи дійшли вони до Ваших рук. Будьте ласкаві сповістити мене про се, а в такім разі я зараз же зашлю Вам дальші три книжечки, що досі вийшли, і за честь собі матиму засилати й усі дальші, що будуть виходити.
Остаюсь з глибокою до Вас пошаною
Іван Франко.
5 – 7.03.1890 р. До М. П. Драгоманова
5 – 7 березня 1890 р. Львів	5 – 7/3 1890
Вельмишановний добродію!
Листи Ваші одержали вчора і прочитали разом. Зараз же берусь відповідати на те, що доторкається до мене. Посилку ми вислали Вам конечно franco, і заплатили за неї дуже солоно, посилаємо Вам рецепіс.
Уваги Ваші про коляди справедливі, – я дав до друку частину не оброблену ще і навіть не спрецизував докладно теми в титулі, хоч з тексту видно, про які коляди йде річ. Впрочім, те, що Ви кажете про розширення, у нас не зовсім так. В більшій часті Галичини (крім гір) коляди книжні або зовсім витиснули давніші «колядки» (у нас їх інколи звуть навіть «сабадашками», т. є. піснями світського, легкого характеру в протиставленні до поважних пісень релігійних), або значно частіше від них співаються.
З великим інтересом прочитав я Вашу статтю про пожертвування дітей, а особливо вступ, котрий декуди майже до слова сходиться з готовим уже вступом моєї роботи, де я вказую на характер сучасного folklor’y і напираю на зв’язок органічний між писаною і усною літературою. Російський оригінал своєї роботи на всякий спосіб пришліть: коли не помістить «Діло», то можна буде помістити в «Літ[ературно]-наук[овій] бібл[іотеці]», хоч і не зараз.
Велике Вам спасибі за книжки. У великій пригоді стали мені особливо Кестлін і Гофман. З Тішендорфа я вже перед тим поробив собі докладні виписки (о кільки мені потрібно), позичивши його з Відня через бібліот[еку] університетську, тож Ваш екземпляр я відішлю на днях ураз із VI томиком «Літ.-наук. бібліот.». З ними разом зашлю одним пакетом і жадані 25 екз[емплярів] 5 т[омика].
Тепер про «Бібліотеку». Я провинивсь перед Вами справді, що змінив пропонований Вами титул – не статті, а цілої книжки, не вмовившись попередньо з Вами, але надіюсь на Ваше прощення, коли почуєте моє вияснення.
 
Поперед усього щодо зміни титулу. Коли стаття друкувалась, ми боялися конфіскати. Я давав читати її Вислоуху, котрий впевняв мене (навчений досвідом), що статтю напевно конфіскують. Отим-то я в останній хвилі рішивсь дати на обложці інший, незачіпливий титул, котрий остаточно є тільки Schmutztitel; коли вийдуть прочі книжечки, що з сею становитимуть одну цілість, то видрукується й карта титулова, і зміст, і там даний буде такий титул, який Ви пропонували.
Я рад, що брошура хоч під такою фальшивою (для сеї книжечки й не зовсім фальшивою) вивіскою уйшла конфіскати, о що мені головно ходило. На дальших брошурах я можу на обложках давати титули, які хочу, здається, що дам настоящий «З науки про релігію». А щодо порозуміння з Вами, то будьте ласкаві подумати, що зміна титулу состоялась тоді, коли вже текст був видрукований і приходилось би чекати пару тижнів на Вашу відповідь, мені ж при виданні треба було спішитись, щоб з розпродажі сплатити хоч часть кошту.
Щодо враження, яке зробила брошура, не багато можу сказати. Висл[оух] читав її просто з завистю і грозив, що постарається о переклад на польське. Наша публіка потроху розкуповує. Я друкував 600 екзем., з котрих 100 дав до книгарень, а ок[оло] 200 уже розпродав. Щоб покрити кошт накладу, треба б розпродати 400. Помалу воно піде, але помалу.
 
В VI томику я друкую Вашу торішню статейку «Листочки до вінка на могилу Шевченка» з додатком доповнень до Вашого видання листів Шевченка до Залеського. П[авли]к роздобув від Крашевського копію листів Ш[евчен]ка з обширними увагами Зал[еського]. Я порівнюю рукопис листів з друком і подаю важніші одміни, а також подаю в перекладі ноти Зал., деякі дуже інтересні з многих поглядів. Написав я ще до Пипіна, щоб прислав лист Белінського про арест к[ирило]-м[ефодіївських] братчиків, та досі не маю відповіді. В усякім разі я хотів би сього тижня (перед 9 марта) скінчити друк VI книжечки, по чім розпочну друк Ваших споминок. Сим разом рискну на подвійну або потрійну книжку і видам обі глави (III і IV) вкупі відразу.
За сим, звісно, піде релігія. Думаю дати в одній книжечці статейку Верна про методу критики біблійної (по Рейсу) і, коли хочете, статейку його про композицію Біблії, про котру Ви згадуєте. Тільки яко ж буде опісля давати його статті про композицію Пентатевха і Генезиса по Рейсу та Кюнену? Чи не лучче би дати насамперед ті статті старші і спеціальніші, а опісля, на закінчення тому загальніші і новішу статтю про повстання Біблії? При тім же «Revue d’histoire des religions» тої книги, де стаття Верна, у мене нема.
 
З новими поглядами Верна на Біблію я потроху знайомий з його книжки «Précis d’histoire juive», котра є у мене, але погляди ті, а особливо їх практичні консеквенції наукові при трактуванні історії біблійної, мені зовсім не заімпонували, се якесь худосочіє, а замість яких-небудь критичних доказів – просте petitio principii. Звісно, зовсім переходити до порядку дневного над тим поглядом не можна, але я сумніваюсь, щоб він міг зробити значний поворот в науці, тим більше що в детальній роботі історичній і критичній він майже не вносить нічого свого, але оперує здобутками «голого раціоналізму» Рейса, Кюнена та Вельгаузена і братії.
Щодо фінансового боку видання, то стоїть воно ось як: грошей, присланих Вами (47 гульд[енів]), вистало на вирівняння оставшого ще довгу за кн[ижку] 4 (37 г[ульденів]) і на частину накладу кн. 5. Гонорар за мої новели в «Зорі» (20 г.) і те, що здобуте з розпродажі, покрили вже решту і дали дещо трохи й на кн. 6, на котру я повертаю також часть невеличкого гонорару, який платить мені «Дзвінок» за віршовану переробку «Reinecke Fuchs».
Ad vocem, чи Ви дістаєте «Дзвінок»? Там же й Ваша сестра пише. «Лис Микита» (для дітей!) вийде й осібною книжкою, коли не дістаєте його тепер, то я зашлю Вам книжку.
Але вертаю до «Бібліо[теки]». Коли б Ви могли ще що-небудь прислати на друк «Споминів», то се значно би прискорило їх видання, тим більше що мій заробіток в «Зорі», мабуть, швидко урветься: редакція має нову повість Нечуя «На березі Чорного моря», котра займе всі н[оме]ри аж до кінця року, значить, на мою «дробину», за котру надто ще треба платити по 15 г. від друкованого листа, не буде місця, тим більше, що «Зоря» тепер, як чути, стоїть дуже слабо (говорять про 90 пренум[ерантів], але, мабуть, є їх більше).
Виїмковим способом пішла ще в 4 н-рі одна глава мого роману (перша була в 1 н. в формі осібної новели «Гава і Вовкун», а пішла для того, що ред[акція] «Зорі» торгується ще з Нечуєм про якість зміни в його повісті і для того зупинила першу главу, вже набрану.
Вашу пропозицію щодо «До світла» ми радо приймаємо, і жінка моя вже перекладує сю річ, а скоро буде готова, то зашлемо Вам. Дуже б то добре було, якби я міг з моєю белетристикою дістатися до такого журналу як «В[естник] Е[вропы]», може би, з часом самою белетристикою можна заробити настільки, щоби можна покинути поденщину в «Kurj[eri] Lw[owskim]», котра хоч є для мене доброю школою, але доводить мене до такої втоми, що ані робити, ані думати нічого не можу, тим більше, що через дітей і вночі рідко коли сплю більше, як 4 – 5 годин.
 
Ми з жінкою, а властиво сама вона задумала видати вкупі одним томом мої новели про селян і робучий люд (під загальним титулом «В поті лиця»). Чи можна б було Вас просити о написанні переднього слова до них – для мене була б се велика честь, а для публіки, думаю, Ви змогли б сказати багато навчаючого по поводу тих новел.
Не лякайтесь, що ми хотіли б від Вас зараз сеї передмови. Коли б Ви в принципі згодились на її написання, то ми висилали б Вам аркуші так, як будуть виходити з друку, а передмову Ви написали б опісля, маючи в руках усю книжку, і стаття Ваша була б надрукована напереді з осібною пагінацією. Друк тексту новел, певно, потягнувся б до літніх вакацій, от тоді Ви й могли б написати передмову. Я з великим інтересом дожидаю Вашої відповіді на сю просьбу, бо ж новели мої досі або не чули зовсім слова прилюдної критики, або коли й чували, то такі слова, як Цеглинського, котрий ані похвалити, ані поганьбити не вмів без доносу.
Не знаю, на кільки було б можливо переслати Вашу відповідь Кістіяківському) на Вкраїну. Думаю, що можна б се зробити через агронома в Мітвейді. Ми прямо з молодими людьми не маємо ніякої кореспонденції. Чи довго вони там будуть такі паралізовані страхом, святий знає. «Трійця», се Жит[ецький], Трег[убов] і Наум[енко].
Чи Ви дістали 1 н-р «К[иевской] стар[ины]»? До нас прийшов лиш 1 екз., бо ми писали через Трег., щоб редакція слала Вам прямо.
Жінка моя і я шлемо Вам щире поздоровлення, а Андруньо засилає «па» Вашому маленькому внукові. Був у нас один англичанин переїздом з Києва, він поїхав на Пешт і Белград до Софії і, певно, бачився з Вами. Інтересна фігура. Оставайтесь здорові.
Ів. Франко.
9.03.1890 р. До товариства «Руська бесіда» в Станіславі
9 березня 1890 р. Львів	Львів, 9 марта 1890
Вельмишановні панове!
Ваші запросини – виголосити відчит в роковини Шевченка на ваших вечорницях – чинять мені велику честь, тож хоч як дуже я тепер занятий своєю роботою, то все-таки не смію просьбі Вашій відмовити і з огляду на пам’ять Шевченка, і з огляду на Ваше товариство. Текст відчиту – темою його буде «Тополя» Шевченка – я пришлю Вам сими днями.
Засилаючи щирий поклін усім знайомим, остаюсь з поважанням
Іван Франко.
26.04.1890 р. До М. П. Драгоманова
26 квітня 1890 р. Львів	Львів, д[ня] 26 цвітня 1890
Шановний добродію!
Щире спасибі Вам за прислані книжки: «Сборник» і апокрифічне життя Марії. З своєю дисертацією я дуже помалу посуваюся наперед, і вона при тім способі роботи, як у мене тепер іде – прихапцем, серед гамору дітей і втоми після роботи газетної, – виходить дуже хаотична. Я надумавсь на тепер викінчити і подати Огоновському тільки часть загальну, в більшій половині вже готову, котрої зміст ось який:
1. Вступ: вплив теорій еволюційних на науку історичну і на історію літератури. Двояка підстава в оцінюванні творів літературних: давніша естетична і новіша культурно-історична. Література мас людових (folklore), її різниці від літератури артистично-індивідуальної і її зв’язки з нею. Вандрівка творів традиційних, постепенне вменшування сили традиції в літературах Заходу. Наші пісні церковно-релігійні, книжні й усні, є творами традиційними.
2. Пісні церковно-релігійні на Сході й Заході. Різниця між піснями релігійними і церковними і схожість (деякі пісні релігійні з часом стають церковними). Пісні в первісній церкві християнській, мішання впливів гебрейських з грецькими; боротьба між грецькою ритмікою а гебрейським паралелізмом – гностики і св[ятий] Єфрем, побіда гебрейського ладу в церкві грецькій – гімни латинські і їх парості – церковно-релігійні пісні на мовах національних Західної Європи, опять єретики як товчок, вплив апокрифічних легенд.
Акафісти грецькі – заміна лат[инських] гімнів; форма акафістів, їх джерела (проповіді, книги екзегетів, канони, мінеї празничні resp[ective], опять легенди апокрифічні). Популярність акафістів на Русі, видання Скорини, рукописний збірник з 1583, видання і нові твори руські в тім роді. Джерела наших пісень церковно-релігійних: а) грецькі (акафісти, прологи, четьї-мінеї, патерики, легенди про чуда Марії і др.), б) західні: гімни латинські і пісні національні. Посереднє становище «Богогласника» між Сходом і Заходом.
 
3. Релігійні і церковні пісні на Русі, їх зв’язок з рухом реформаційним, з школою і драмою. Зв’язки України з Заходом під Литвою й Польщею: колонізація німецька по містах, впливи гуманізму, братства церковні і їх зв’язок з цехами, з одного, а сектами богомильсько-комуністичними, з другого боку, – зв’язки з гуситами – вплив Реформації через Вільно і Краків – праця соцініан – переклади письма св. на мову народну, перші пісні церковні, переложені з німецького – література полемічна і світська. Вплив протестанства на підйом поезії релігійної в Польщі – Рей.
Реформація побуджує католиків до конкуренції – Кохановський, кантички і канціонали, вплив єзуїтів. Вплив сеї творчості на руську. Руські школи і віршовані «цвичення», орації, діалоги і канти. Театр на Заході, в Польщі і у нас. Обломки всіх тих явищ культурно-освітніх бачимо в «Богогласнику». Його циклічний уклад, характеристика важніших центрів, де творилися і збиралися пісні.
4. Огляд суспільної історії України в XVII – XVIII в. Війни козацькі і їх вплив на стан нашої суспільності (руїна, переміщення центрів культурних на схід). Стан православія на лівім березі Дніпра, стан православія й унії під Польщею, василіани й світське духовенство, вичислення мужів знатніших наукою, подорожами і проч., кілька слів про міщан і мужиків.
 
5. Бібліографія «Богогласника»: опис видань 1790, 1805, 1825, 1850, 1886 і іюменших 1806, 1836 (Перем[ишль]), 1884 (Київ). Поодинокі пісні в метеликах, в устах народу (на правім і лівім березі Дніпра, в Білорусії, Галичині, Угорщині). Рукописі, інші пісні релігійно-моральні з уст люду в збірках Чуб[инського], Голов[ацького], «Зап[иски] Юго-Западного отд[еления] географического общ[ества]», «Киевская стар[ина]» і др. Опрацювання пісень церковних: Котович, Мирович, Безсонов і пр.
6. Хронологія і автори.
7. Форма і музика.
Дві останні глави ще не написані, та зато написано декілька глав з дальших частей, а іменно: розбір пісень на різдво, на богоявленіє, на обрізаніє і стрітеніє, о успенії Марії, о Петр і і Павлі, о Іллі, але се все я заховаю собі на пізніше.
З поданого тут змісту моєї дотеперішньої роботи Ви побачите, що порушую я в ній далеко більше речей, аніж можна в так тісних рамах докладно обговорити. Одно тільки можу сказати, що ніде досі я не зупинявсь на формальностях, а всюди старавсь добиратися до суспільного грунту, – чи всюди з поводженням, то питання. Я дуже рад би, коли скінчу свою роботу, переслати Вам її до перегляду, та одно, – боюсь забрати Вам час на читання моєї рукописі, а по-друге, боюсь, щоб та рукопись де по дорозі мені не затратилась, бо макулатуру у мене діти порвали.
 
Кольберга III т[ом] посилаю. Щодо «Наук[ово]-літ[ературної] бібліот[еки], то тепер друкується збірна книжечка 7, 8, 9, в котрій поміщені будуть обі глави (III і IV) Ваших «Споминів». Досі готові вже 3 аркушики, і я надіюсь, що сього місяця книжечка вийде. Для 10 кн[ижки] обіцяв мені Євг[ен] Левицький дати свою статтю, що мала бути читана на вечірку Федьковича, «Молоде покоління». Я рад би помістити її як документ і маніфест молодежі, потрібний задля тих спорів і криків, які підняли старші народовці вже для самої тіні сього маніфесту. Який буде зміст сеї праці, я досі й сам ще не знаю. В 11 кн. пішли б зо дві статті М. Верна, а що дальше – не знаю. Не знаю, чи можна буде Вам ще до вакацій написати хоч одну дальшу главу «Споминів». Коли ж ні, то я може, почну друкувати листи Навроцького з поясненням як pendant до Ваших споминів.
У мене є збірка до 200 листів різних людей з 60-х років, головно т[ак] зв[аних] «громад гімназіальних»; не все в тих листах стоїть друку, але дещо таки стоїть, значить, можна буде з часом і з них зредагувати томик матеріалів до історії того часу. Підбираю я щей інші матеріали, як напр. польсько-руську і руську літературу агітаційну 1833 – 1848 р. (маю значний комплект листків і рукописних матеріалів), історію панщини і її знесення в Галичині (1772 – дотепер), в нарисі праця у мене готова в рукописі, але вимагає ще деяких переробок і доповнень, матеріали до історії шкіл народних в Галичині 1819 – 1848 р. (крім друкованих, маю деякі рукописні документи) і т. і. Дещо з сього потроху буду подавати і до «Народу».
Щодо Вашої підмоги на видання «Літ.-наук. бібл.», а спеціально «Споминів», то я повторюю Вам те, що писав уперед: жадати від Вас я не жадаю нічого, і дуже прикро було б мені, коли б Ви запомагали моє видання з ущербом для Ваших чи Вашої сім’ї потреб. Але коли зможете що-небудь прислати, то я, звісно, прийму се як завдаток на видання і готов вислати Вам (чи на подані Вами адреси) стільки екземплярів книжок, скільки випаде за ті гроші.
Щиро дякую Вам за обіцянку написати переднє слово до моїх новел. Про цензуру російську мені байдуже, бо я знаю, що вона мого видання не пустить, хоч майже всі новели поодиноко були друковані в Росії.
В справі видання творів Шевченка мені навіть поручено від комітету (в котрім і я засідаю) віднестись до Вас з деякими запитами, а іменно:
 
1) Що звісно Вам про упорядкування празького видання «Кобзаря» і про рукописні та друковані джерела, по яких редактори того видання встановлювали текст і хронологію Шевченкових творів?
2) Що сталося опісля з тими джерелами і куди би нам обертатися, щоб могти й собі ними покористуватися та зладити докладний їх опис?
3) Якими джерелами послугувались Ви при складанні свого стереотипного «Кобзаря»?
Оці питання поручила мені передати Вам комісія. Який її план і намір, се Ви протроху знаєте з «Народу». Тепер комісія стала на тім, що лагодимо матеріал для біографії й пояснення творів Шевченка, т. є. виписуємо з Ш[евчен]кових творів і споминів і праць про нього все, що може пригодитися для біографа. Чи та часть вийде путня, я дуже сумніваюся.
Правдоподібно, комісія поручить зладити біографію Ш-ка Ом. Огоновському, а як він її зладить, се ми вже знаємо. Огон[овський] же настоює й на тому, щоб додана була критично-естетична оцінка творів, та я спротивився тому, бо й то знаю, як виглядає така оцінка під пером Ом. Ог[оновського]. Натомість я стояв за тим, щоб до кожного важнішого твору чи то перед ним, чи при кінці тому додано було все, що ми знаємо про повстання сього твору, його сюжет і форму, а також пояснення стрічаючихся в ньому імен власних і географічних. Справа ся поки що полишена в завішенні.
На всякий спосіб мені здається, що до друкування Шевченкових творів в нашому виданні прийде дуже нешвидко, так що дуже велика шкода, що Ваш стереотипний «Кобзар» не вийде. Дурно приписані Шевченкові в II т[омі] празькім тільки «Полуботко», «Гарно твоя кобза грає» і «N. N.» (зараз після «Гарно твоя кобза грає»). Нових творів нецензурних після сього видання не віднайдено, мабуть, нічого; віднайдено тільки «Хустину», та вона ввійшла в видання російські. Вірш «Сестрі», що був в «К[иевской] стар[ине]» і в «Ватрі», – рішуче не Шевченків, а взятий з альбома Варвари Рєпніної.
Може, інтересно буде для Вас, що кияни (Науменко і комп[анія]) стрітили думку комплетного львівського видання «Кобзаря» дуже неприхильно і з листа, писаного до Огон. Н[ауменк]ом, можна вичитати таку суть, що лучче вам не братися до того діла, бо ви, галичани, все-таки зробите його погано, а оставте його нам. Я не стою на тім, що ми зробимо його добре, у нас нема й десятої часті тих помічних средств (рукописів, перших видань і т. і.), що у киян, та все-таки питання, чи кияни зроблять in absehbarer Zeit і те, що ми зробимо, т. є. чи подадуть хоч голий текст усього «Кобзаря». Я в комісії подав голос за тим, щоб просити киян, котрі б могли й хотіли, бути нам помічними і взяти на себе критичне зредагува[ння].
Ось Вам моє curriculum vitae.
19.05.1890 р. До. О. Ф. Франко
19 травня 1890 р. Львів	19/5 1890
Дорога Оля!
Пишу тобі зараз нині, в понеділок. Учора заїхав добре, хоч майже всю дорогу дощ ішов. Я спав усю дорогу, тільки що з двірця йшов під дощем. Застав тут лист від татуся з грішми. Лист посилаю тобі, а з грішми розпорядивсь ось як. За 60 руб. получив 79 гульд[енів] з центами. 50 гульд. кладу до каси, 20 дав до друкарні, решта осталась у мене. Столярці заплатив сьогодні за снідання, обід і вечерю, разом 8 г[ульденів] 36 ц[ентів] за 12 день. Просив Вислоуха, щоб висилано тобі «Kurj[er] Lw[owski]», а П[авли]к «Народ», думаю, що будеш мати досить.
В дирекції лісів буду аж завтра, бо нині довго засидівся в редакції. Завтра також надіюсь вислати Онофрові паперових вощин, сли дістану. Може, приложу й книжечку Драгоманова. Ще досі не принесли її від інтролігатора.
«Правда», мабуть, уже перестала виходити; казав Беднарський, що майського н[оме]ра ще й досі не зачато друкувати. До сентября мин[улого] року платили за друк справно, а від того часу до тепер наробили більше як 300 з[лотих] р[инських] довгу. Значить, пани побачили, що Кон[иський] не така міцна шкапа, щоб могла вивезти їх на київське князівство, та й перестали давати гроші. Ну, менше гріха буде.
Мою оповістку «Діло» видрукувало, і я пришлю тобі вирізку для пересилки татусю. Роздобуду також н-р «Правди», де було про Антоновича, і виріжу тобі для нього ж.
Цілую тя сердечно, і Андруська, і Тарасища і поздоровляю всіх прочих.
Твій Іван.
30.05.1890 р. До М. П. Драгоманова
30 травня 1890 р. Львів	Львів, ул. Зиблікевича, 10. 30 мая 1890
Шановний добродію!
Тільки що одержав Ваш лист з 12/24 мая і спішу відповісти Вам на нього.
Спасибі за інформацію щодо празького «Кобзаря» – я перекажу її зміст комітетові. Я вже, мабуть, писав Вам, що комітет відразу відкинув думку Огоновського додавати критично-естетичну оцінку до творів Ш[евчен]ка, а тільки згодивсь на те, щоб була біографія, бібліографія, і, мабуть, згодиться також на те, щоб при важніших віршах або там, де є питання спорні щодо хронології, автентичності і т. ін., подати коротку речову дискусію спорного питання, а також об’яснення т[ак] зв[аних] realia – географічних назв, імен, посвяти і т. ін., загалом, щоб праця комітету, крім критичного встановлення тексту, давала по можності все потрібне до зрозуміння його генезису і його самого, не вдаючися в ніякий осуд. Чи і на кільки се нам удасться, я не знаю, та небагато маю надії вже хоч би для того, що у нас нема перших видань, по котрим би можна розпочати роботу, не кажучи вже про рукописі.
Щодо документних доказів неавтентичності «Гарно твоя кобза грає», то мені здається, що найліпший доказ буде сей, що вірш той був у «Молодику» Бецького друкований під іменем Чужбинського і що він є посланієм до Шевченка, про котре згадує Чужб[инський] у своїх споминах про Шевч[енка] (стор. 7).
Щодо «Полуботка», то такого доказу не можу Вам дати. Вірш сей не є Руданського; у мене є рукопись Руданського поем історичних, і з неї надрукований був «Полуботко» у «Ватрі» Лукича. Хто написав того «Полуботка», що в празькому «Кобзарі», я не догадуюсь, та се, мабуть, і не велика річ, – такого «Полуботка» міг написати й тургеневський Пігасов, але не Шевченко.
З моєю автобіографією робіть, що знаєте. Коли думаєте, що її можна пустити в Ваше переднє слово до «В поті чола», то нехай іде, а коли б потрібно яку часть обробити ширше, то й се можна. Та все-таки переднє слово Ви злагодьте; коли буде можність обернутися до цензури російської задля пропуску книжки в Росію, то я можу яких 100 екземплярів пустити без переднього слова. Се мені не зробить ніякої трудності.
 
«Дзвінок» висилає Вам Шухевич по моїй просьбі. Щедрість се невелика, а він обов’язаний мені потроху тим, що через мого «Лиса Микиту» письмо його йде; особливо по читальнях люди дуже втішаються Микитою. Хвалив його і весь «Дзвінок» також «Одесский вестник».
Я вислав Вам 10 екз[емплярів] «Споминів». Вони тут наробили великої бучі. Народовці бий-забий на Вас за те, що Ви виступили з смертельними закидами проти Качали й Сушкевича аж по їх смерті. Я дещо передаю зі споминів у «Kurj[eri] Lw[oswkim]», а главку о етнографічній границі Польщі передрукувала й «Gazeta narodowa». Вирізки шле Вам П[авли]к.
Щодо друкування Ваших «печених дітей» я говорив з Б[елеє]м, але він відповів мені ні се ні те. Та тепер, мабуть, трудно буде, щоб напечатали. В усякім разі пришліть рукопись. Я не знаю, чому б не пустити сеї статті хоч і в «Літерат[урно]-наук[овій] бібліотеці»?
З великою радістю приймаю Вашу думку, щоб з’їхатись нам у Будапешті. Шкода, що Ви не можете вибратись трохи скорше, бо мені і так прийдеться побувати в Відні. Мені нараджено сідати до докторського екзамену не у Львові, а в Відні, під Ягичем, котрий з усякого погляду все-таки не Огоновський і не вважає мене своїм ворогом. От я й почав лагодити свою дисертацію – по-німецькому і думаю скінчити її до кінця червня, а найдалі до половини липня по лат[инському] ст[илю], то й завіз би її Ягичу і порозумівся б з ним щодо усного екзамену. Ну, та се все одно, чи з’їдусь з Вами, їдучи до Відня, чи з Відня; сяк чи так мені прийдеться брати відпуск з редакції хоч на два тижні.
 
«Правда» перестала вже виходити, значить, і пренумерувати її ні за чим, а вийшовші н-ри і «Одіссею» (тільки половина й є!) я куплю і вишлю Вам, та тільки лихо, що посилки дуже дорого коштують, трохи чи не більше, як самі книги.
Жінка моя з дітьми на селі. З Києва нічого нового, окрім хіба приватних новин вроді того, що Трег[убов] обнімає директорство колегії Галагана після Ничипоренка. Циклоп зовсім затих і виїхав десь на село. В Станіславові ладять переклад статей Пипіна про малор[уську] етнографію, здається, що Пипін якісь додатки ще подописував. Комаров має незабаром бути в Галичині.
Кланяюсь Вам і всім Вашим.
Іван Франко.
24.06.1890 р. До М. П. Драгоманова
24 червня 1890 р. Львів	24/6 1890
Вельмишановний добродію!
Посилаю Вам дальші три листи моїх новел і прошу мені донести:
1) коли їдете в Європу?
2) чи стоїте на тім, щоб нам з’їхатись, а коли так, то де і в якому місці? (Означіть день і готель, бо ані в Будапешті, ані в Відні я незнайомий, і напишіть, як довго забавите в тому місці?)
3) коли можна би надіятися Вашого переднього слова до новел? Думаю, що найдальше до половини августа друк їх тексту буде укінчений, то на той час треба би мати вже переднє слово.
З України були тут два люди: д-р Галин з Києва і один молодий чоловік з Вінниці. З першим я не бачився, з другим говорив, він починаючий белетрист – і нічого більше.
П[авли]к увільнився від коректури «Kurjera», т. є. від одинокого, хоч і тяжкого та скупого, але постійного зарібку і то на одно слово Г[али]на, що кияни «ухвалили» давати йому по 25 руб. місячно. Я дуже боюсь, що з сього вийде один пшик і що П-к останеться ні при чім.
А фінанси «Народу» дуже слабі: нові пренумеранти не приходять, старі не платять, і я зовсім не знаю, як ми видержимо другий піврік, тим більше, що в першім півроці й адміністрація, і експедиція коштувала стосунково дуже дорого. Я не знаю, кільки грошей прийшло досі з пренумерати, але думаю, що на всякий спосіб прийшло їх не менше 600 з[лотих] р[инських]. До того дочисливши 235 Ваших і 60 київських (присланих на іншу ціль, а за їх згодою обернених на «Народ»), то будемо мати дохід около 900 зр.
По моїм рахункам виходило б, що навіть коли б кожний н[омер] коштував 50 зр. (а коштували тільки всього лиш 3 н-ри, прочі коштують в друкарні по 38 – 40), то за дванадцять н-рів заплачено б у друкарні summum 600 зр. Значить, усе проче пожерла адміністрація і експедиція – і пожерла трохи більше, бо в друкарні є ще довг, хоч невеличкий, ок[оло] 30 гульд[енів].
 
Се все заставляє мене боятися о долю «Народу» в другім півроці, на котрий ми не маємо надії і на половину таких ресурсів, які були в першім півроці. П-к ходить дуже пригноблений, так що й говорити з ним про справи адміністраційні не можна. Я його питаю, що думаєте дальше робити, а він каже: втоплюся! – та й по всій розмові.
Я дуже добре розумію, що йому страшенно важко і, конечно, буду старався помогти «Народові», що в моїй силі, хоч на всякий спосіб великою моя поміч не буде задля довгу, який маю в друкарні Шевч[енка]. Упадок «Правди» окошився посередньо на мні, бо коли Барв[інський] не міг заплатити свого довгу (ок. 300 зр.), то директор наляг на мене, і я мусив, хоч як мені се прикро, взяти жінчиних грошей і заткати йому горло.
На «Науковій бібліотеці» стоїть ще довгу 45 гульд. (в остатнім місяці я заплатив 95 гульд.), а на новели дано тільки 100 гульд. Я звернувся з просьбою до «Просвіти», щоб вона запренумерувала для своїх членів кількадесять екземплярів новел по зниженій ціні, та, мабуть, тільки сорому наберусь, бо оце вже три тижні минає, засідання бували, про мою просьбу нічого.
Звернувсь я і до Остапа, котрий колись узяв 200 гульд. з грошей київських, присланих на «Поступ», а тепер все-таки має заробіток. Так він мені ані слова не відповів. Так само поступають і наші поступовці з провінції, і, напр., коломийці, котрі спочатку писали, що треба натужити всі сили, понести всякі жертви, а удержати свою газету, тепер, задовживши около 80 гульд. (т. є. зібравши їх з пренумерат у себе і не відіславши до редакції), затихли і не показуються ні з грошима, ні з працями.
Кланяюсь Вам і поздоровляю всіх Ваших.
Іван Франко.
8.07.1890 р. До М. П. Драгоманова
8 липня 1890 р. Львів	Львів, 8 липня 1890
Шановний добродію!
Лист Ваш і гроші получив і спішу написати Вам. За гроші спасибі, друк Ваших «Споминів» уже майже весь заплачений, але з дальшими випусками «Літ[ературно]-наук[ової] бібл[іотеки] я здержуся ще, поки не скінчиться друк новел. Щодо нашого звидання, то й мені здається, що лучче буде відложити його на август, уже хоч би для того, що у нас 17, 18, 19 з’їзд істориків, на котрім мені треба бути і як референту газетному, і як членові, а бачитися з Вами на пару годин – шкода. В августі ж я буду міг приїхати на довше і, може, відпроваджу Вас аж до Белграда.
Що робити з дальшими листами новел, куди посилати Вам їх? Чи, може, лучче привезти з собою в августі? Ви не добре зрозуміли мене щодо уплати довгу за «Правду», та, може, я не добре й виразився. Діло в тім, що, друкуючи книжки в друк[арні] Шевч[енка], я користуюсь деяким кредитом (напр., при «Читальнях» кредит сей дійшов був до 200 гульд[енів], котрі я сплачував цілий рік). І тепер я також мав конто в друкарні і надіявся, що вона буде трохи ждати, поки у мене зберуться гроші.
А тим часом вийшло таке, що «Правда» не заплатила свого довгу (300 гульд[енів]), а коли друкарні прийшлось сплачувати вексель, то директор, не можучи нічого видушити з «Правди», почав душити мене, щоб я платив свій, а не «Правди» довг, на котрий я надіявся трохи довшого кредиту. Оце «обстоятельне» вияснення мого грошового клопоту. Конечно, ані біди великої (крім біганини за грішми), ані буддизму ніякого тут не було. Я хоч і вважаю буддизм великим і благотворним ферментом в житті народів Востока й Заходу, то все-таки на тепер він для мене хіба тільки предмет студій (читаю власне інтересну, хоч вельми хаотичну книжку про нього Васильєва, т. І), але не практики.
Коли вже мова про релігії, то розкажу, що сими днями мав я розмову з професором тутешнього університету Шараневичем. Старий був по обіді, мабуть, і по скляночці вина і, вдарившися в щирість, розпочав розмову зо мною зовсім так, як щедрінський становий: ну, скажіть мені, вірите в особистого бога чи ні? Признатись, я трохи сконфузився таким питанням і почав звертати так, що се діло приватне, інтимне і т. д., але він не унявся. Тоді я сказав, що не вірю. «Я так і знав!» – скрикнув він. «Ну, але проте я вас шаную, як робучого чоловіка і хотів би приєднати вас для Ставропігії» (для роботи при виданню II т. «Ювилейного издания»).
 
Хотів би я просити Вас о одну ласку. Чи не позичили б Ви мені з своєї бібліотеки деяких книжок, потрібних мені для студій над літературою XVII віку, а іменно:
1) Скабалановича, исследование об «Апокрисисе»,
2) «Русская историческая библиотека», всі 4 томи,
3) Завитневича, исслед[ование] о «Палинодии».
Я вже писав у Київ, щоб купити ті книги, та не міг їх добитися. У мене ще є дві Ваші книги про апокрифи, котрі я відішлю Вам по вакаціях.
Ваша звістка про слабість Вашу наповнила нас жалем. Невже в Софії не тільки політичний, а й фізичний клімат нездоровий?
Кланяюсь Вам.
Іван Франко.
28.07.1890 р. До М. П. Драгоманова
28 липня 1890 р. Львів	28/7 1890. Львів, ул. Зиблікевича, 10
Вельмишановний добродію!
Посилаючи Вам дальші три листки моїх новел, осмілююсь пригадати Вам ось які речі:
1) книжки мої, вислані Вам давніше (збірники, де були брошури Ціттеля про Біблію, і старі німецькі з автографом Зубрицького, коли вони Вам не потрібні),
2) ті, о котрих позику я просив, – специфікую їх тепер ще раз, а іменно:
а) Малишевського «Мелетий Пигас»,
б) Скабалановича исследование об «Апокрисисе»,
в) Завитневича о «Палинодии»,
г) коли б була «Русская историч[еская] библиотека», т. VII, бо тут його нема (т. IV я найшов).
Чи не можна би дістати де-небудь хоч в позику, а як ні, то купити у якого антикварія Langlois, Le mont Athos, Paris, 1866. Якби Вам лучилося, то добудьте для мене, я гроші зараз зверну.
У мене вродився третій син, прозвали ми його Петром. Жінка здорова, живе на селі з дітьми. П[авли]к недужий, не виходить із хати оце вже зо два тижні.
Кланяюсь Вам і Вашій сім’ї.
Іван Франко.
30.07.1890 р. До О. Ф. Франко
30 липня 1890 р. Львів	30/7 1890
Дорога мамо!
Лист до татуся відіслав, до діда напишу нині. Я сиджу майже безвихідно над своєю роботою, щоб скінчити її ще в августі, і хоч остався ще добрий шмат писання, то все-таки можу похвалитися, що го[ло]вні трудності вже переборені і стежка протоптана. Може бути, що в суботу привезу тобі дві перші глави до прочитання, благо вони досить загального змісту і, може, заінтересують тебе. Власне для того я заховав їх собі на кінець, так само як життєпис і характеристику Івана Вишенського писати буду аж тоді, коли скінчу детальний аналіз усіх його творів і уложу собі конспект здобутих при тім результатів.
Тут у нас минувшого тижня було дуже холодно, а вчора сильний дощ. Боюся, щоб мене в суботу в дорозі дощ не застукав. На всякий спосіб постараюся виїхати рано о 6, значить, пів до 11 буду в Дрогобичі. Коли б ти схотіла виходити напроти мене, то вибирайся не швидше як пів до 12 і не йди дальше, як по кінець Радичева. Сли би було гарно і тепло, то можеш винести з собою той менший сак, то я скочив би в річку за рибою.
У неділю весілля Михайлини, просить мене її мати, та я, розуміється, не їду. Д[о] дирекції лісової зайду.
Цілую тебе і діток.
Твій Іван Фр.
14.08.1890 р. До О. С. Маковея
14 серпня 1890 р. Львів	
Запросини на з’їзд 4 н[ового] ст[илю] жовтня 1890 для в[исокоповажаного] п[ана] Осипа Маковея, академіка, у Львові.
Вступ тільки за показом оцеї картки запросин.
Вельмишановний добродію!
Підписані мають честь запросити Вас до уділу в приватнім з’їзді, котрий відбудеться у Львові дня 4 н. ст. жовтня с[ього] р[оку] в цілі обговорення слідуючих справ:
1) Потреба заснування нової радикальної партії.
2) Її програма максимальна.
3) Програма мінімальна:
а) справи економічні;
б) політичні;
в) просвітні.
4) Тактика і організація партії.
5) Орган партії.
По всім тим точкам відчитані будуть реферати та піддані під дискусію і рішення збору.
У Львові, дня 14 н. ст. серпня 1890
Ів. Франко, Мих. Павлик, Євг. Левицький.
1.10.1890 р. До М. М. Коцюбинського
1 жовтня 1890 р. Львів	Львів, 1 октября 1890.
Вельмишановний добродію!
Даруйте, що так опізнився з відповіддю на Ваш дружній лист і з подякою за цінну посилку. Хоча книжка прийшла тоді, коли я вже наближувався до кінця своєї роботи, то все-таки я скористав з неї і щиро дякую Вам за Ваш труд, що Ви роздобули її для мене.
Прошу Вас також не гніватися за те, що досі не прислав Вам кінця новел. Вони й досі не скінчені остільки, що переднє слово ще навіть не написане. Кінця тексту я не слав Вам, вичитавши в Вашому листі, що Ви від’їжджаєте на який час до Києва. Якби Ви були ласкаві, повернувши з дороги, написати, що Ви там бачили, з ким і про що балакали (оскільки се може обходити нас, галичан, і оскільки «письмо видержить»), то я і ще дехто з моїх знайомих були б Вам дуже вдячні.
Белею, богу дякувати, нічого досі не сталося, а може, він уже й відписав Вам, а як ні, то «имѣйте его отреченна».
У нас не чути нічого нового, а принаймні я не чую, сидячи все в хаті і не виходячи нікуди між людей. На днях я був у Відні і бачився з будущим автором передмови до моїх новел. Вислав я ті новели без передмови в Вашу цензуру, та не знаю, чи пустять у Росію, чи ні.
На присилку Ваших творів я дуже цікавий. Думку свою про них я напишу Вам по щирості і буду старався по змозі примістити їх де-небудь.
Вашим знайомим, а особливо д. Ч. Нейману щиро кланяюсь. Павлик Вам кланяється.
Остаюсь з поважанням.
Ваш щирий Ів. Франко.
Ул. Зиблікевича, 10
17.10.1890 р. До М. П. Драгоманова
17 жовтня 1890 р. Львів	
Вельмишановний добродію!
Жду, жду на Вашу передмову до моїх новел та й надію трачу. Думав, що, може, у Вас хто недужий в сім’ї, або що-небудь інше неблагополучно, та й вибив собі з голови сю думку. Се було би дуже сумно. Так і міркую, що Ви дуже заняті, або, може, не дістали моєї книжки, котру я послав Вам зараз по моїм приїзді з Відня. Будьте ласкаві, озовіться хоч так, хоч сяк, а то мені дуже прикро і налягати на Вас, і остатися брехачем перед публікою. А тепер якраз була найліпша пора для продажі книжок – і минула. Та вже будьте ласкаві, зробіть, що зможете, щоб я міг якнайскорше випустити книжку в світ.
Ви вже, мабуть, дістали лист Павлика і дізналися з нього о подробицях нашого з’їзду і о зав’язанні русько-української радикальної партії, то я й не буду Вам писати про се. А поручено мені написати Вам ось що.
Партія наша ухвалила зробити «Народ» своїм органом, ухвалила й підпомогати його роботою й грошима. З роботою діло сяк-так уладилось, але з грішми поки що швах. Субскрибовано вправді місячно 15 з[лотих] р[инських] (з них 5 припадає на мене), але заплачено поки що дуже мало, а хоч би й заплачено все, то се була б для пса муха, бо довг «Народу» виносить уже звиш 200 г[ульденів] в друкарні.
Так отже, зібравшися вчора, комітет редакційний поручив мені просити Вас, щоб Ви зволили прислати оставшіся ще у Вас гроші з тих, що приобіцяли були на «Народ». Ви сказали вправді, що заховуєте їх на слідуючий рік, але тут діло так стоїть, що «Народ» може на сьому н[оме]рі перестати виходити і не дочекати до другого року. І ще ось що певно: коли не лучиться якась хоч невеличка підмога, то «Народ» на слідуючий рік о своїх силах не може виходити і мусить упасти, так нехай уже хоч сей рік дотягнемо без скандалу.
Правда, ті гроші, що у Вас, далеко не вистарчать на те, щоб заплатити хоч той довг, що вже досі затягнений, але будь-що-будь улегшать трохи тягара. Кому прийдеться платити решту, я вже й зміркувати не можу. З України аж донині не було ніякої чутки, а сьогодні прийшов лист Кіст[яківськ]ого з Дерпта. Можна з того листа вичитати деяку надію, та все-таки не раз і всі три заповіді вийдуть, а весілля не буває. А се ж тільки друга заповідь!
 
Я все ще не скінчив своєї роботи, прію тепер над остатньою главою «Язик і стиль Вишенського». Хоч філолог я дуже слабий, але вважав конечним не поминути сеї теми, та боюсь, що оброблення її вийде у мене скандальне. Все проче вже скінчене, а і з філологією думаю швидко дійти до кінця.
Дуже б мені бажалось якнайшвидше розв’язатися з тим докторатом і засісти за белетристику.
Щиро кланяюсь Вашій пані і поздоровляю m-lle Раду і Зорку і всіх Ваших. Жінка моя низенько Вам кланяється і я також.
Іван Франко.
Львів, 17/10 1890
Р. S. Кістяк[івський] просить, чи не могли б Ви вистаратись, щоб вислано з Софії до університетської бібліотеки в Києві твори Любена Каравелова і Захара Стоянова. А я від себе додаю запитання, чи не найшлось би там кількох охочих купити мої новели, так, щоби й мені за сі гроші можна було роздобути деякі збірки болгарських пісень народних і твори Стоянова?
Ів. Фр.
29.11.1890 р. До А. Ю. Кримського
29 листопада 1890 р. Львів	Львів, 29 н[ового] с[тилю] ноября 1890
Вельмишановний добродію!
Даруйте, що так опізнився з присилкою Вам решти «В поті чола». Та вина тут не моя, а автора передмови, котрий опізнився з її написанням і ледве перед тижнем прислав її, так що вона й досі ще не готова. Текст новел від стор. 289 посилаю Вам удруге. Передмову, титулову картку і обложку надіюсь вислати на другий тиждень.
Чому не доходить до Вас «Народ», я не знаю, він Вам, без сумніву, висилається на кожне Ваше жадання. І теперішнє передам П[авли]ку, бо він має се діло в руках. Ваш Хайям видрукований, хоч вірші не всі пішли. Замічу, що всі його вірші вийшли в німецькім переводі Боденштедта, а кількадесят чотиристишій є також в перській антології, що видав Гарт в переводах різних німців. Стоїло б із сього поета вибрати більше.
А що Ви думаєте про Фірдоусі? Я думаю, що коли Ви персист, то варто б хоч дещо перекласти з сього великого поета, от наразі хоч би його вірш на шаха Махмуда. А то арабські моаллаки, їй-богу, не стоять друку; може, вони мають історичну та язикову вартість, але в нас вони не будять нічогісінько – думка в них наскрізь дитиняча, фантазія похожа на фантазію божевільного – мигкоче, а не світить. А в поемі Фірдоусі велика сила такого чисто людського елементу, котрий ніколи на устаріє. Антологія найкращих уступів із його Шах-наме, от так на том в 15 – 20 листів друку, була б дуже гарним здобутком для нашої переводної літератури, і я думаю, що тут, у Галичині, найшовся б наклад на таку книжку.
Хотів я Вас запитати про дві речі: чи виходить або чи вийшла вже решта «Истории всемирной литературы» Корша і Кирпичникова? У мене є 22 випуски, та се не все. Якби вийшла решта, то я б попросив Вас виписати її для мене, розуміється, і прислав би гроші. Те саме діло і з «Биографическим словарем» Венгерова. Перший том (букву А) я маю, більш нічого. Третє діло, про котре я хотів би просити Вас, се вишукати мені у антикварів чи букіністів Тихонравова «Летописи русской литературы», хоч що можна, коли не все, і книжку «Содержание Чтений в Моск[овском] обществе ист[ории и древностей]». Якби Ви найшли ті книжки, то звістіть мене, кільки коштують, а я постараюсь вислати гроші.
Щиро стискаю Вашу руку і кланяюсь Вам.
Іван Франко.
7.12.1890 р. До М. П. Драгоманова
7 грудня 1890 р. Львів	Львів, 7/12 1890.
Вельмишановний добродію!
Даруйте, прошу, що я так пізно зібрався написати Вам і позвольте при тім щиро подякувати Вам за гарну передмову до моїх новел. Вона враз із моєю автобіографією буде видрукована, за ким ще сей лист дійде до Ваших рук, і я швидко постараюсь прислати Вам пару екземплярів моєї книжки.
А що не писав я Вам так довго, сьому ось яка причина. Скінчив я свою дисертацію про Вишенського, вийшла величенька книжка в 300 сторін. Тоді сунувсь до університету Львівського, щоб допустили мене держати докторський екзамен. Показалося, що мені по новому розпорядженню міністеріальному треба слухати ще один семестр лекцій (у мене досі було їх 7, а тепер треба 8). Подавсь я, щоб позволили вписатися, – і сенат університетський не прийняв мене і не подав жодної причини, для чого не приймає.
Прийшлось перенестися на університет Чернівецький, де мене не тільки прийняли, але позволили так кінчити семестр, щоб приїхати 2 – 3 рази на лекції, та й годі. Оце приходилось уже два рази побувати в Чернівцях. Я там записався на лекції Стоцького і Калужняцького, лекції обох сих професорів мені подобалися без порівняння ліпше, ніж лекції Огоновського, – все видно більш європейський метод науковий.
Від Стоцького я маю передати Вам поклін і перепрошення за те, що він за хворобою своєю так довго не писав Вам. Він просить мене заявити Вам, що споминів Ваших про Федьковича він не одержав. Ми багато з ним говорили про політику, та вона, мабуть, для Вас не цікава і рекомендує Ст[оцького] не з найліпшої сторони.
Зате я дуже бажав би, щоб обговорена нами справа наукового видавництва стала на добру дорогу. Він зачав був перед роком видавати «Руську школу», та зупинився на першому зошиті. Дальше не виходило нічого задля браку матеріалу. На кошти видання він надіється роздобути гроші від сойму, ради шкільної чи навіть від міністерства. А йому самому бажалось би сотворити наукове видавництво, котре б могло рекомендувати його для одержання ординарного професора.
 
От я й подумав, що чому б не скористати з сього і не пустити в світ тих наукових робіт, котрі лежать і у мене, і ще де в кого з наших молодих людей, а котрі інакше не швидко побачили би світ божий, і предложив Стоцькому заповнити йому з 10 листів у рік працями й матеріалами. Молоді львівські товариші: Колесса, Охримович і Левицький згодилися дати для «Р[уської] шк[оли]» свої семінарійні роботи (Колесса – «Вплив поезії Міцкевича на Шевченка», Охр[имович] – «О акценті малор[уськім]» і т. ін.), я приткну туди свого «Вишенського» і деякі дрібніші речі, Ст[оцький] має також досить інтересних прань, котрі треба тільки трохи пообшліфовувати.
Отже, від нас обох і до Вас просьба, щоб Ви прислали дещо й зі своїх праць, наразі, хоч би російський оригінал «Печеної дитини», котру я перекладу. Ми уложили вже зміст слідуючої книжки в такий спосіб: на початок стаття про те, чим є тепер історія літератури (переклад віденської лекції Еріха Шмідта, з моїм додатком), потім стаття Стоцького про навчання руського язика, потім пішла б Ваша стаття, дещо з робіт наших молодих, а потім у матеріалах і замітках я дав би огляд російських праць до історії южнор[уської] літератури 16 і 17 в., Стоцький пару рецензій, може, дещо Коцовський – і книжка була б готова.
 
Я надіюсь, що Ви не відмовите нашій просьбі щодо присилки Вашої статті, а коли б могли й ще деякі дрібніші замітки або рецензії, то було б іще ліпше. Також просив би я Вас о присилку II т. «Сборника», де я бачив початок Вашої роботи про Константина і Шишманова рецензію на Головацького.
Пригадую також, що Ви обіцяли визичити мені Засадкевича про «Палінодію» і Скабалановича про «Апокрисис». Від Яросевича я дістав передану Вами одну мою книжку, та жаль, що не дістав ані другої, де були на початку Келлера «Altfranzösische Sagen» (їх би мені тепер дуже потрібної), ані «Молодика», ані двох старих книг Зубрицького, за котрі мене їдять їх властителі. Напишіть мені, чи і на коли Вам потрібно тих книжок від мене, про котрі Ви згадували (Дідеріхса і Пипіна), то я Вам пришлю їх.
Друге діло, про котре я маю поручения написати Вам, се справа «Народу», та тут уже випередив мене П[авли]к, так що я небагато що маю додати. З листа П-ка Ви, певно, знаєте вже, як погано стоять діла «Народу» і які слабі його вигляди на будущий рік. Поїздка Яросевича, мабуть, дуже мало допомогла ділу. Українці обіцяли, щоправда, 1500 руб., але для співробітників, котрі б вели хроніку слов’янську і європейську, а не на саму газету, котра, по їх думці, повинна сама оплачувати кошти видавання. Ми послали їм докладний рахунок коштів друку і сподіваного доходу з пренумерати і жадали по 600 руб. для двох співробітників, котрі б посвятили всю свою роботу газеті. На се одержали ми лист, котрий Вам посилаю в оригіналі, а з котрого побачите, що кияни:
 
1) дуже слабу надію роблять на регулярну виплату грошей;
2) що не догадуються, мабуть, що для видавництва дуже важно мати трохи більше грошей на початку, коли тим часом вони обіцяють на март, а до того часу може «Народ» уже бути небіжчик;
3) що не відступають від своєї думки вести хроніку руху європейського і слов’янського, але відсувають набік справу побільшення об’єму «Народу».
Ми не противні б були вести таку хроніку, якби 1) було кому вести її фахово, і 2) якби було місце. А то давати в кожнім н[оме]рі картку-другу написаного чорт зна як, то тільки сором буде і вічні нарікання, а пожитку ніякого ані для наших читателів, ані для України. Для нас тепер найважніша річ – наші галицькі обставини і скріплення нашої партії, та українці, здається, сим іменно ділом зовсім не інтересуються і принести для сього яку-небудь жертву не думають.
Прочитавши сей лист і урозумівши його, ми з П-ком подумали, що ліпше буде чемно плюнути на ту поміч з України, ніж нав’язувати собі з нею тисячі клопотів, нарікань та претензій в заміну за обіцяну підмогу, на котру ніколи на час не можна буде числити. Ми задумали написати їм так, що нехай вони самі найдуть собі авторів, котрі б їм писали про Європу і Слов’янщину, нехай платять їм кільки хочуть, а ми будемо друкувати їм се в «Народі» за оплатою з їх боку коштів друку тих карток, де будуть надруковані ті їх речі. А відки при такім стані діл узяти грошей на видання «Народу» я, далебі, не знаю, хоч певна річ, що тепер покидати його видавання значило б уступати з поля дуже ганебним способом.
І от ми урадили ще раз вислати когось на Україну. П-к малу має надію на Київ, та зате хотів би поїхати до Петербурга, розшукати там бувшого видавця «Вольного слова», від котрого надіється одержати запомогу. Та мені сей план видається фантастичним, і я раджу їхати до Києва. В разі, коли б не їхав П-к, готова поїхати моя жінка, для котрої ведення переговорів було б, мабуть, далеко зручніше. Поїздка мусила б відбутися якнайшвидше, і ми ждемо тільки відповіді від Вас, як Ви порадите.
Горе наше, що мусимо наразі числити на яку-небудь поміч збоку, бо щоб наша часопись, навіть не платячи ніяких гонорарів і обходячись якнайекономніше, могла вдержатись сама з власних доходів тепер, при такій агітації і боротьбі, яка, певно, піде проти неї, і серед такої публіки, яку маємо в Галичині, се, певно, і Ви самі признаєте неможливим. Правда, в першім році свого існування «Народ» здобув собі поле таке широке, якого я в Галичині не надіявся. Він має около 250 платячих пренумерантів, а се на таку єретицьку часопись аж надто багато.
 
Може бути, що на слідуючий рік діло стане трохи ліпше, та все-таки треба буде доложити так, як і сього року. Конечно, і видатки, і потреби часописі остаточно такі дрібні в стосунку до того, що деінде політичні сторонництва видають на пресу, що найбільший сором для нас просити іменно такої дрібної запомоги і чути, що ми й без тої дрібної запомоги не можемо обійтись.
Про нашу політику не пишу Вам нічого, бо Ви й самі про неї досить знаєте, а мені вона так грунтовно обридла, що ліпше б я й не чув про неї.
На сьому кінчу сей листі засилаю щирий поклін Вашій в[исоко]пов[ажаній] пані і всій сім’ї.
Ваш Ів. Франко.
9.12.1890 р. До А. Ю. Кримського
9 грудня 1890 р. Львів	Львів, 9/12 1890, ул. Зиблікевича, № 10
Вельмишановний добродію!
Тільки що одержав Ваш лист і спішу одповідати Вам. Я дуже рад, що Ви такі охочі до роботи над перекладами орієнтальних поетів, про котрих я ще в гімназії не раз з тугою думав, читаючи вривки з них в німецьких переводах. Чи статтю про Гафіза надрукує «Народ», я не знаю, але сумніваюся, бо він тепер в дуже тяжких матеріальних условинах, а надто завалений політикою. Та проте Ви робіть і присилайте, я надрукую Вашу роботу хоч би своїм коштом у «Літературно-науковій бібліотеці».
Щодо Хайяма, то Ви несправедливо закидаєте (в своїй статті, котру я передав «Правді»), що «Народ» викинув якісь речі нерелігійні. Задля браку місця пропущено власне такі вірші (не тямлю, чи два, чи три), котрі були зовсім невинні і не тикали питання релігійного, значить, і не характеризували Хайяма як вільнодумця. Щодо книжок, конечно, я буду чекати, тим більше, що у мене тепер грошей дасть біг. Коли розживусь, то пришлю на Ваші руки і проситиму, щоб Ви купили мені. Поки що я рад би знати ціни. Ну, та про се побалакаємо, коли у Вас буде по екзаменах, а поки що щире спасибі за добру волю.
Хотілось би мені поспорити з Вами про Ваш лист до «Правди», та дуже жаль, що часу у мене так мало, а при тім і жалко Вас. Ви, очевидно, як я міг переконатися, чоловік щирий, гарячий, віруючий в те, що пише. Тим сумніше, що Ви своєю щирістю задумали піддержувати людей, котрі – скажу Вам по совісті – її не варті. Добре-то говорити in abstracto про «народні святощі», про націоналізм і т. ін., але завсігди треба дивитися, хто, як і в якій цілі орудує тими святощами.
От напр., по-Вашому, «Правда» – носительниця «святої народної корогви», а по-моєму, вона, вийнявши те, що пишуть недогадливі кореспонденти, – збірка брехень, крутійства та пустої фразеології, і мені хіба те дивно, як такий чоловік розумний, як Ви, сього відразу не розкусить. Треба Вам знати, що та «носительниця» видається на польські магнатські гроші, видається зовсім не в інтересі мужика українського (котрий в ній систематично замінюється «мовою, землею, ідеєю»), а в інтересах – ну, та я думаю, що поки дійде до Ваших рук отсей мій лист, Ви будете мати в руках «Народ» і дізнаєтесь про угоду, заключену Вашими «носителями народних святощів» з австрійським урядом і ультрамонтанством єзуїтсько-уніатським, угоду, «постыдную во всех отношениях».
 
А знайте, що перші товчки до тої угоди вийшли з Києва, від основателя «Правди», і що немаловажну роль в її уклепанні грав Ол. Барвінський. Я думаю, що угода та повинна на Вкраїні отворити людям очі більше і швидше, ніж дотеперішні статті «Народу», котрі постороннім людям могли справді не раз видаватися загострими або й зовсім несправедливими.
Конечно, я далекий від того, щоб уважати «Народ» за часопись, редаговану зовсім добре, багато де в чому не годжуся з деякими редакційними статтями щодо тону і тактики (хоч годжуся в принципах), але одно тільки кажу: можемо помилятися, та з розмислом ніколи не брешемо і коли щось кажемо так, то будьте пересвідчені, що маємо на се докази, хоч не все їх і виставляємо напоказ. Се відноситься, напр., до Вашої уваги про згідність молодежі української з нашою програмою, згідність таку заявило нам кілька гуртів молодежі в Києві й Одесі (по 50 або й більше людей), і заявили устами нашого делегата, що був у них особисто.
Правда, практичної ваги сі заяви для нас поки що (крім невеличкого співробітництва) не мають, але се ще один резон, для чого ані ми, ані наші кореспонденти не потребували компонувати сеї відомості. Не знаю, може, мова моя видається Вам гіркою і прикрою, але по совісті кажу Вам, що пишу сі слова зовсім спокійно, а тільки задля поспіху лишаю їх в такій необтесаній формі.
 
Не знаю, чи не покажесь Вам невмісним і те, що я скажу далі, але я скажу се тільки для того, що щиро поважаю Ваш письменський талант. І для того кличу до Вас: залишіть на якийсь час політику, поки докладніше не пізнаєте людей і обставин, поки не розчовпаєте того, що твориться поза кулісами, на котрих намальовані всякі «народні святощі».
Пишу Вам се як чоловік, котрий на своїм віку багато наробив дурниць і помилок власне через те, що, не спитавши броду, кидався в воду і тільки пізніше переконувався, що се не вода, а проста калюжа.
Для того смію радити Вам: пишіть вірші, новели, перекладуйте Гафіза, Сааді і кого хочете, сим Ви здобудете собі ім’я і пошану в літературі. Але такі статті, як та, котру Ви (в щирім намірі) вислали «Правді», нічогісінько Вам не здобуде, і коли «Правда» видрукує її (об чім я сумніваюся), то боюсь, що Ви швидко так само будете каятися її, як і автор давнішої московської кореспонденції.
Надіюсь, шановний добродію, що сі мої слова не зроблять ущербу в наших дружніх відносинах; з мого боку вони йдуть із щирого серця і бажання розвою нашого рідного письменства, в котрому, як мені здається, Ви можете зайняти видне місце.
Стискаю Вашу руку.
Ваш Ів. Франко.
15.12.1890 р. До Франтішека Ржегоржа
15 грудня 1890 р. Львів	
Вже Марисунє по заручинах!
погадай же ти собі,
та як же буде тобі?
а в чужої матіноньки –
сніданенька не буде,
обідець під полуднє,
вечеренька опівночі,
виплачеш чорні очі!
Вечереньку на стів дают,
Марисуню висилают:
«Йди, Марисю, і по воду
до далекого броду».
Нім Марисе з водов прийшла,
вечеренька вже відійшла.
«Помий, Марисю, миски,
не стало тобі лижки».
Засилаю сердечні поклони і поздоровляю щирого товариша і приятеля.
Ів. Франко.
