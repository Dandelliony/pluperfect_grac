До М. П. Драгоманова
13 – 15 січня 1888 р. Львів	15/І 1888. ул. Зиблікевича, ч[исло] 10
Шановний добродію!
Дальший томик «Наукової бібліотеки» хотів би я розпочати друкувати ще сього місяця, та не знаю, чи се мені вдасться. «Читальні» я видав своїм накладом, плачу місячно з грошей, зароблених в «Kurjeri». З розпродажі досі нічого ще не прийшло, бо свята, а книжка коштувала мало що не 200 гульд[енів]. Хоч сплачено вже 120 г., то все-таки з друкуванням слідуючої книжечки хочу здержатися, поки трохи більше не очищуся з довгу в друкарні, тим більше що в тій друкарні і без того криво на мене дивляться, а надто ще там за мною висить 90 гульд. довгу за «Дрібну бібліотеку», котрого мені годі так швидко сплатити.
А тут ще у нас дома клопіт, хлопець наш занедужав ангіною, грошей треба на всі боки. Та все-таки я надіюсь ще сього місяця залатати друкарню грішми з «Kraju» й «Prawdy», так що й друк нової книжечки буде міг зараз розпочатися. Думаю, що вона не винесе більш восьми аркушів, «Козаки» не більш двох з половиною, так що ціла серія «Наукової бібліотеки» обняла б около 27 аркушів за ціну 1 г. 50 кр[ейцерів].
Уваги Ваші про «Читальні» передам П[авли]ку; він може охоче покористуватись ними в другій частині своєї роботи. Впрочім, можна буде справу відносин укр[аїнців] до галичан-народовців розказати в передмові до другого тому Навроцького. З ним діло таке, що другого тому (робіт політичних і економічних) не можна буде друкувати під фірмою «Братства», і для того я задумав друкувати його групами в «Наук[овій] бібл[іотеці]».
На першу групу вибрав роботи «З життя громадського Галичини», куди увійдуть: 3 кореспонденції з «Киевского телеграфа», статті з «Правди» («Класові інтереси», «Шляхетні защитники» і деякі дрібніші), а далі деякі листи про внутрішні справи русинів і дещо з рукописів, котрі мені ошуканським способом удалось видерти з суду, де вони лежали цілих десять літ від нашого процесу.
Сю книжечку я думав би надрукувати або зараз на початку другої серії (коли Остап до того часу не злагодить своєї роботи), або після роботи Остапової. Я дав би від себе докладну бібліографію всіх творів і спис усіх рукописів Навр[оцького], а Вас просив би, щоб Ви по матеріалах, які будуть у книжці, і по звісним Вам фактам списали історію зносин укр[аїнців] з галичанами за час 1873 – 1880 року, де би, звісно, сказано було й про роль у тій історії Навроцького й Барвінського. Мені здається, що се була б робота дуже вдячна і не без актуального інтересу і що для її зроблений Ви були б самий компетентний чоловік.
Як кажу, книжка ся не швидко ще прийде на чергу, але я питаю Вас заздалегідь, чи прийметесь Ви за таку роботу, і коли б була на те Ваша воля, то я готов би зараз приступити до переписування матеріалів, а переписавши їх, переслав би Вам, щоб Ви могли не кваплячись написати переднє слово.
Брошури Ціттеля, «Зорю» і дещо для рецензій до «Квартальника» зашлю Вам на днях пакетом, а поки що, як гадаєте, чи не добре було б написати Вам для того ж «Kwart[alnika]» рецензію на «Читальні»? Місце на рецензію maximum ½ листа тісного друку.
Чи Ваша стаття в «Revue d’hictoire des religions» була вже друкована? Я одержав книжки за сей рік – там нема. От бібліографію й хроніку своєї науки бестії гарно ведуть!
По дводневій перерві берусь кінчити лист. Зайшло в тім часі дещо такого, що подекуди зміняє сказане мною досі. І так, поперед усього смерть Федьковича. Я замовив на похорон його вінок від Вас, мене й Павлика, не знаю, чи не прогніваєтесь Ви за се на мене, але мені здавалося, що при похороні Федьковича не повинно хибувати ім’я чоловіка, котрий найбільше причинився до його належної оцінки, а нас двох приплів я до Вашого імені, щоб зазначити, що Ваша традиція в Галичині не пропала.
Друге діло, ходить тут по людях думка видати другий том Навроцького. Хоч від думки до діла у нас звичайно далека дорога, але все-таки се була б річ добра. В такім разі я не потребував би в «Наук[овій] бібл[іотеці]» передруковувати творів Навроцького (а міг би ограничитися листами – і вже не самого Навроцького, а цілого круга молодих людей 60-х літ). У мене є тих листів кілька сот, а між ними 5 листів Федьковича. Можна б дати ті листи (вони дуже цікаві й характерні), може б, удалось роздобути ще деякі його листи, Ви долучили б свої споминки про нього, далі вибір з листів Навроцького, Заревича, Климковича, деякі уступи з листів Куліша (що він писав про галицькі справи), і вийшла б цікава книжка – причинок до історії нашого літературного й громадського розвою. Коли б Ви пристали на співуділ в такій книжці, т. є. на написання до неї переднього слова, то я зараз би попереписував відповідні листи і послав би Вам.
Отсе був передучора з віце-редактором «Kwartalnika» – просить Вас о рецензії. Між іншим, бажали б рецензії на бібліографію Левицького (Ви, мабуть, її получаете), – коли б Вам годі було її написати, то я міг би. Пожадані були б для них (для відділу заграничних публікацій) коротесенькі замітки о нових книжках по фольклору. Що мало б піти до книжки за другий квартал 1888 р. (перша вже вийшла), мусило б бути їм доручене до кінця сього місяця.
А, от і ще одно – ювілейний н[оме]р «Зорі»! На нього і на «Читальні» годиться Вам поперед усього зладити рец[ензію]. В першім н-рі сьогорічної «Зорі» пані Олена Пчілка ні з сього ні з того почала друкувати свою автобіографію, та таку, що ти господи! От побачите.
Про «W[olne] pols[kie] słowo» у нас ніхто нічого не каже, бо ніхто його й не читає. Кореспондують до нього відси два люди: один молодий жидок і один старий та здурілий поляк, котрого ніхто всерйоз не приймає.
Щиро Вам кланяюсь.
Іван Франко.
До О. М. Пипіна
23 січня 1888 р. Львів	Львів, д[ня] 23 січня 1888,
ул. Зиблікевича, № 10
Вельмишановний добродію!
Не прогнівайтесь, що хоч незнакомий Вам, смію звернутися до Вас з просьбою і занімати Ваш дорогий час своїм писанням. Відважився я на се тоді тільки, коли побачив, що в питаннях, котрі мене занімають, ні від кого другого не можу допитатися вдоволяючись вияснень і що, судячи по матеріалах, якими користувались Ви в своїх роботах о 40-х роках (життя Белінського, «Характеристики»), іменно у Вас найскорше буду міг найти те, чого мені треба.
А діло, бачите, ось яке. Задумав я зайнятися історико-літературною роботою над творами Шевченка, а головно над тими (на перший раз), котрі в Росії досі не були друковані – значить, над творами політичними з-перед 1847 року. Позбирав я важніші матеріали до життєписі Шевченка з того часу, які були друковані (листи, споминки Сошенка, А[фанасьєва]-Чужбинського, Костомарова, Білозерського, Чалого книжечку), і бачу, що всі ті матеріали для мойого питання не дають мені нічогісінько, крім натяків («намеков»), не раз цінних, частіше малозрозумілих, а не раз і суперечних, але з них ще зовсім не можна собі виробити відповіді на те: відки взялася політична поезія Шевченка? Які товчки пхнули Шевченка на сю дорогу, які впливи допомогли виробитися його думці?
Певна річ, дещо можна вияснити самим походженням Шевченка, його кріпацтвом і ненавистю до всякої самоволі, та все-таки мені здається, що таких штук, як «Сон», як «Кавказ», – сим не виясниш. Д[обродій] Петров в своїй «Истор[ии] укр[аинской] лит[ературы]» пильно і в многих місцях справедливо вказує на те, як в літературі українській відбивалися по-своєму головні течії літератури російської. Так от цікава річ, яка іменно течія відбилася в тих політичних поемах Шевченка?
Читав я «Запрещенные стихотворения Пушкина» – нічого в них не найшов такого, про що можна б сказати: отсе служило Шевченкові взірцем, отсе навіяло на нього такі а такі думки. Переглянувши твори Белінського, бачу, що від других тодішніх рос[ійських] поетів (Лермонтова, Козлова, Майкова) Шевченко ще менше міг узяти.
Тільки ж прочитавши Вашу біографію Белінського, я побачив в опублікованих Вами уривках листів, що між чільними людьми російськими в ту пору говорилося і писалося багато де об чім такім, що справді могло наткнути Шевченка на написання поем політичних. Важна, проте, для мене річ була б довідатись ближче отім, які кружки були в Петербурзі в часі 1838 – 1846 років, а особливо, як виглядав тодішній кружок українців (що таке був по своїм політичним поглядам Гребінка, о котрого зносинах з Шевч[енком] знаємо, яке становище займали там Бодянський, Н. Маркевич, чим була для кружка «История русов»), які були взаємини між укр. а другими кружками («Отечеств[енных] записок»), чи є які сліди зносин тих кружків, обміни думок, знакомств особистих? Белінський, бувши ще в Москві, негарно відзивався о Гребінці, пізніше, в Петербурзі, судить його вже ласкавіше, для чого одно й друге?
В життєписах і листах Шевч[енка] бачимо сліди його знакомства з множеством людей, як і відки взялося те знакомство – не знаємо. І так, напр., Шевч. знакомий і навіть у великій приязні з Щепкіним ще до 1847 року. Відки се? Що таке був Щепкін з політичного боку? Щепкін був приятель Белінського: чи нема яких слідів знакомства Бел[інського] з Шевч.?
Мені здається, що критична замітка Бел. о «Гайдамаках», хоч побіжна, та не зовсім справедлива, мала значний вплив на Шевченка, охолодила його козацький патріотизм а звернула його в напрямі, рівнобіжнім до думок Белінського, – патріотизму на основі чисто людській і соціальній. Дуже важно було б добути які-небудь фактичні потвердження сеї догадки. Може, вони й є в яких-небудь статтях про його добу, друкованих по журналах, недоступних мені (напр., в «Современнике» споминки Панаєва, «Очерки гоголевского периода литерат[уры], статті Скабичевського в «Отеч. зап[исках]» і др.).
Та все-таки, грішний чоловік, я думаю, що до творення поезій політичних трохи чи не більше, ніж круги, згруповані довкола Белінського, попхнула Шевченка поезія польська, головно Міцкевич, котрого він, як говорять, знав. А що з нього знав? Отсе друге важне питання. Певна річ, що міг легко знати твори, друковані до р. 1830, т. є. «Balady i Romanse», «Grażyna», «Wallenroda». Але й сі твори, хоч мали на нього значний вплив (порівн. його власні балади), не виясняють ще його поезії політичної. Далеко важніші тут речі, друковані на еміграції, а головно третя часть «Dziadów» і додана до неї поема «Petersburg». По-моєму, се прямий взірець «Сну» Шевч.
Отже ж питання важне: чи і як міг Шевч. знати сю поему? З статті д. Спасовича «Mickiewicz i Puszkin» виходить, що Пушкін знав її, творячи «Медного всадника». Чи нема яких слідів о її знакомстві й по інших кружках? Та до сього прямо нав’язується й ще одно питання: який був тоді в Петербурзі кружок польський ? Хто в ньому був і що являли з себе ті люди? Які були їх зносини з другими кружками і яка є правдоподібність знакомства їх з Шевч.?
З біографії його знаємо, що до його увільнення з кріпацтва причинився й Вієльгорський. Що се був за чоловік, і які були опісля його відносини до Шевченка?
Даруйте, вельмишановний добродію, що засипую Вас такою масою питань, і повірте, що тільки конечність змусила мене до того. Так тяжко дістати з Росії всяку потрібну книгу, особливо давнішу, а ще частіше, прочитавши її, з жалем побачиш, що нема в ній якраз того, чого надіявся. Поневолі приходиться звертатись до людей так тямущих, як Ви, шановний добродію, за сказівками і порадою. Ще раз прошу Вас – не прогніватись за мою смілість. Прийміть заразом запевнення, що я з свого боку вважався б щасливим, коли б в заміну за ласкаві інформації про наведені мною питання міг по мірі своїх слабих сил чим-небудь Вам послужити.
Прийміть запевнення, що Вас щиро і глибоко поважаю, покірний
Іван Франко
До М. П. Драгоманова
6 лютого 1888 р. Львів	Львів, ул. Зиблікевича, ч[исло] 10,
6 лютого 1888
Шановний добродію!
Поперед всього пишу про Народну раду. Збори сі були більш маніфестація, ніж нарада. Над найважнішими справами: справозданням з дотеперішньої діяльності виділу, програмою партії і внеском старого Заячківськогощодо стосунку народовців до старих – не було ніякої дискусії. Одиноким важним актом була бесіда Січинського про дорогову уставу, та й та була безмірно довга, так що всіх утомила.
Надіюсь, що всі речі прочитаєте в «Ділі», то й не подаю Вам їх змісту, скажу тільки, що коли по відчитанні Огоновським програми я замітив йому приватно (я, як не член, не промовляв), що в програмі не достає самого найважнішого – внутрішньої організації русинів і загалом цілого громадсько-економічного боку життя народного, він відказав мені, що се правда, але він уважав се лишнім, бо діткнув уже сеї справи в вступнім слові. Як її діткнув, се побачите з тексту того слова. На сю розмову наближається Січинський, а дізнавшися, про що я балакаю, каже мені стиха: се моєї роботи програма, а комітет народовецький тільки й зробив, що викинув з неї іменно те, про що Ви кажете, – справи громадські й економічні.
Пізніше я довідався, що нарис програми первісно зложив Огоновський (Олекса), відтак переробив Січинський, а комітет повичеркував, що йому не вподобалось. Може, се факти й дрібні, але мені здається, що вони досить ясно показують, що теперішня «поступова» програма Народної ради була так само случайною й теоретичною, як торішня «консервативна» програма Цеглинського; ані одна, ані друга не попхне народовецької справи наперед. В найновішій програмі обік поступовості, федерації (про автономію громад нема мови) й толеранції думок тут же спокійно стоїть: «мусимо шанувати духовенство і дбати о церков і її автономію».
З наших молодших було на зборах досить (о їх числі можна судити по тім, що при виборах упало 47 голосів на мене до виділу Нар[одної] ради на 383 усіх голосів), але не промовляв ніхто о програмі. І ніщо було промовляти, коли вже день перед тим старші народовці на зборах «Просвіти» ясно зазначили, що тут не йде о дискусії, а о «ухваленні» всього, що пропонують львів’яни.
З наших промовив один молодший Кирчів (учитель народний), і зараз же накинувся на нього Січинський доволі грубим і безтактним способом: «Ви про се не говоріть, коли знаєте справу односторонню, а я її знаю ліпше, та не тут місце її обговорювати». А чоловік хотів іменно сказати те, що сам перетерпів.
На зборах «Просвіти» мав Окуневський промовити за тим, щоб до праці просвітньої притягано й людей з молодшого табору, його закричали: «Ні! ніколи!» Се, мабуть, було й причиною, що Окун[евський] на зборах Нар. ради не промовляв! Впрочім, він про себе швидко має написати Вам. Певна річ, що з нашого боку зле зроблено, що ніхто й не трібував викликати дискусію над діяльністю й програмою Народної ради, тим більше, що й друкованим словом не швидко можна буде обізватися і прийдеться хіба ждати до слідуючих зборів, де можна буде порівняти програму з тою роботою, яка за той час буде зроблена. А до того часу треба буде хоч якою брошуркою обізватися.
«Читальні» загалом дуже подобалися, особливо в Коломийщині. Правда, грошей поки що зібрано мало, але хоч то добре, що книжка не конфіскована і розходиться. Слідуючу книжку зачну друкувати, може, ще сього місяця.
Дуже мене врадувало те, що Ви пишете свої споминки про Галичину і огляд своєї праці про неї за цілих десять літ. Коли тільки ся робота буде у Вас готова, то присилайте, я готов надрукувати її хоч зараз по «Козаках», т. є. на першу книжку другої серії. З тексту Вашого буде видно, що треба буде додати для повноти картини, а коли вийде так, що одна Ваша робота заповнить цілу книжку, то й ще лучче.
Хотів би я зладити для «Наук[ової] бібл[іотеки]» статтю про панщину в Галичині за часів Австрії й про її знесення. Начерк роботи про сю річ є вже у мене готовий, а в бібліотеці Оссолінських є множество прецікавого рукописного матеріалу, жаль тільки, що переважно недоступного (Kętczyński просто держить у себе і не хоче дати, каже, що не переплетене – і таке у нас лучається). Та все-таки й сього, що є доступне, доволі для того, щоб кинути багато нового світла на справу панщини і її знесення (а знесення те властиво ще й досі не скінчилосяі). Жаль тільки, що, роблячи цілий ранок у «Kurjeri», я дуже мало маю часу на працю в бібліотеці. Та все-таки надіюсь, що зроблю хоч першу половину праці до літа, так, щоб пішла по статті Терлецького, сли ще стаття тота буде.
Щиро кланяюсь Вам і поздоровляю.
Ваш Іван Франко.
До Франтішека Ржегоржа
6 лютого 1888 р. Львів	
Шановний друже!
Пані Лешова принесла нам книжку і при тім мала Ваші фотографії. Ми позволили собі взяти одну до свого альбому, так, як Ви нам обіцяли.
Поздоровляємо Вас усіх.
Ваш Іван Франко.
До М. I. Павлика
16 лютого 1888 р. Львів	16/2 1888
Дорогий друже!
Не писав я до Вас, бо справді хлопець був хворий, відтак прийшли хлопоти з розсилкою «Читалень», котрих половину якось ми розкинули між людей. Щоправда, грошей ще нема, але зате хоч книжки не лежать. Книжка Ваша загально сподобалась, можна сказати навіть, що зробила велике враження. Коли-то ми здобудемось на другу таку?
На слідуючу книжку (4 – 5) піде «З науки про релігію», далі «Козаки», і на тім закінчиться перша серія (6 томиків). На початок серії другої надіюсь дати річ цікаву – споминки Драгоманова про Галичину з додатком матеріалів до біографії Федьковича (його листів, споминок про нього других людей і т. ін.). За тою книжкою повинна піти робота Остапова, а там, може, й я стягнуся з своєю «Панщиною».
До «Козаків», котрі вийдуть замалі на одну книжку, думаю я додати або переклад драгоманівських «Пісень про панщину», або відділ «Вістей з Галичини», куди увійшла би стаття Кобринської про Цеглинського критику на альманах жіночий і, може, ще дещо. Ваше «Москалофільство» буде, мабуть, мусило заждати аж до надрукування роботи Остапової.
Щодо «Панталахи», то замітки Ваші правдиві, і його прийдеться ще добре таки переробити. Не згоджуюсь з Вами в тім тільки, що треба було в саму фігуру Панталахи вложити черточку, котра б мотивувала його втеку. Мені здається, що втека ся досить мотивована. Впрочім, при переробці воно покажеться. В другій часті вийшла слабизна, раз, для того, що Вислоух декуди поврізував (в однім місці викинув цілі три сторони рукоп[ису]), а друге, для того, що внаслідок сього я був знеохочений.
Як Ви живете, і чи скоро будете у Львові? Чи передали «Читальні» крак[івським] акад[емікам]? Познакомтеся з Колессою і налягайте на нього, щоб списав дещо з слів Кобилянського про Федьковича.
Цілую Вас сердечно. Жінка Вам кланяється.
Ваш Ів. Франко.
До М. П. Драгоманова
22 лютого 1888 р. Львів	22/II 1888 Львів, ул. Зиблікевича, ч. 10
Шановний добродію!
Жду присилки Ваших робіт, т. є. передмови до релігій, рецензій для «Kwartalnika» і «Споминок». Поки що посилаю Вам короткий огляд того, що було зо мною і що я писав белетристичного від 1880 до тепер. Про рік 1879 ніщо говорити.
Є у мене до Вас одна просьба, та боюсь з нею до Вас і підступати. Задумав я робити докторський екзамен з української літератури і на тему для дисертації вибрав Шевченків «Сон», а властивої чим була в сучасній російській літературі й відки взялася політична поезія Шевченкова? Придивившися до звісних фактів Шевченкового життя до 1846 року, насувається тут багато питань: яка була освіта Шевченкова, що він читав, з ким знався і хто мав на нього які впливи? Відки взялось слов’янофільство Шевченкове, котрого сліди бачимо вже 1841 («Гайдамаки») і 1843 («Гайдай»)? Звертаючись до деталей, котрі важно було б знати для моєї цілі, називаю ось які:
1) Що за чоловік в суспільно-політичному погляді був Гребінка і який взагалі був кружок українців, що тоді (1840 – 1843) громадився в Петербурзі?
2) Чи і який був тоді в Петербурзі кружок поляків, і чи є які сліди знакомства з ним Шевченка?
3) Що таке був журнал «Маяк» тих років?
4) Чи є які фактичні сліди зближення Шевченка з слов’янофілами московськими або хоч знакомства його з недрукованими меморіалами Погодіна? (Маб[уть], ні).
5) Що треба думати о генезисі «Истории русов»?
6) Чи звісні які деталі про знакомство Шевченка з Ник[олою] Маркевичем і Бодянським? (Чалий не подає майже нічого, а з листів Шевченка видно, що вони були «великими друзяками» з Марк(евичемі). Що таке були Маркевича «Украинские мелодии» (1835)?
7) Що таке був Афанасьєв-Чужбинський і наскільки вірними можна вважати його споминки про Шевченка і про Україну сорокових років? Я не знаю книжки А[фанасьєва]-Чужб[инського], а знаю тільки виривки з неї у Чалого; мені здається, що реляції ті хоч правдиві, але дуже односторонні і поверхові.
8) Що таке був з соц[іально]-політ[ичного] погляду Брюллов, і де би можна прочитати про нього що-небудь докладне?
Крім отсих питань смію предложити Вам ще просьбу: чи не можна би дістати у Вас в позику хоч на тиждень книжечки Афан.-Чужб. про Шевченка? За її цілість я ручаюсь і зверну в найкоротшім часі. А друге: чи не могли б Ви вказати мені яких книжок або хоч статей про стан української суспільності в першій половині 40-х років, відкиб можна доповнити те, що розказує Чужб.? Чи є що такого в книжці Шульгіна «25-летие Юго-зап[адного] края»?
Якби були у Вас які російські журнали 1838 – 1844 років, то чи не могли б Ви виписати мені їх зміст, щоб можна було знати, чим займалася тоді інтелігентна верства російська? Про все це я писав уже й до Києва й до Петербурга, та крім деяких книжок від Трегуб[ова] («Життя Бєлінського» Пипіна та Афан.-Чужб. «Подорож по Укр[аїні] Зап[адній]», «Воспомин[ания] про Шевч[енка]») та письма від Пипіна про відносини Бєлінського до Шевч. – нічого не получив. А у мене є крім Чалого, «Основи» та російських творів Шевч., що видала «Киевская стар[ина]» – дуже мало дечого про Шевч. («Жизнь Куліша» в «Правді» і переднє слово до «Хуторної поезії», інші матеріали в «Правді», ті матеріали, що були в «Киевской старине», і одна стаття «Истор[ического] вестн[ика]» про польські агітації 1846 р.). Знайдеться, мабуть, дещо і в «Русской старине», що є в Оссолінеум.
От і весь мій матеріал, коли не рахувати «Молодика», «України» Куліша, «Укр[аинского] вестн.», що є в бібл[іотеці] університ[ету]. Певно, що й сі речі добре використати значило б багато, та се, мабуть, не моєї голови діло.
У нас нема нічого нового. В «Братстві» відбуваються тепер за ініціативою Коцовського відчити і дискусії, в котрих приймемо часть і ми з Остапом. Швидко має бути розбирана програма Народної ради. Я бажав би здобутки тої дискусії опісля списати і надрукувати в «Наук[овій] бібл[іотеці]», в «Вістях з Галичини».
Засилаю Вам разом з жінкою щире поздоровлення.
Ваш Ів. Франко.
До М. П. Драгоманова
19 березня 1888 р. Львів	Зиблікевича, ч[исло] 10 19/3 1888
Вельмишановний добродію!
Простіть, що так довго не одповідав Вам за всякими гризотами й клопотами. Зате сьогодні збираю цілу в’язку звісток.
Ваша рецензія на Стодольського прекрасна і для нас, галичан, а навіть для панів при Академії Краківській під не одним зглядом – новина. Вийшла ж вона як на рецензію трохи задовга; я, мабуть, забув написати Вам, що в «Kwartalnik’u» рецензії найдовші – 8 сторінок 8°, а Ваша буде, може, й два рази стільки. Та на сей раз я надіюсь вихлопотати в редакції, щоб помістили її в відділі статей. Друге діло: прийшла вона запізно для тої книжки, що вийде з кінцем марта, і буде надрукована аж у тій, що вийде з кінцем юня.
Я просив би Вас конче для тої книжки дати ще хоч дві коротші рецензії (от так по 4 карти Вашого письма), а іменно на Петрушевича і «Читальні». Збірничок пісень, про котрий я Вам згадував, рецензував я сам, бо треба було поспішити; всякі дальші матеріали того роду засилатиму Вам. Щодо заграничних фольклористів, то діло стоїть так, що «Kwartalnik» яко посвячений спеціально історичній літературі польській, а в дальшім ряді руській, обширних справоздань о заграничних працях того роду друкувати не може. Взагалі відділ літератури заграничної в ньому дуже маленький, так що Вам прийшлось би ограничитися короткими замітками віршів по 50 до 100 на книжку.
«Kwartalnik», усі книжки, що досі вийшли, вишле Вам редакція, скоро тільки переклад Вашої статті буде прийнятий до друку, а я надіюся виготовити його ще сього тижня. О тім, що стаття буде прийнята, я не сумніваюся. Книжки вишлють Вам на рахунок гонорару; решту гонорару виплатять по виході книжки.
Що Стодольський – Кониський, се Ви вгадали. Але Ліске – не піп, а світський чоловік, ученик Вайца. Він уже два роки в університет не ходить, а можна сказати, повільно вмирає, а все-таки за той час видав два томи «Актів гродських і земських», держить у себе в хаті семінар історичний і видає «Kwartalnik», да так, що не тільки перечитує всі надсилані статті в рукопису, але й усі три коректури.
З друкуванням книжечки про релігії я ще здержуюся якийсь час. «Читалень» розіпхав досі ок[оло] 300 прим[ірників], та грошей виручив ледве яких 20 гульд[енів]. 120 заплатив власнику, приходиться почекати, поки хоч що-небудь стягну з продажу «Читалень». З моїх зарібків приходиться запомагати батька, що недавно погорів, прийшлось помогти Остапові, що состоїть без зарібку, і ще одному емігранту (тому самому, що перекладував колись у «Зорі» Короленків «Ліс шумить»), він тепер у Цюріху.
З романом, що я заслав на премію в Варшаву, досі нічого не чувати, хоч речинець (1 марта) давно минув. Ну, та я не зовсім іще стратив надію. Значить, діло таке, що про релігію зачну друкувати тоді, як Ви пришлете своє переднє слово і мій переклад «Програми». Переклад статей Верна зроблений уже.
Від Окуневського я дістав «Пісні про панщину» і напишу о них до «Kwartalnika». «Буняка» не’дістав, але читав його в «К[иевской] стар[ине]». Жаль, що Ви не звернулися давніше до декого в Галичині, тут можна би було познаходити ще деякі усні перекази про Буняка, особливо в горах. Я пригадую собі, що бачив дещо такого записано у Ізидора Пасічинського. Я напишу до нього, а також ще до деяких знайомих у горах, а коли б удалось мені дещо зібрати, то приложу до рецензії.
Ваша замітка про правопис читана була в Науковому кружку в «Братстві», – реферат про неї взяв Коцовський. Я думаю надрукувати її в прилозі до «Козаків» (вони на одну книжечку «Наук[ової] бібл[іотеки]» замалі), а може, можна буде в тій же книжечці дати й оригінал Вашої рецензії на Стодольського – і так «Kwartalnika» мало хто з русинів читає. Надіюсь, що Ви против такої комбінації нічого не будете мати.
Вашу виписку з програми Костомарова і Вашу замітку я репродукував майже дослівно в «Kurjeri» в статті про панславізм. В статті тій багато фактичних помилок, особливо в початкових частках, та все-таки вона зробила тут враження, і ті н[оме]ри «Kurjera», де вона друкувалася, розпродувано зовсім, хоч і друкувалися в збільшенім числі екземплярів. Для поляків було в ній много нового, особливо для львівських. Біда тільки, що конфіската не дала мені довести її як слід до кінця, т. є. розібрати полеміку проти Вашої програми в «Вестн[ике] «Нар[одной] воли», а опісля роздивити «Свободу» і «Самоуправление».
Що се за така баламутна у Вас «Свобода» виходить? Я думаю, що після Ваших статей неможливо вже буде росіянам подавати руку полякам через голови українців, литовців, білорусів і пр., аж вони тут і є. А вся іронія в тім, що поляки, вважаючи їх нігілістами, якраз і відтручують сю руку. Стоїло труду!
Щире спасибі Вам за замітки про Шевченка. Пишу до Пипіна, щоб зробив копію листа Белінського про Шевч[енка]. Жду також од Вас книжечки Афанасьєва-Чужбинського. Чи Ви получаєте «Истор[ический] вестник» – там в 1886 р. в янв[арі] була стаття Гаршина про Шевч. в ссилці «по новим документам» – так от цікаво, що се за документи і чи не кидають вони якого світла взад? Впрочім, я маю думку виписати сю книжку «Историч. вестника».
Чи Ви бачили новий журнал «Пантеон литературы»? Се, кажуть, штука дуже гарна. Я вже написав в ред[акцію] «Kraju», щоб виписали його для мене, і хотів би, коли се буде можливо, заслати туди в російськім переводі свої очерки з історії руської літератури в Галичині, котрі мені попаскудила редакція «Głos’y», викидаючи цитати і даючи текст з великими похибками друкарськими. Я б їх переробив і заслав туди, може б удалось би нав’язати зносини з редакцією, щоб получати хоч книги, які там виходять важні для нас.
Я послав Вам «Молодик», будьте ласкаві, використавши, звернути мені разом з збірними томами, в котрих є брошури Zittel’a. Якби Ви були ласкаві прислати мені крім того (під бандеролями) «Громади», т. IV, V і оба н-ри журналу, а також «Нові укр[аїнські] пісні», і «Историч[ескую] Польшу» і «Воли», то дуже був би Вам вдячний. У мене тут таке роздоріжжя, що ніколи не можу втримати свойого екземпляра в бібліотеці, все якийсь земляк, чи свій, чи заграничний, забере.
На днях позбувся навіть празького видання Шевченка, так що на встид не маю в бібліотеці повного «Кобзаря», і, мабуть, прийдеться чекати аж на Ваше видання. А як воно стоїть? Чи посунулося що-небудь наперед і кільки гульденів потрібно би на його цілковите і скоре викінчення? Їй-богу, якби так щастя всміхнулося мені і поляки в Варшаві дали премію за роман, то я з усього готов дати мою половину на «Кобзаря».
А як у Вас діло стало з передмовою? Мені здається, що при такім виданні, як Ваше, конечна річ була би дати те, що німці звуть apparatus criticus: звістки про рукописи і видання, після котрих зроблений текст. Як Ви поступаєте з варіантами? Чи даєте їх під текстом, чи при кінці кожної п’єси, чи при кінці книжки? Посліднє видається мені зовсім не відповідним, радше в такім разі зовсім відкинути варіанти. В передмові слід би також перевести докладну, по змозі, дискусію над хронологією і автентичністю деяких п’єс («Полуботко», «В альбом», «Сестрі»),
Чи читаєте Ви біографію Шевч. в «Зорі»? Лупить бідний Огоновський всякі деталі, які знає, мішаючи важне з неважним десять раз гірше Чалого і не дбаючи про хронологічні несообразності вроді, напр., того, що в одній шпальті каже, буцімто Шевченко понаписував найкращі свої твори як «Гуса», «Посланіє» і т. ін. під впливом ідей Кирило-Мефод[іївського] братства (1846 р.), а недовго перед тим за іншим джерелом написав, що«Гус» написаний був 1844, перед знакомством з Костомаровим. Казав мені Коц[овський], що Цеглинський мав писати до Вас з просьбою о сотрудництво в «Зорі» і що Вам «Зорю» висилають. Чи се правда?
З Києва просять мене писати до «К[иевской] стар[ины]». Я написав замітку про «Читальні», та боюсь, що цензура не пустить. Я писав так, що, напр., цензура варшавська пустила б, та в Києві інші порядки. Для дальших н-рів я думаю зладити переробку своєї новели про єзуїта «Чума», тої що була в «Przegląd-і społecznym».
Ще одна в мене до Вас просьба. В Празі почав виходити накладом Otto новий словник научний. Редакція його звернулася до мене з просьбою єднати співробітників для сього словника між українцями, котрі писали б про укр[аїнську] літературу, культуру й етнографію. Поки що я думаю, що для Галичини крім Ржегоржа, мене, Павлика, Остапа і ще декого з молодих (Коц[овський] відказався, обурений тим, що запросини не надійшли до Огоновського!) не треба буде нікого.
Звертаюся до Вас з просьбою – взяти на себе Україну. Іде о то, щоби давати коротші замітки про поодиноких писателів і лиць історичних, про поодинокі важніші в історії і культурі місця, ріки, гори, пам’ятники і пр., а також обширніші огляди в статтях таких, як «Україна», «Козаки», «Думи» і т. ін. Словник сей обчислений на великий розмір – зошитів около 300. Щомісяця виходить 3 зош[ити]. В дотеперішніх трьох зошитах є статті від А – Acta (стор. 144). Мені здається, що сотрудництво при сьому словарі не займе Вам багато часу, а все-таки дати може і Вам, і ще декому при Вас хоч невеличкий, та регулярний заробіток. Як самі побачите, діло се не енциклопедія Ерші і Грубера, не вимагає статей учених ані дослідів оригінальних, а більше коротких, зжатих заміток.
Я на перший раз дав від себе статейки про Афанасьєва-Чужбинського (1 стор. письма), по Петрову, далі про маляра Алімпія по Патерику і Яковлеву, про Айталевича (Вітошинського), писателя галицького, і про будівничого Алексу (по Костом[арову] і Іловайському). Такі самі короткі замітки дам про обох Александрових (Олельковича і сучасного), трохи довшу річ зладжу про Ангеловича, а з Петрушевича повикопую про єпископів Антоніїв, котрих у нас було пару штук.
Остап і Величко займуться географічними речами, а Вас я просив би для букви А наразі о ширші замітки (коли треба) про Антонія Печерського, Антоновича, «Акты Юго-Зап[адной] Росс[ии]» і «Архив», видаваний в Києві. Коли крім сього найдете ще дещо на літери Ав – до Ант., то будьте ласкаві або нам вказати, або самі написати. Далі, здається мені, треба би було докладніше обробити: «Апокризис», «Апокрифи руські», не знаю, чи є і чи стоїть оброблення южноруська «Александрія» – і т. ін. Про «Адельфотес» написав Ржегорж за Огоновським.
Коли буде Ваша воля взятися до сеї роботи, то будьте ласкаві сповістити мене, що б я міг завідомити редакцію, щоби вислала Вам видані досі випуски «Словника». Свої замітки прошу присилати на мої руки, тут ми їх переведемо і зашлемо в Прагу. Я дуже бажав би, щоб Ви не відцуралися сеї роботи, а коли змога, притягли до неї й ще кого з Ваших знакомих (Вовка, д[обродій]ку Ліду, може д[обродіїв] Мокрієвича і Масл[ова]-Стокіза, коли з ними маєте зносини). Гонорар редакція висилатиме Вам прямо по виході всякого випуску, а може, помісячно, напевне ще не знаю. З великим бажанням дожидаю Ваших споминок і ще раз прошу Вас не стіснятися: будь-що-будь, а записки Ваші надрукую, не змінивши ані одного слова. А конфіскати також нічого лякатися, коли книжка буде обширна.
Жінка моя дякує Вас за пам’ять про нашого малого. Він уже починає говорити, звісно, своїм язиком, і дуже її радує. Не знаю, що се за знак, що так любить папір їсти: я міркую, що як собі змалку понапсує живіт папером, то опісля відцурається всякого писательства. Була у нас на днях пані Кобринська і запросила жінку з дитиною до Болехова на той час, коли відлучати, бо тут годі о молоко. А на літо ми міркуємо вибратися на місяць в Дидьову, коли мені удасться получити відпустку з «Kurjera». Поздоровляємо Вас щиро з усією сім’єю.
Ваш Ів. Франко.
До Елізи Ожешко
19 березня 1888 р. Львів	Львів, 19/3 1888, ул. Зиблікевича, № 10
Вельмишановна пані!
Користаючи з Вашого колишнього дозволу, пишу до Вас по-руськи. Поперед всього щиро дякую Вам за ласкаву пам’ять. Панні Семашко з найбільшою охотою даю (а властиво поновляю даний Вам) дозвіл перекладати мойого «Захара Беркута». Дуже прошу прислати мені ті номери «Dziennika Łódzkiego», де було «На дні».
Панна Семашко, певно, не знала, що сеї повістки робились уже два переклади польські: один був друкований (та не скінчений) ще в р. 1880 в львівській робітницькій газетці «Praca», а другий вийшов цілий в р. 1886 в тутешнім журнальчику «Przegląd społeczny», а також осібною відбиткою. Сей другий переклад посиланий був в своїм часі до Варшави до «Przeglądu tygodniowego» і до Петербурга до ред[акції] «Kraju», але обі редакції звернули рукопись, говорячи, що цензура не пропустила. Чи мала ж би цензура в Лодзі бути ліберальніша, як в столицях?
Панну Семашко прошу увідомити, що словник русинсько-польський не був ані заповіджений, ані досі не вийшов. Вийшов тільки словник русинсько-німецький. Коли б п. С[емашко] не знала яких слів в моїй повісті, то прошу її списати ті слова на карточці і заслати мені, а я в найкоротшім часі перешлю їй виклад їх на мову польську.
Дуже буду вдячний Вам, шановна пані, за присилку Ваших многоцінних творів. Рад би я віддячитися Вам тим же і з свого боку, та що, коли вбога моя муза нічого такого не творить, що стоїло б Вашої уваги. Видав я минувшого року томик своїх віршів, між котрими є також обширна поема «Панські жарти». Дуже я рад би про сю річ почути Ваш суд, та що ж, коли книжечки моєї до Вас не пускають. Приходиться хіба слати Вам в листах аркуш за аркушем. Сьогодні для проби посилаю початок.
Чи можна просити Вас о одну велику ласку: щоб Ви зволили прислати мені свою карточку. Обличчя Ваше я видав вправді в ілюстраціях, але хотілось би мати Вас між тими, котрих приязнь найдорожча для мене.
Прошу передати панні Семашко мій низенький поклін. Щиро поздоровляю Вас готовий до услуг
Іван Франко.
До О. С. Лашкевича
4 квітня 1888 р. Львів	Львів, ул. Зиблікевича, ч[исло] 10 4/IV 1888
Вельмишановний пане редактор!
Посилаю Вам оце дві рецензії на «Галицько-руську бібліографію». Щодо язика і стилю лишаю Вам повне право змінювати і поправляти, як Вам треба, бо я по-великоруськи хоч читаю добре, але писати досі не пробував.
На днях вишлю для відділу «Известия и заметки» деякі додатки до статті проф. Сумцова о апокрифах. Матеріали лежать у мене давно, та нікуди їх було приткнути. Надіюся, що Ви не відмовите їм місця в своєму журналі.
Для дальших номерів, крім рецензій, я пришлю два листи Бодянського до Бельовського з заміткою про них і дальші матеріали апокрифічні.
Чи ладить у Вас хто розбір книги проф. Потебні о колядках? Деякі свої уваги про сю книгу міг би я прислати (ураз із деякими новими матеріалами), але не так швидко, може, через місяць, абощо, коли вспію прочитати, а вона читається нелегко.
Чи надрукували б Ви статтю про розвій галицько-руської літератури або про який-небудь один її момент? Я міг би заслати яку частину з обширної роботи рукописної О. Терлецького про розвій русинів 1772 – 1872 р.
Остаюся з правдивим поважанням готовий служити
Іван Франко.
До Ф. К. Вовка
16 квітня 1888 р. Львів	Львів, 16/4 1888, ул. Зиблікевича, ч[исло] 10
Вельмишановний добродію!
Дуже зрадував мене Ваш лист з 31 мая, і я щиро дякую Вам за Вашу готовість, з якою Ви одкликнулись на мою просьбу, передану Вам через М. П.
З словарем Otto діло ось яке. Спеціального проспекту він не видав, і діло його, хоч заложене на великий розмір (300 зшитків по 4 листи кожний), все-таки здається мені більш книгарським ділом, ніж науковим. Та проте редактор його д. Коржан просить писати коротші або й довші звістки: про писателів, артистів, лиця історичні, важніші місця, пам’ятники історичні і культурні. Досі вийшли 4 зшитки А – Аде. Коли б ласка Ваша була писати туди, то я просив би Вас в короткому часі (до місяця, абощо) ось про які статті: Акти, Антонович, Андрусівський трактат, Антоній Печерський, Антропологія України, Ахтирка.
Статті такі, як про Антоновича, антропологію і пр., повинні бути трохи довші – границі видавець не кладе, хоч по економії цілого міркую, що біографії можуть обнімати 1 – 2 сторон друку (в два стовпці, формату лексикона), а статті про моменти історичні і культурні, про стан певної науки і проч. можуть бути і вдвоє, втроє або й четверо довші. Думаю, що такі статті, як Україна, козацтво, Хмельницький, Шевченко і т. і., можуть обнімати хоч і по два листа друку.
До співроботи в сьому словарі я запросив Остапа і ще одного молодого географа, Величка. Думаю, що нас чотири, числячи сюди й Вас, можемо постачити часть українську так, що не будемо мати встиду перед прочими слов’янами.
Щодо гонорару, то Ви будете мати діло з самим Otto. Платити він платить і то зараз по видрукованні статті, але кільки платить, сього ще не знаю. В усякім разі я міркую так: послати кілька статей, хай надрукують, а коли б гонорар показався несхожий, то можна буде або поторгуватися, або й відступити. Я з свого боку торгуватися не буду, а запитувати редактора про гонорар, заким ще до діла дійшло, було якось ніяково.
Щодо того, як писати, то зробіть ось як: пишіть по-українськи і присилайте до мене, а я перекладатиму і посилатиму в Прагу.
А тепер скажу про Вашу роботу. Може, Еам звісно, що зачав я торік видавати «Наукову бібліотеку». Тугенько йде це видання, поки що вийшли всього дві книжки, а матеріал є ще на дві невеличкі. В тій бібліотеці я хотів би видати й Вашу роботу, і коли б Ви були такі ласкаві взятися переглянути свою рукопись, то робіть так, щоб до осені могла вона бути готова до друку. Коли вийде на 20 аркушів друку, то ліпше буде розділити на дві частини, так щоби ціна одної книжечки ніяк не вища була 50-ти кр[ейцерів]. Всяка більша книжка у нас дуже туго йде.
Не знаю, чи доходили Вас наші видання – «Наукова бібліотека», «З вершин і низин», «Веселка», «Жіночий альманах» і т. ін. Якщо ні, то будьте ласкаві написати мені, що Вам треба заслати.
Остап живе у Львові. Він скінчив права, поробив екзамени і оце вже відбув рік служби у суді – був помічником у того самого судді, що колись провадив наше слідство. Про «Січ» теперішню мало маємо відомостів.
З Белеєм у нас вийшло таке, що ми й не видаємося, хіба що на улиці. Дуже він в консерватисти вдарився і вважав першим ділом свого навернення на нову віру – кинути болотом на тих, з ким колись ішов рука об руку. Жалко чоловіка, але історія се така звичайна, що годі їй дивуватися.
З Україною у мене є деякі зносини – може, Вам звісно, що я оженився на Україні і зробився шурином Є К. Трегубова, мабуть, трохи знайомого Вам. Так от з ним у нас є зносини, а тепер заводяться й з «Киевской стариной», куди я бажаю засилати деякі звістки про галицько-руські видання і деякі матеріали до історії нашого письменства (апокрифи, давні вірші, пісні народні і т. ін.). Коли оті мої зносини можуть Вам в чім-небудь придатися, то я з великою охотою готовий служити Вам посередником.
Пишу до Вас так коротко, бо надіюсь, що переписка наша поведеться тепер правильно й часто. Чи буду я міг просити Вас від часу о деякі услуги, приміром, о вишуканні і закупленні для мене такої або другої книги де-небудь в антикварні. Мені не раз буває потрібно роздобути яку книжечку – платити ціни склепові дуже солоно, а як бачу по Рейсу, в Парижі можна антикварським способом значно дешевше купити таке саме видання.
Засилаю Вам моє щире поздоровлення й мій поклін
Ваш Іван Франко.
До О. Ф. Франко
10 травня 1888 р. Львів	10/5 1888
Дорога Олічка!
З картки твоєї бачу, що ти все ще гніваєшся на мене, інакше не можу собі вияснити, як могла б ти писати до мене і не згадати ані словом про те, як ви заїхали з Наг[уєвич] до Болехова, яке здоров’я твоє і малого. Правду кажучи, я не зовсім добре розумію твій гнів, і розумів би його скорше в такім разі, коли б ти гнівалася на мене за занедбання обов’язку зглядом редакції, ніж за його сповнення.
З розпискою вийшло погано. Я аж в Дрогобичі пригадав собі, що взяв її з собою. Не знаючи видумати нічого ліпшого, я видумав таке: в Стрию лишив розписку у того касієра, котрому платиться за пакунки (вікно коло ваги), і просив його, щоб видав возик на другий день, коли хто по нього зголоситься, міркуючи що ви, як будете їхати, все-таки не залишите попробувати сього одинокого способу. Тепер бачу, що ви якраз про се не подумали, а звістити вас я не мав ніякої можності. Не знаю, що тепер діяти. Чи поїхати мені самому і відібрати возик – се могло би статися хіба аж в неділю – чи, може, поїде хто від вас. На всякий спосіб поїхати комусь треба. Напиши, що робити.
Я зайшов до др[укарні] ¾ на осьму, хоч порядно змахався, та все-таки поспів на час і добре зробив, бо Рев[аковича] рано не було. Получив множество листя. Лист від Мані посилаю тобі, при ньому було 10 руб. Сьогодні получив лист від татуся. Радить лагодити роман для «К[иевской] стар[ины]». Значить, коли не понадобиться мій приїзд в неділю, проси паню Кобр[инську], щоб прислала рукопис.
З романом сим у Варшаві вийшло таке, що він властиво був hors concours. Посилка попала в цензуру, там усе розпечатано і покликано редактора на допрос, одним словом, секрет розкрито. Я довідався про се случайно з третіх уст і зараз же написав в ред[акцію] «Kurjera Warszawskiego», по якого біса вона держить мій роман у себе півроку, і пригадав заразом про «Гаву».
Ти, може, чула, що Лопатинський в Роздолі умер. Ржегорж віджив, набрав надії, що йому удасться добитись до свого з Неонілою. Та не знаю, як воно вийде.
Дожидаю твого листа і цілую тебе разом з мальчиком.
Твій Іван.
Пані Кобринській і всім добрим знайомим шлю низенький поклін.
До О. Ф. Франко
16 травня 1888 р. Львів	
Дорога моя Олічка!
Оце сьогодні одібрав листа од Кобринської, шукав карточки й од тебе, та нічого не найшов. Я розумію (і К[обринська] пише), що ти дуже зайнята з малим. А я тішився тим, що ти найняла для нього слугу і що тобі буде трохи вільніше. Невже-таки нічого з сього не вийшло? А дуже б треба тобі трохи віддихнути, а то ти чисто замучишся з тим хлопцем.
Я оце хочу в суботу приїхати до тебе і перебути до неділі до вечора – погуляли б трохи, рибу б половили і проч. Звісти мене зараз по одержанні цього листа, чи получила ти возик (П[авли]ку сказано, що його зараз вишлють до Стрия) і чи не треба тобі чого привезти (грошей чи чого).
Ми з П-ком живемо тихо і смирно. Я зачав свою дисертацію і надіюсь швидко кінчити її, хоч усе-таки не так швидко, як зразу думав. Татусь прислав мені Чужбинського, з котрого я багато дечого скористаю.
Від «Kurjera Warszawskiego» ще ніякої одповіді, хоча повість моя на конкурсі удостоїлася «wzmianki» (згадки) як річ, проявляюча талант, хоча й не зовсім добра. Ну, нехай їм цур, побачимо, які це ті «добрі» речі по їхньому осуду. Я дав роман свій читати Вислоуху, хоч і думаю, що він ледве прочитає його. Ну, та се побачимо.
Сіть привезу тобі. Цілую тебе і мальчика кріпко-кріпко.
Твій Ів.
Другий листок одірви і дай Кобринській!
До О. Ф. Франко
22 травня 1888 р. Львів	Львів, 22/5 1888
Дорога Олічка!
Пишу до тебе в вільній хвилі в друкарні, бо дома лінь. Заїхав я до Львова щасливо, застав лист від Вовка з Парижа, котрий прислав пару статей до чеського словника, і лист від редактора «Kurjera Warszawskiego»: обіщає гроші за «Гаву», а про «Lelum i Polelum» нічого докладного не пише, чи будуть друкувати, чи ні, відсилає мене до реферату суду конкурсового, котрий має бути опублікований незадовго. Грошей за «Гаву» поки що не дістав, але жду і не міняю тих рублів, що є, може, обійдусь до кінця місяця тими, що прийдуть. Кухарці ще не платив.
Кониський з хлопцем обідають у нас, Василенко поїхав в неділю, не сказавши нікому ані слова. Здається, що й Кониський недовго тут буде. Завтра (в середу) він має з Огоновським іти до намісника, щоб той впевнив його, чи може їхати на село і не боятися ніякої зачіпки з боку властей. Коли намісник не впевнить його, то він зараз збирається і їде до Росії, в Крим. Умова, заключена з «Ділом», ані крихти його не обходить і не в’яже. «Діло» «Ділом», а здоров’я для мене важніше». В такім разі інтересно, чого було їхати до Галичини і возитися з принципами!
В неділю був Коцовський і балакав з Павликом. П[авли]к виніс з тої розмови переконання, що Коц[овський] оп’ять недужий. Мав він дуже нападати на мене, повторюючи свої idées fixes, що я хотів затягти його до співробітництва в «Поступі», визискати його силу і його капітал. Всіх, котрі зичили у нього гроші, підозріває він о змову з його братом в тій цілі, щоб задокументувати його мотовство і на тій підставі взяти його під курателю. Якісь погані, скриті заміри підозріває він і в тім, що я не прийняв від нього 50 гульденів, що він давав мені на вірші, «хоч – додає П-кові – якби він був прийняв ті гроші, я був би ще гірше думав про нього». Як бачиш, чисте нещастя, не чоловік.
Був вчора і Остап, каже, що дуже хорий на живіт, чи що. Бажав би виїхати на село, та боїться, що як поїде, то вже ні за що буде вернути і т. п. Я вже й не знаю, що йому радити і що казати: виджу тільки одне, що надіятися по нім якої-небудь роботи – се значить просити від бика молока. Про рецензію на бібліографію ані не згадував – і бог з ним!
Як же ти поживаєш, серденько моє? Чи не похолодніло у вас так, як оце нині тут похолодніло? Мабуть, вночі після мого від’їзду був в Болехові дощ? Як ти зробила з сіттю? Проси паню Кобринську, щоб виписала з болехівської книги гродської тоту справу про чоловіка, що вбив свою жінку, але виписала дослівно і прислала мені разом з оповіданням усним народним, о котрім мені згадувала. Я би сю річ обробив для «Киевской старины».
Оце і все наразі. Просив би я тебе, щоб і ти написала мені дещо, та боюсь, що у тебе часу не найдеться. Надіюсь, що хлопчик наш здоров, цілую його. Кланяюсь усім знакомим і добрим приятелям і цілую тебе, моя дорога Олькуха, з цілого серця.
Твій Ів.
До О. Ф. Франко
29 травня 1888 р. Львів	
Дорога Олічка!
Лист твій учора дістав і ще сьогодні хочу відповісти тобі кілька слів. «Веселки» ані паперу не посилаю, бо маю надію в суботу або в неділю приїхати до Болехова, скоро дістану вільний білет. Листів у мене небагато, вчора тільки получив лист з «Киевск[ой] стар[ины]» з рахунком за статтю: гонорару вийшло руб[лів] 10, а за екземпляр «К[иевской] с[тарины]» за весь рік відрахували 13 руб., значить, я ще в довзі у них, і довг той вони вищитають з гонорару дальших статей. Ну, та все-таки й це добре: за лист друку платять 25 руб.
Виписуй, серденько, з архіву все, що тобі видасться цікавого, – усе те можна буде пооброблювати. Тільки що мене без тебе велика лінь напала, так тяжко мені взятися до роботи, хоч каменя глодати. Розпочав новелу для «Kur[jera] Warsz[awskiego]», та й годі скінчити, так само й дисертація не лізе наперед.
Щодо пісні про страшний суд, то боюсь, що це буде щось зовсім неінтересного. Я розпитувався не про пісню, а про оповідання. Кілька пісень про страшний суд, зовсім в церковному дусі, мені звісно, вони були много разів друковані, ну, та все-таки записати не вадить, може, паче чаянія, буде що-небудь інтересне.
Кониський сьогодні їде до Підбужа. Між ним а народовцями вийшла інтересна історія, котрої не описую, бо довго б балакати, а котру розкажу усно. Результат такий, що, мабуть, усе, і з «Ділом», і з «Зорею» треба вважати розбитим.
Грошей мені хватить до першого, тільки що кухарці ще не заплатив. Манині 10 руб. пішли, але з «Kurjera Warszawskiego» досі не получив. Від Кон[иського] получив 11 гульд[енів].
Кінчаю сей лист, бо треба ще бігти до Кон. Цілую тебе сердечно і мальчика, і поздоровляю всіх знайомих, а пані Кобринській руку стискаю.
Твій Ів.
До І. І. Шараневича
Після (не раніше) 21 травня 1888 р. Львів	
Вельмишановний пане професор!
Перед трьома днями передав мені д-р Лісевич «Воззваніє» Інст[итуту] ставропігійського для перекладу на язик польський. Пересилаю доконаний мною переклад і прошу о доручення віддавцеві сеї рукописі гонорару в квоті 8 з[олотих] р[инських], на котрі долучую й квит.
При тій нагоді не можу не виказати мого здивовання по поводу кінцевого уступу «Воззванія». Вступления на престол Австрії цісаря Франца-Йосифа вважаєте Ви, вельмишановний пане професор, фактом, обіч хрещення Русі, найважнішим в нашій історії. Даруйте моїй ігноранції, але я абсолютно не бачу, на якій підставі се зроблено.
Чим заслужився Франц-Йосиф для нашого народу? для Русі? Адже ж панщину дарував Фердінанд І, а Франц-Йосиф через свій декрет о індемнізації з р. 1852 покинув на наш народ тягар індемнізації, т. є. повернув ту ж панщину, тільки в іншій формі. Адже ж конституцію дав той же Фердінанд І, а Франц-Йосиф тільки скасував її, а коли по тяжких 10 літах був змушений її привернути, то учинив се в формі голуховщини й шмерлінговщини.
До О. Ф. Франко
Поч. червня 1888 р. Львів	
Дорога Олічка!
Я не писав тобі, бо все збирався їхати до Бол[ехова]. Надіюсь бути у тебе в суботу. Впрочім, лінь мене така розібрала, що я весь час, коли вернув з Болехова, майже нічогісінько такого не зробив, що стоїло б згадки. Татусю напишу ще сьогодні.
Журнальчик наш уже почав набиратися. Надіюсь, що перший номер буде гарний. Ішло б тільки о те, щоб жіноцький пол чим-небудь причинився до нього. Проси пані Кобринську, щоб на гвалт написала дещо, що знає і хоче. Гарно би було, якби й ти могла що-небудь дати, хоч невеличкого.
Не пишу тобі нічого більше, бо спішусь, щоб упоратися з кореспонденцією, яка ще сьогодні передо мною. Що таке з хлопчиком? Чи ви його не перестудили де-небудь? Цілую вас обох сердечно і поздоровляю всіх пань.
Твій Ів.
До О. Я. Кониського
11 червня 1888 р. Львів	
Вельмишановний добродію!
При нагоді додаю й від себе кілька слів о сій неапетитній справі. Коли в «Червоній Русі» появилася стаття з випискою із «Киевск[ого] слова», в котрій цитовано лист від ред[актора] «Діла» до Ант[оновича] слово в слово так, як Ви мені передавали, то я обговорював сю статтю з д. П[авли]ком і при тій нагоді передав йому те, що Ви згадували мені про існування такого листа. Я був певний, що й ред[акція] «Діла» знає, куди попав її лист до Ант., і, особливо по публікації головних уступів листа в двох газетах, не вважав сю справу секретом.
Я згадав П-кові, що Вам удалось бачити той лист і зробити з нього копію; через кого і як се сталося, і де находиться тепер оригінал листа, сього я не сказав П-ку, бо навіть собі не міг пригадати, і не вважав сі подробиці важними, і не вважав би, коли б навіть знав їх, себе вправі голосити їх. В такій формі, як я передав сю річ П-ку, той сказав про неї Белеєві, котрий, як каже П-к, дуже тим змішався і найшов одну тільки відповідь: «Я сього листа не писав!»
Що я свято переконаний був о тім, що ред[акція] «Діла» знає про те, куди попав її лист, доказом того є моя стаття в «Kurj[eri] L[wowskim]», писана зараз по прочитанні статті «Черв[оної] Р[усі] ще перед розмовою з П-ком, де я, хоч і простую деякі брехні «Ч[ервоної] Р[усі]», все-таки принімаю як річ певну, що такий лист, як цитований «К[иевским] словом», є і що воно не виссало його з пальця. Ред[актор] «Діла» (Б[еле]й) супротив П-ка сказав, що я кидаю «Ділу» поліна під ноги таким ставленням питання, на що П-к мусив сказати, що знав о речі.
Щиро кланяюсь Вам, поздоровляю д. Реваковича і Юрка.
Ваш Ів. Фр.
До К. К. Попович
15 червня 1888 р. Львів	Львів, ул. Зиблікевича, ч[исло] 10. 15/6 1888
Шановна пані!
Не знаю, де Ви обертаєтесь і навгад адресую до Вас до Честинь. Діло таке, що тутешня молодіж задумала видавати газетину «Товариш», котрої перший номер повинен вийти 10 липня. А так як і Ви по праву і напряму своєму причисляєтеся до тої ж молодежі, то й просимо Вас до співробітництва, а спеціально о прислання деякої своєї невеличкої праці (хоч віршем, хоч прозою) для першого номера. Часопись буде літературно-наукова, без політики і без ніяких екстраваганцій, то й надіємося, що не буде конфіскована.
Сли Ви досі в Честині пробуваєте, то чи не можна би Вас там коли відвідати? У мене часом в суботу по полудню і в неділю є натільки часу. Сли б Ви не були тому противні і описали мені добре дорогу, то, може б, я в слідуючу суботу або неділю й вибрався туди на пару годин. Чи, може, Ви будете коли сими днями у Львові? В такім разі не переминать відвідати старого знакомого.
Щиро поздоровляю Вас і всіх Ваших
Іван Франко.
До О. Ф. Франко
19 червня 1888 р. Львів	
Дорога Олічка!
Пришли мені під бандероллю рекоменд[ованою] той номер німецького журнальчика «Neue Zeit», що я забув у тебе. Мені його конче треба для перекладу. Писав татусь, але коротесенько. Він ще з тиждень буде у К[иєві]. В новій «Киевской старине» мого нема нічого. Шлю туди «Гаву».
Нашого «Товариша» сими днями буде готовий перший лист, котрий тобі зашлю. Афера з листом «Діла» вияснюється – в «Ділі» найдеш про се широке балакання. Інтересно, як там вони на мене вдарять. Проси паню Коб[ринську], панну Єрон[іму] і М[ихайлину], щоб писали дещо для журналу і присилали ще сього тижня. Цілую тебе і мальчика.
Твій Ів.
До О. Ф. Франко
22 червня 1888 р. Львів	22/6 1888
Дорога Олічка!
Журнальчик дістав, і велике спасибі тобі за твою догадливість, вона мене дуже тронула. Лист до татуся вислав ще вчора. В середу написав лист до о. Волянського в Шенандо, тут, у Львові, не говорив ні з ким о американських планах. Відповіді прийдеться, мабуть, довго ждати, ну, та все одно, заждемо. Ти помиляєшся, думаючи, що народовці тутешні можуть мати який-небудь вплив на рішення американців.
Вихід «Товариша» дуже дивує і безпокоїть народовців. Атмосфера тут стала ще душнішою і поганшою, ніж була. Всі дуються і дивляться вовком, а Громницький вчора дав мені до пізнання, що по виході першого номера «Товариша», котрий зараз треба буде заплатити, прийдеться нам переноситися до другої друкарні. Ну, та се для нас не буде страта.
Як буде з нашою поїздкою на село, я ще й досі не знаю. Тільки на всякий спосіб думаю, що тобі найліпше буде на іюль переїхати до Львова. Через іюль я ще побуду при «Kurj[eri]», а там побачимо, куди нам доведеться їхати.
Перший аркуш журнальчика вже готов, і я перешлю тобі його на показ, а також зашлю до татуся. Матеріалу, і то доволі інтересного, збирається чимраз більше. Вчора ми мали суперечку з Павликом на некрологу Доброграєвої, котрий він написав. Я спротивився витяганню (і то доволі неделікатному) її зносин з Коц[овським], а також називанню її без ніякого ближчого пояснення «соціалісткою». П[авли]к розгнівався, але комітет станув по моїм боці.
Ну, та се нічого, надіюсь, що гнів пройде. А некролог прийдеться, мабуть, мені написати, тим більше, що маю до нього доволі матеріалу.
Будь ласкава сказати Геньові, що похлопотати для нього о вільну карту було б для мене дуже приємно, але річ ся неможлива. З початком сього року вийшло розпорядження, котре ограничує видавання вільних карт редакціям виключно тільки для тих співробітників, котрих спис редакція з початком року предложила дирекції даної залізниці. Значить, навіть случайні коресподенти білета вільного дістати не можуть.
Пише мені батько і просить о гроші. Прийдеться вислати йому сьогодні, хоч у нас самих тепер потрібно було б тих грошей якнайбільше. П-к заплатив за обід і снідання аж до кінця іюля, так я буду міг тепер ще заплатити дещо й до друкарні, а скоро дістану посилку з Варшави, то зараз зашлю й пані Коб[ринській] рахунок. Проси її швидше присилати статейку. Пришли й ти свого медведя.
Цілую тебе щиро, моя голубочко, ураз із мальчиком, і кланяйся від мене всім знайомим. Адреси Коса я від Коц. не міг довідатися. Він живе на плацу Стрілецькім, але де саме – не знаю.
Твій Ів.
До М. П. Драгоманова
30 червня 1888 р. Львів	Львів, 30/6 1888
Високоповажний добродію!
Пишу Вам отсе другий раз, не дожидаючись відповіді Вашої на мій перший лист. Писав Вам уже П[авли]к по поводу листа до Вас Кониського і його наміру – видавати у Львові журнал «Правду». Я не знаю, що там написав Вам Кониський, але боюсь, що він написав Вам, буцімто між ним а мною повне порозуміння. А на ділі виходить таке нещастя, що правдивого порозуміння з Кон[иським] годі добитися для того, що у нього нема майже ніякої своєї твердої думки, при котрій би він стояв і на котрій би можна з ним спорити й порозуміватися. То твердить з пафосом: наша програма – націоналізм! А скажеш йому, що націоналізм – тільки форма, котру треба заповнити чимсь реальним, то він зараз і каже: ну, се звісне діло, я й сам се кажу. А спитаєш його, чим же саме він думає її заповнити, – у нього й відповідь готова: освітою, та й годі.
Обговорювали ми з ним політичну програму його «Правди», і з того обговорення виніс я дуже сумне враження. В справах домашніх, – каже Кон., – треба беззглядно бити москальофілів, – се перша точка (на тій точці, як міркую, він погодився й з тутешніми народовцями, й Барвінським). Кажу йому, що й між москальофілами є люди чесні й щирі, котрі роблять дещо й для народу.
– Я й сам не знаю, – відказує він, але як себе поставить нова часопись супротив тих людей, не каже.
Кажу йому, що, може б, ліпше було спори о національність полишити на боці, пояснювати се питання тільки науково-історично а покласти на першім місці оборону реальних інтересів народу?
– Ото-то й моя думка! І я ж не чого другого бажаю! – каже Кон. Ось Вам і порозуміння в першій точці програми.
Друга точка – відносини до поляків. «Тут, конечно, – федерація!» – провозглашає Кон. Прошу його, щоб переклав сей абстракт на мову конкретну. «Поставимо полякам, – каже він, – minimum своїх жадань: школи народні мають бути руські, гімназія в Бродах – руська» (коли я замітив йому, що в гімназії тій нема тепер майже ніяких русинів, а самі жиди, то він відказав: се нічого, нехай жиди вчаться по-нашому, а для мене ся гімназія важна з політичного погляду!), університет Львівський – руський і ще дещо.
Я кажу, що жадати то можна, але що буде, як поляки не дадуть? А вони, певно, не дадуть, і ваше minimum для них буде нечуване maximum. На се Кон. не найшов ніякої відповіді. Я кажу йому, що, може б, ліпше не жадати нічого категорично, поки не мається сили взяти самому, а поперед всього поставити на першім місці справу взаємного пізнання і організації спільними силами демократичного елементу польсько-руського для боротьби з шляхтою й жидами-капіталістами.
– Ну, се ж річ очевидна, се й моя думка віддавна така! – сказав Кон. – І порозуміння на тій точці було повне.
«Найтрудніша точка – відносини до Росії. Конечно, з урядом у нас не може бути й розмови ніякої!»
– Що ж Ви з ним думаєте робити? – питаю. – Чи проповідувати против нього революцію?
– Ні, каже.
– Чи мовчати?
– І то ні. Очевидно, – каже К[ониський], – треба нам боротися з урядом, але освітою.
– Як же Ви се зробите, коли уряд всяку освіту підріже Вам в самім зароді?
– Се правда, – каже Кон., – чорт його знає, як тут бути.
– Так що ж? Прийдеться Вам або ставити йому свої вимагання (як ставив Кон. в «Ділі» свої умови гр[афу] Ігнатьєву – і скомпрометувався!), значить, входити з тим урядом в розговори (і безплодні!), або вернутися до старої драгоманівської програми: організації інтелігенції й народу для боротьби з урядом на кожнім кроці, мирними й насильними способами.
– Але ж очевидно! – каже він. – Організація інтелігенції – се й є моя програма!
Таке було наше порозуміння щодо принципів політичних, з котрого вийшло хіба те, що він рішився просити Вас написати для його журналу програмову статтю політичну. Я вказував йому, що се якось ніяково, але він настояв на своїм.
Щодо практичного боку видавництва, то він хоче зложити комітет ред[акційний] з двох людей: він і Барвінський (котрий з сентября переходить до Львова). Коли вони оба якусь роботу відкинуть, а автор її є у Львові, то має право просити кого третього розсудити справу. «Думаю, – каже К., – то се буде дуже добре і ліберально!»
А коли я сказав йому, що се буде безплодна забава, бо як вони оба з Барв[інським] згодяться, то той третій суддя буде мати проти себе більшість. – Кон. замість відповіді спитав: а як же би Ви думали? Я сказав, що о тій справі ніяк не думаю, а здається мені, що ліпше б було не робити ніякого суду, а коли стаття добра, то друкувати її, навіть коли б з її принципами редакція не вповні згоджувалась – NB, з примітками від редакції, в чім і чому з автором не згоджується. Ну, очевидно, що се так і треба! – сказав Кон.
Коли на підставі таких наших розговорів Кон[иський] написав Вам, що я з ним щодо принципів порозумівся і згодився, то будете тепер знати, як оцінювати таке речення. Я просив його, щоб він помимо всіх розговорів списав би точки своєї програми, як можна конкретно і подрібно, скликав усіх людей, котрих би бажав мати своїми співробітниками, і коли на такім зборі дійдемо до згоди, то я готов робити для його журналу. Тим часом він поїхав на село і обіцяв скликати збір аж по повороті. Побачимо, що з того буде. Я й не говорю о тім, чи і які має новий журнал шанси бути розпочатим. Кониський надіється відкись грошей. Чи дістане їх – побачимо.
Велика новина львівська те, що Цеглинського перенесли до Перемишля і що «Зоря» від августа перейде під іншого редактора. Кандидати є три: Коцовський, Борковський і Барвінський. Котрий візьме, ще не знати, може бути, що Барвінський.
Вичитав оце про смерть Зібера. Чи не були б Ви ласкаві написати коротенький його некролог для «Товариша»?
Засилаю Вам щире поздоровлення.
Іван Франко.
До М. П. Драгоманова
25 липня 1888 р. Львів	Львів, ул. Зиблікевича, 10. 25/7 1888
Вельмишановний добродію!
Посилаю Вам під бандероллю наразі два екз[емпляри] «Товариша». Якби понадобилось більше, то будьте ласкаві зажадати. Д[обродію] Вовку посилаю в Париж. Скандально опізнила нас друкарня, та й то виготовила лиш 200 екз. Некрологи Ваші не могли вже піти до сього н[оме]ра; підуть до слідуючого.
Чи, по Вашій думці, не було б добре, якби Ви для слідуючого н-ра написали розбір Сводної літописі Петрушевича. Був би се добрий pendant до розбору Стодольського.
З журналу Кониського вийшли, як здається, nici, як каже поляк, а по-нашому – пшик. Кониський поїхав до Росії спасати Антоновича від наслідків свого власного політикування, а видавання журналу здав на Барвінського. Був тут Барвінський і говорив зі мною в суботу. Що ж показалося? Матеріалу, крім кількох кореспонденцій, нема, грошей ні копійки, а Кон[иський] виїхав з тим строгим наказом: зараз починайте друк, щоб на 1 сент[ября] був н-р готовий.
Та Барв[інський] не такий дурень. Він переходить до Львова і має надію взяти в свої руки «Зорю», значить, по його думці, ліпше ще два рази надуматись, ніж раз рішуче зірвати з народовцями.
Перед від’їздом писав мені Кон., щоб я просив Вас поспішати з написанням статті. Передаю Вам його просьбу – робіть як знаєте, але мені здається, що коли у Вас нема багато лишнього часу на викинення, то можете спокійно задержатися з писанням статті, аж доки не рішиться чи буде взагалі виходити «Правда», чи не буде [Не знаю, чи писав Вам Кониський, що статті Ваші і ще деяких других людей він думає друкувати анонімно?].
З «K[иевской] стар[ины]» є Вам така відомість, що редакція згоджується друкувати Ваші статті, тільки під іншим псевдонімом, ніж досі. Значить, будемо мати в нашій літературі о одного «многоуважаемого ученого» більше! Кумедна якась та редакція! Навіть мене просить на листах приватних до ред[актора] не підписуватися своїм іменем.
Щодо статей, засланих до попередньої редакції, то редакція теперішня нічого з тамтих матеріалів не дістала. Все находиться у попа Лебединцева, до котрого й просять обертатися. Я думаю се діло зробити так: напишіть Ви лист до попа, я напишу від себе (за тими матеріалами, які мені треба), і я пішлю оба листи до Трегубова, може, він згодиться піти та викопати від «його високоблагословенія» ті речі, бо листовно сумніваюсь, щоб ми чого доказали.
В оцю суботу ми виїжджаємо на якийсь час на село. Якби Вам прийшлось писати що до мене, шліть на руки П[авли]ка, а він мені передасть.
Хотілось би від слідуючого н-ра «Товариша» розпочати друк речей релігійних. То як радите: чи давати відразу Верна, чи, може, Ви пришлете на початок свій вступ?
Кланяюсь Вам і поздоровляю.
Ваш Ів. Франко.