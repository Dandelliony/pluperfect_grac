18.02.1892 р. До А. Ю. Кримського
18 лютого 1892 р. Львів	Львів, 18/2 92
Шановний земляче!
Даруйте, що так довго не писав Вам; зразу не знав, де Ви обертаєтесь, чи в Москві, чи де, а опісля часу не було.
Поперед усього мушу Вам подякувати за присилку книжок. Особливо «Памятники» Костомарова – Кушелева мені дуже пригодились. І «Очерки» Буслаева дуже інтересна книжка, хоч більш по матеріалу, ніж по методу роботи і по виводах. Жаль, що Ви не прислали мені рахунку, так що я й досі не знаю, скільки Ви заплатили за закуплення і висилку тих книжок. 4 руб. я послав Вам, щоб покрити часть Ваших видатків, і нехай вони лежать у Вас, поки не буде видрукувана Ваша новела і я буду міг зовсім обрахуватися з Вами. А рахунок за книжки, будьте ласкаві, пришліть конче!
Друк Вашої новели опізнився через те, що досі друкувався Гейне, а друкарня не дає мені ніколи більш одного наборщика. Вчора Гейне вийшов, і я сими днями даю до друку Вашу річ. Пробні аркуші буду Вам присилати в міру, як будуть видрукувані.
Щиро мушу Вам погратулювати за статтю о нашім язиковім безголов’ї. Се, признаюсь Вам, перша Ваша стаття, котра мені вповні подобалася і під котрої виводами і аргументацією я готов майже всюди підписатися. Не міг би я тільки згодитися на Ваш суд про Чайченка – не для того, що Ви порівняли його зі мною – я о своїм таланті дуже невисокої думки, – але для того, що Ви зачислюєте його до якогось прогресивного табору і бачите в нім якісь свіжі тони чи ноти. По-моєму, він обсерватор життя дуже мізерний, по думках не йде далі пересічного російського ліберала, так що навіть консервативний М. Комар не раз іде дальше його, а його белетристика, а особливо поезія, доволі чисте пустомельство. Пробував я читати його «Сонячний промінь», і хоч я читець досить терпеливий і, як німець каже, erpicht (ласий) на всякі проблиски таланту, та за один такий проблиск готов дарувати дуже багато, – та все-таки не міг дочитати до кінця сеї вкучно-однотонної папки, повторюючої зади російської післятургенєвської школи.
 
Думаєте Ви, може, сього року бути в Галичині? Здоровлю Вас щиро і стискаю Вашу руку.
Ваш Іван Франко.
23.02.1892 р. До редакції газети «Діло»
23 лютого 1892 р. Львів	Львів, д[ня] 23 февр[аля] 1892
Світла редакціє!
Надіюсь, що не відмовите помістити оцих кілька слів у своїй шановній часописі, як відповідь на ваш зазив, обернений до мене особисто в ч[ислі] 30 «Діла» в статейці «З регістру клевет».
Признаюсь, що статейка та трохи здивувала мене. Звісно, здивував мене не її грубий і простацький тон, до котрого я, пильний читач «Діла» з часів «нової ери», доволі вже привик. А здивувала мене, з одного боку, нічим не заслужена ласка для мене шановної редакції «Діла», котра зволила пригадати собі, що я не тільки польський журналіст, але також і руський писатель, хоч від останнього разу, коли я для шановної редакції був тільки польським журналістом, ніщо властиво не змінилося.
А з другого боку, здивувала мене чимало забутливість шановної редакції, котра з пафосом, покликуючись на мою «дрібку честі», запитує мене: коли і кому обіцював п. Романчук рясні «посади і аванси»? Думаю, що шановна редакція повинна би ліпше тямити, що і коли обіцював голова партії, котрої органом служить «Діло». Я, як чоловік посторонній, можу привести тільки те, що чув на власні уха з уст д. Романчука на останніх зборах Народної ради д[ня] 26 грудня 1890 року в великій залі Народного дому і що опісля було дослівно видруковане в ч. 283 «Діла» з р. 1890.
Не потребую пригадувати, що був се перший прилюдний виступ д. Романчука після звісної угоди і що д. Романчук робив зібраним в зовсім категоричній формі надію на зміну дотеперішньої системи правительственої супроти русинів. А система та, по словам д. Романчука, грішила між іншим, ось чим:
«Важніші посади в адміністрації і судівництві не заміщуються майже зовсім русинами; в раді шкільній є тільки один сталий член – русин, майже так само буває в радах окружних, на університеті Львівськім робляться всякі перепони руським доцентурам і професурам; руські урядники, учителі, священики дізнають всяких секатур і поминаються при компетованні о вищі посади».
 
Ся іменно «система правительствена» в «новій ері» мала бути зміненою відповідно до потреб русинів, а потреби ті зібрав д. Романчук у своїй (читаній) промові в шести точках, з котрих п’ять тут наводжу:
«1. Щоби при обсаджуванні вищих посад в адміністрації і судівництві увзгляднувано також русинів;
3. Щоби урядники і учителі-русини при авансах і в кожнім іншім взгляді були нарівні трактовані з другими;
4. Щоби в Міністерстві просвіти був один вищий урядник-русин для справ руського шкільництва і гр[еко-католицької] церкви;
5. Щоби для руських шкіл народних інспекторами і учителями іменовано тільки такі особи, котрі докладно знають руський язик;
6. Щоби при обсаджуванні гр[еко-католицьких] капітул і парохій уважно передусім на спосібність і заслуги компетентів».
Не входячи тут в критику і розбір тих точок, я осмілюся сконстатувати, що мова в них іменно тільки про посади і аванси для русинів; обіцюючи зміну системи правительственої, д. Романчук обіцював іменно се, і так його, певно, розуміли всі зібрані.
 
Шановна редакція запитує мене ще в додатку, і також з покликом до моєї «дрібки честі», «котрі-то народовці осягнули або мають обіцяні «посади і аванси»? Не знаю, що дало шановній редакції право мене о се питати – мої слова, певне, такого права їй не дали. Шановна редакція зволить з сим запитанням обернутися до компетентнішого джерела, а іменно до автора вищенаведених пунктів і до тих, що з ним разом так шумно робили руській суспільності надію на скору зміну «системи правительственої супроти русинів».
Остаюсь з повним поважанням
Іван Франко.
25.02.1892 р. До М. П. Драгоманова
25 лютого 1892 р. Львів	
Вельмишановний добродію!
Ну, насилу дождався од Вас листа, а то й не знав уже, що думати про Вашу довгу мовчанку. З останнього Вашого листочка бачу, що Ви не одержали мого попереднього листа з Іюдою Іскаріотським, записаним із уст народу з інтересними варіантами. Я власне сьогодні переглянув Вашого «Едіпа», присланого до П[авли]ка, і не найшов в нім згадки про Юду з Кобиловолок. Жаль, що Ви не одержали листа, тепер лишається хіба подати кобиловолоцького Юду яко доповнення в рецензії.
«Зорю» вислала Вам жінка сьогодні, а ще передучора вислано Вам Гейне, «Дон-Кіхота» і «Без праці». Напишіть, чи одержали. Сьогодні висилаю Вам «Pustelnik i anioł» з Кольберга XIV, а втомі XVII, ані в XVIII, ані в XIX нічого подібного нема.
Колись в Дрогобичі я чув се оповідання далеко повніше і з інтересними відмінами, мав навіть записане, та десь пропало. Але коли б Вам конче було треба, то за якийсь час я, може, зміг би роздобути [його], бо тямлю, від котрого чоловіка [його] чув.
Тямлю що там була мова про якусь золоту чашу і що ангел сина добрих хазяїнів кинув з моста в воду. Якось-то в зв’язку з сею легендою пригадується мені й та, що Толстой переказав в своїй казці «Чем люди живы»: ангел мав виймити душу з бідного і змилосердився, за се бог казав йому іти служити до того чоловіка. Ось той наймит їде з хазяїном у ліс красти дрова чи не тямлю вже, які та[м] були дальші пригоди, але тямлю, що, переїздячи попри церков, наймит кидає на неї каменем, а переїжджаючи попри шибеницю, знімає шапку і хреститься. Хазяїн питає його, чому се робить, а він розказує, що на церкві сиділо 7 чортів, котрі записували, кільки там робиться наруги над богом, а на шибениці був власне ангел, котрий принимав душу невинного чоловіка, там повішеного. В значно зміненій формі я обробив сю легенду в казці «Rąbacz» («Przegląd społeczny»).
 
Ви не зовсім справедливо закидаєте мені, що в своїй замітці в «Народі» я показав народовців перед угодою зовсім правими і гарними; я тільки сконстатував, що вони тоді сяк чи так, а опиралися на народі, признавали вагу віч і не доходили до такої негації, як тепер.
Не знаю, чи читали Ви в 1 н[оме]рі «Народу» шматок моєї статейки «Жидівська війна». Я жалую дуже, що помістив сей шматок в «Народі», де він зовсім не на місці. Мене набурчали товариші, так що я вже не важуся давати кінець. А цілу статейку я зладив по-польськи і вислав до редакції «Wisły»; Карлович обіцяв мені, що видрукує в тій книжці, що вийде в іюні.
В «Зорі» я розпочав давати ряд заміток про «Співомовки» Руданського, т. є. про ті, котрих оригінали маю списані з уст народу або котрих джерела можу слідити далі взад. Досі вислав до редакції замітку про «Ні зле, ні добре»; оригінал тої вірші я найшов в польській збірці анекдотів з кінця 18-го віку з виразними слідами французького походження. В тій же збірці є родичі ще деяких співомовок.
Мій збірник приповідок помаленьку двигається наперед. Всі приповідки вже розведені по Stichwort’aм (як би їх назвати по-нашому? Чеське heslo) і наліплені на аркуші. Тепер приходить найважніша робота: остаточна редакція. Тут я бажав би засягнути Вашої поради. У мене план такий:
 
1) Під кожним гаслом порядкую приповідки поазбучно і нумерую самостійно.
2) По змозі до кожної приповідки даю ноту, де а) зводжу звісні мені галицькі варіанти в спосіб, ужитий Вами в «Істор[ичних] піснях» і др. (т. є. винотовую тільки відмінні слова); б) подаю, також по змозі, значення приповідки і в яких оказіях вона уживається; в) вказую по змозі на джерело приповідки, коли вона оперта на якім оповіданні, анекдоті, пісні і т. і.; г) пояснюю слова малоуживані, місцевості, імена і т. і., де чого треба; д) вказую ідентичні або близькі форми тої приповідки у інших народів, розуміється, де се зможу вчинити.
3) При кожній приповідці і кожнім варіанті подаю місцевість, де вони записані, окільки вона мені звісна (т. є. всюди при нових збірниках, надсиланих мені збирачами), або ім’я збирача, з котрого збірки приповідка взята.
4) Сам текст приповідок і варіантів друкувати хочу грубшими буквами, а ноти (під кожною приповідкою в тексті) тоншими; принаймні текст приповідок науковою фонетикою.
 
В ноти я впакую багато різного, переважно рукописного матеріалу, що нагромадився у мене і з котрим я не знаю, що діяти (дітські забави, каламбури, жарти, анекдоти, прокляття, пародії молитов і пісень церковних, повірки, ліки, казки, саги про місцевості і т. і.).
Робота величезна, але я дуже пристрастився до неї і думаю, що хоч, може, не зроблю її дуже мудро, то все-таки хоч дам другим матеріал до дальшої роботи. Приповідок, самих галицьких, з виключенням Буковини і Угорської Русі, є вже у мене около 10 000. Я писав на Україну, щоби відтам вплинули на Товариство Шевченка, щоб воно взяло на себе друк, і мені переказали, що се вже зроблено. Але Тов[ариство] Шевченка стоїть на грошових дефіцитах, підрізане «Ділом», котре з кінцем минувшого року винне було друкарні щось 9000 гульд[енів].
Тим-то я й не надіюсь, щоби з тої кози було м’ясо, а думаю, що прийдеться друкувати приповідки власним коштом на страту або, видавши один випуск, на решту жебрати підмоги хоч би у соймі, за приміром Желехівського, котрий також свій словар, що нині народовці вважають предметом національної гордості, видав майже без помочі тих самих народовців. Ну, та про се ще буде час подумати.
А поки що я просив би Вас поробити свої уваги до виложеного мною плану редакції і вказати мені, що би ще треба мати на оці, а що, може, в моїм плані є лишне. Якби у Вас під руками були деякі збірки приповідок югославських, то позичте. Нема в мене й збірки чеської Челяковського ані російських Даля і Сахарова. Wander’a я виписав через бібліотеку, а деякі інші мушу купувати. Звісно, про вичерпання всього порівняного матеріалу нема що й говорити, хотілось би тільки достаточно замаркувати межинародність власне тих творів, в котрих у нас привикли бачити найчистіше зеркало «народної душі», по котрим компонували «народну філософію».
«Сборника» маю тільки т. І. Переписувати для Вас береться моя жінка.
Бувайте здоров.
І. Ф.
11.03.1892 р. До А. Ю. Кримського
11 березня 1892 р. Львів	
Шановний земляче!
Посилаю Вам окладку з підписом і марки. Вашого обширного листа, про котрий Ви згадуєте, я рішуче не дістав – дуже жаль. Ваш суд про мій переклад Гейне дуже для мене прихильний. Що «Німеччина» трохи нерівна по мові, сьому не подивуєтесь, коли Вам скажу, що зачав я її перекладати ще в 1876 році, докінчив переклад 1880, відтак перероблював разів зо два частки, а тепер перед друком усю роботу зробив майже наново. Іменно перші голови найбільше заховали давньої роботи.
Байки ж усі нової роботи, навіть ті, що були вже давніше друковані («Вандруючі щури», 1876, в «Друзі», «Цар Довгоух»), тепер перероблені зовсім наново. У мене лишилося ще декілька тих «байок», в тім числі «Spanische Atriden», де розказано дальшу часть історії дон Педра Жорстокого. Дуже рад був умістити їх в сю ж книжку, та боявся, щоб вона не вийшла надто товста і надто коштовна.
Спасибі Вам за рахунок. Три карб., надіслані Вами з Звенигородки, я повернув на рахунок нашого фонду партійного, так що на друк Вашого оповідання є у мене Ваших 17 руб. 55 коп. Сього, я думаю, вповні досить на Ваш пай. По видрукуванні я пришлю Вам рахунок. Друк почнеться на днях, і скоро буде готовий перший аркуш, я зашлю Вам його в листі.
Сьогодні посилаю Вам 8 руб. і прошу доложити їх до тих 4, що у Вас є, і купити «Летописи» Тихонравова. Гроші, які видасте на пересилку, я Вам при нагоді зверну.
Про Чайченка я з Вами не спорю – ніяково якось. Ми ж з ним колись-то кореспондували, я навіть через його писання, за котрими встоював, коли був редактором «Зорі», потерпів одно з моїх кораблекрушеній серед народовців, а його вірші, друковані в «Світі» під псевдонімом Перекотиполя, мені дуже були сподобались. Та оце-то мені й досадно, що замість поступати далі, поглиблюватись і міцніти, він почав продукувати, як у нас кажуть, «хоть рідкого, але много».
 
В «Сонячному промені», як і в других його оповіданнях, які я читав, я не чіпляюсь до думок, а в першому ряді мене вдаряє брак живих фактів і живих людей, обсервованих самим автором; читавши досить російської белетристики столичних журналів, я зараз бачу у Чайченка перемелювання того ж самого – ліберальні ідеї і шаблоново мальована, хоч нібито й реальна, дійсність. І одно, й друге роззброює критика: що ж, мовляв, против ідей нічого не скажеш, а дійсність, хто його зна, може, вона й така. Але ні одно, ні друге не вдоволяє душі і чуття – читаєш і чуєш, що тут не все сказано, що все це не жива правда, що переболіла у автора в душі, а так собі, непоганий шкільний вироб.
А вже такі речі, як «Одна, зовсім одна» – навіть доволі дрантивий шкільний вироб, котрого б автор не повинен був пустити зі своєї теки. Що Чайч[енко] не образивсь на Вас за Вашу статтю, се мене не дивує, бо й за що ж було ображуватися? А кореспонденції його з Вами я дуже рад. Не знаю, з ким він кореспондує на Україні, але міркую тільки, що його кореспонденція з нашими галичанами не може нічогісінько причинитися до зросту і розвитку його таланту і його критичної думки. А Ви, може, трохи загрієте його своїм огнем.
 
Щодо лубочників, то я даю Вам повну волю розпоряджатись моїми творами, як схочете. Я думаю, що цензура не повинна мати нічого против тих новел, що у «В поті чола», бо ж майже всі вони були друковані в Росії по-польськи, перейшли цензуру коли не петербурзьку, то варшавську. А торгуватися з лубочниками, звісно, Ваше діло, – я на все пристану.
Дуже мене тішить, що Ви хочете взятися перекладувати дещо з орієнтальної поезії на нашу мову. «Шах-наме» я не читав цілого, а читав тільки деякі епізоди (Рустем і Сограб, Бішен і Меніше і др.). Я не маю виображення о розмірі оригіналу і для того не можу сказати, чи підходить він до гекзаметра. Та все-таки мені здається, що перекладати з розміру перського на грецький – українською мовою – якось ніяково. Коли вже не можна передати розмір первотвору, то чи не ліпше б ужити космополітичний розмір нового часу – п’ятистопний ямб, рифмований або й не рифмований? Гекзаметр для нас надто чужий і непривичний. Оце і все, про що хотілося з Вами побалакати. А тепер прощавайте!
Ваш Ів. Франко.
Р. S. Писатель, звісний Вам з «Зорі» по підпису «Панько», а з «Народу» по підпису «Харько Воля», прислав мені кілька зшитків віршів своїх і перекладених, в тім числі переклад віршів Рамшева і першу главу Пушкінового «Євгенія Онєгіна». Переклади ті мені досить сподобались, та що з ними робити? Де їх друкувати? Відколи «Зоря» заперла свої листки для перекладів – у нас нема для них місця, а друкувати своїм коштом осібною книжкою – не швидко спроможешся.
І. фр.
P.P.S. Марок за 8 і 17 кр[ейцерів] у нас нема і дістати не можна.
19.03.1892 р. До редакції газети «Діло»
19 березня 1892 р. Львів	Львів, д[ня] 19/3 92
Шановна редакціє!
На підставі § 19 закону пресового взиваю вас, щоб ви конче видрукували мою відповідь на ваше запитання, звернене до мене в ч[ислі] 30 «Діла» б[іжучого] р[оку] в статейці «З регістру клевет», інакше буду змушений доходити свого права судовою дорогою.
З поважанням
Іван Франко.
Біля 25.03.1892 р. До товариства «Просвіта» у Львові
Біля 25 березня 1892 р. Львів	
Відкритий лист до світлого збору народовців руських,
членів тов[ариства] «Просвіта» у Львові
Світлий зборе!
Обертаюся до вас при нагоді сьогорічного Загального збору тов[ариства] «Просвіта» в тій надії, що обертаюся до самого чола, самого цвіту інтелігенції галицько-руської, до мужів правих, до щирих патріотів. Підношу голос в справі, може, на перший погляд, особистій, але, по моїй думці, не позбавленій ширшого, принципіального значення.
Справа ся, се потрійне викинення моєї особи з товариства «Просвіта» і неприйняття мене до Товариства імені Шевченка, очевидно, в цілі виелімінування мене від усякої праці просвітньої і наукової серед русинів галицьких.
До товариства «Просвіта» належав я ще від хлоп’ячих літ, від 1873 чи 1874 року. Убогий ученик Дрогобицької гімназії, почувши про існування сього товариства, я цілим серцем пристав до нього; віднімаючи собі від уст, щадив гроші, щоби заплатити вступне і вкладку, і радувався тим, що належу до сього товариства, мов найбільшим скарбом. Я рад був служити «Просвіті», чим міг, переслав їй свій збірник пісень народних, котрий, щоправда, пізніше віднайшов в третіх руках яко макулатуру. Вступивши на університет, я з щирим інтересом слідив за розвоєм сього товариства і, добиваючися ширшої освіти і науки, я ніколи не забував про те, що остаточно вся вартість моїх здобутків повинна лежати в тім, щоби передавати їх моїм темним, убогим, на кожнім кроці кривдженим і понижуваним братам.
Та ось в р. 1878 постигло мене і кількох моїх товаришів нещастя: нас арештовано, довгі місяці промучено в тюрмі, нас засуджено. Чи винно, чи не винно? – не буду в те входити. Але за що? Чи за яку ганьблячу провину? Ні, за нібито тайне товаришування в цілі пропаганди певних думок, і то думок в основі таких самих, як широко поняті провідні думки вашого славного товариства, думок, за котрих пропаганду нині вже нікого не засудять, з котрих багато нині голоситься в парламентах, на публічних зборах і навіть в ліпших виданнях товариства «Просвіта».
 
Тоді ті думки були ще у нас нові, непривичні; щоби здобути для них місце в головах суспільності, треба було жертв. Доля хотіла, щоб я і мої товариші мусили бути першими такими жертвами. Процес зруйнував нас, підрізав усю нашу будущину, зробив нас інтелігентними пролетаріями без ніякої надії на поправу нашої долі.
Руська суспільність поспішилась і собі кинути на нас каменем, а товариство «Просвіта» було перше, котре офіціально санкціонувало сю проскрипцію, викинувши мене і моїх товаришів: д-ра Щ. Сельського і д-ра Ів. Мандичевського з числа своїх членів. Мене, прибитого горем, тоді се не дивувало, і я не застановлявся навіть, на якій підставі правний виділ «Просвіти» се зробив, коли, напр., університетські власті не відмовили мені права кінчити університетські студії. І нині я не буду входити в мотиви тодішнього виділу, а полишаю вам, шановні мужі, оцінку тої постанови.
Скінчивши студії університетські і не маючи ніякого заробітку, ніякого способу удержання, я виїхав на село, не покидаючи вчитися і працювати по змозі своїх сил над двигненням нашої літератури. Не буду тут говорити нічого про свої праці, скажу тільки те, що коли тодішній і теперішній впорядчик календаря «Просвіти», д. Василь Лукич, зажадав від мене праць для сього календаря, я ані не згадав про кривду, яку мені зробив виділ товариства, і послав йому в р. 1881 одну, а в 1882 три повістки, за котрі не жадав і не дістав ані цента заплати, а й пізніше давав до сього календаря так само безплатно свої праці, навіть тоді, коли своєю працею виробив собі між чужими людьми те, що міг би був за них одержати добрий гонорар.
 
В роках 1883 і 1884 і 1885, проживаючи у Львові і беручи живу участь в усіх працях народовської партії, я оп’ять зблизився з «Просвітою», бував на загальних зборах, забирав голос у дискусіях, платив вкладки, а деякі впливові члени товариства прямо давали мені до пізнання, що все давнє забуто і що я знов уважаюся членом товариства.
Та вийшло не так. Коли в 1886 році деякі молодші члени «Просвіти» без мого відома і моєї волі подали на мене голоси, щоби мене вибрати до виділу, ті самі впливові члени, що перед тим заохочували мене брати участь у зборах, страшенно тим обурилися, уневажнили ті голоси і звернули мені зложену вкладку за той рік, заявляючи, що мене не вважають членом товариства. Оцінку сього другого викинення мене з вашого товариства лишаю також вашій справедливості.
Та сього не досить. Вже після сеї формальної елімінації виділ «Просвіти» на однім своїм засіданні ухвалив обернутися між іншими писателями також до мене з просьбою запомагати видавництва товариства своїми працями. І сим разом, дивлячись на саму річ, а не на особисті урази, я згодився і дав товариству деякі свої праці – одну за гонорар (книжечка «Гава»), а кілька до календарів задарма. А сього року, бажаючи посвятити більше сили праці для «Просвіти» і вважаючи, що при зміненім і розширенім статуті товариства і моя скромна поміч може де на що придатися, я зголосився зі;ов з вкладкою до прийняття в члени товариства, але виділ «Просвіти» на однім з січневих засідань ухвалив не прийняти мене – з якої причини, сього напевно не знаю.
Для повноти фактів наведу ще одно. Знаючи, що в своїм статуті має «Просвіта» також параграф о попиранні літератури і видавництв літературних, я в р. 1890, задумавши видати своїм коштом збірку своїх оповідань окремою книжкою, обернувся до виділу «Просвіти» з просьбою – не о запомогу, не о позичку, але о те, щоби за знижену відповідно ціну запренумерував певне число примірників мого видання, щоб улегшити мені сплату коштів друку, а з розпродажі книжок придбати для каси товариства певний, хоч і скромний зиск.
До такої просьби я зважився головно йдучи за приміром В. Масляка, котрого видання віршів «Просвіта» запомогла досить значною квотою. Світлий виділ «Просвіти» відповів на мою просьбу, що каса товариства не має грошей. Запевно, для ще більшого ствердження тої резолюції ухвалив той сам виділ зараз на слідуючім засіданні дати ремісничому товариству «Зоря» на устроєння прогулки 80 з[олотих] р[инських].
5.04.1892 р. До М. П. Драгоманова
5 квітня 1892 р. Львів	Львів, 5/IV 92
Вельмишановний добродію!
Даруйте, що так довго не писав Вам: одно те, що ждав на казку з Дрогобича, про котру Вам згадував, а друге те, що був зайнятий то вічем, то писанням фейлетонів до «Kurj[era] Lw[owskiego]» (про Толстого і про килими подільські), то працею над приповідками.
Отсе перед кількома днями через велику силу одержав Вандера «Sprichwörterlexicon», п’ять величезних томів, кожний містить около 60 000 приповідок. Визичили його мені з Загреба з умовою – звернути за 4 тижні. Хотячи докладно прочитати цілий лексикон а не осліпнути, треба хоч рік часу. Я почав було читати і винотовувати форсовно, і після другого разу очі так розболілися, що мусив покинути думку – порівняти весь матеріал.
Зроблю тільки, що зможу, а іменно – перейду важніші порекла і зазначу інтернаціональний, почасти загальнолюдський, а почасти вандрівний характер переважної часті «сентенцій», а національний інших (характерних зворотів, жартів і т. ін.), конечно, з многими ограничениями. Вже в укладуванні своєї збірки я звернув пильну увагу на теорію, висказану різними людьми, а мотивовану Естерлеем, що велика часть приповідок – се обшліфовані і скристалізовані оповідання, анекдоти, фацеції або їх поенти, – і для того, де тільки можу, даю при приповідках ті пояснення і оповідання, які сам народ до них прикладає.
Таких пояснень маю досі з півтораста; жаль, що другі збирачі, котрі мені достарчали матеріалу, рідко коли звертали на них увагу. До тих оповідань і анекдотів, я, де тільки буду міг, пододаю бібліографічні вказівки на паралелі в інших літературах, зсилки на варіанти друковані, книжні джерела наші, рукописі і т. ін. Звісно, не думаю навіть, щоб міг усе се зробити повно, вичерпати матеріал, – се неможливо, раз, для того, що у мене часу мало, а по-друге, для того, що європейська література етнографічна для мене дуже мало доступна, задля браку найважніших того роду видань в наших бібліотеках.
Я ставлю собі дві найголовніші цілі:
1) вичерпати і добре впорядкувати весь досі звісний у друку і мною згромаджений галицько-руський матеріал приповідковий, взятий з уст народу, і
2) видати його по змозі науково, критично, з показом джерел, з захованням діалектовнх осібностей (в дуже многих разах се зовсім неможливо, де записачі подали мені вже без заховання тих осібностей) і з долученням таких об’яснень, на які спроможуся.
 
Третя точка: зазначення паралель мусить бути виконане нерівномірно: паралелі українські (по Номису, Чубинському, Вашій збірочці, Кумарову) постараюсь зробити докладно. Те саме маю надію зробити з матеріалом польським. Маю також досить багатий матеріал для порівняння приповідок греко-латинських, а іменно франкфуртське видання «Adagia» з р. 1670, де зведено «Хіліади» Еразма і збірки кільканадцяти інших збирачів з доби гуманізму. Клопіт, що не маю збірників російських, крім найновішого (воронезького) Дикарєва, ані білоруських. Якби Ви могли що-небудь винайти в своїй бібліотеці і визичити мені, то дуже був би Вам вдячний.
Щире спасибі Вам за Ваш суд о моїх торічних продуктах поетичних. Я з Вами зовсім згоджуюсь і щодо «Дон-Кіхота», і щодо казки.
«Дон-Кіхотом» я сам дуже невдоволений і взявся до нього нерадо, тільки на налягання Шухевича. Я знав, що в рифмованій переробці, та й ще для молодежі, не зможу дати вірного відбиття того високого образу, котрий змалював Сервантес. Правда й те, що спочатку, в першій половині першого тому і у Сервантеса Д[он]-К[iхот] виходить мало чим більше від дурня, і тільки з часом, особливо в другому томі, росте в велетня, а мені прийшлося переповідати власне сю першу половину першого тому. Та, проте, я не перечу, що мій Дон-Кіхот вийшов не таким, як би був повинен і яким я сам бажав його вивести.
 
Щодо казки, то я також признаю, що основна її концепція не дуже щаслива і не свобідна від ідейних суперечностей. Є вони і в переведенні поодиноких епізодів. Та, проте, мені з нею трапилося таке, як тій матері з кривоногою дитиною, котру вона, проте, любить. Се моє Schmerzenskind, задумане в тюрмі в часи тяжкого суму, коли мені здавалося, що от-от одурію. Образи, тоді схоплені, врізалися в мою душу так глибоко, що я потому не то що не міг їх позбутися, але навіть не міг змінити їх так основно, як би того треба було для вигладження композиції. Я пару разів перероблював сю казку, і, певно, дещо поправив, але не все.
І дорога мені в ній не казочна, ідейна основа, а оте тло, взяте з дійсного життя, ті дійсні, живі фігури (Івана, князя, Ніни, барона), котрі я в неї вплів. Ви трошки помиляєтесь, думаючи, що на мене вплинув Толстой щодо писання казок. Мені далеко більше подобалися казки Щедріна, але перший попхнув мене до сього жанру німець Гофман, котрого казки найбільше підходять іменно до такого роду, як моя «Без праці».
Посилаю Вам казку Гутовича, далі казку про Юду і нову церковнослов’янську версію повісті про Григорія на камені. Вона взята з інтересної рукописі, котру я сими днями одержав від селянина Гулейчука з Іспаса на Буковині. Опис рукописі даю поперед повістю, а тут додам, що в тамтих сторонах, як оповідав мені сей селянин, котрого я пізнав на вічу в Снятині, між селянами находиться багато рукописів, що походять з давніх покасованих монастирів.
 
Я нетерпливо дожидаю віча на Вижниці, а коли його не буде, то літом виберуся в ті сторони з запасом грошей і буду полювати на рукописі, а також на казки. Бажав би після приповідок зладити і видати збірку галицьких казок і вже тепер нотую собі імена народних оповідачів, до котрих опісля удамся, щоб позаписувати їх скарби. У нас на сім полі, як самі знаєте, зроблено дуже мало, та й то більше поляками (Войціцький, Кольберг), ніж русинами.
Зголосився я в тутешнім товаристві історичнім прочитати реферат про южноруську літературу XVI – XVIII віку з особливим поглядом на літературу червоноруську. Цікавий дуже, чи і яка буде полеміка, особливо з боку Огоновського. Читати буду [число пропущене] мая, звісно, по-польськи.
Не знаю, коли я спроможуся на розбір Вашого «Едіпа». Досі не спромігся навіть прочитати його більш половини, хоч річ сама дуже інтересна. Не знаю, чи Ви слідили докладно вандрівку сеї казки в Орієнт (чи, може, є там тільки її паралелі, поставші незалежно від грецьких?). Не знаю, чи читали Ви статтю Охримовича в «Этнограф[ическом] обозр[ении]» – там є заміточка і про едіпівську тему: Охр[имович] зводить початок тої теми до часу переходу сім’ї матріархальної в патріархальну і сим об’яснює перевагу кровосумішки: син і мати, брат і сестра над: батько з дочкою. Ся думка, впрочім, здається, натякнута й у Вас.
Чи Ви не були б ласкаві прислати мені російський оригінал Вашої праці? Се було б мені велике улегшення в читанні і придалось би, може, на пізніше, коли б, може, прийшлося ладити укр[аїнський] переклад Ваших фольклористичних робіт. Те саме відноситься й до Константина і до попа-осла. А обіцяних томів «Сборника» (II і далі) я так і досі не одержав.
На сьому кінчу і поздоровляю Вас щиро.
Ваш Ів. Фр.
1 тр. 04.1892 р. До М. І. Павлика
1 тр. квітня 1892 р. Львів	
Дорогий друже!
Посилаю Вам «Вишенського». Що там з вічем станіславівським? Чи приділено мені який реферат і який іменно? Може, би-сьте з «Вишенського» зробити відбитку, і в такім разі я готов би був додати до статейки ще вибір кращих місць з його писань, так в на пів-аркуша або й на аркуш. Коли б того треба було, то я половину кошту візьму на себе. Напишіть мені, чи згоджуєтесь на се, то я би зараз засів до роботи.
Здравлю Вас і всіх знайомих.
Іван Франко.
Перед (не пізніше) 9.04.1892 р. До М. П. Драгоманова
Перед (не пізніше) 9 квітня 1892 р. Львів	
Шановний добродію!
Спішуся на станіславівське віче і для того не маю часу переписати Вам усю повість про Григорія і посилаю те, що вспів переписати, – більшу половину. Коли б Вам ся повість придалася, то дайте знати, а я пришлю Вам решту; як ні, то будьте ласкаві звернути копію, бо я оригінал мушу відіслати назад властителеві.
Чи не згодилась би редакція «Сборника» надрукувати в прилозі збірочку апокрифічних повістей та легенд, зібраних з червоноруських рукописів. Я міг би за 2 – 3 місяці зладити таку збірку об’ємом 5 – 8 аркушів, головно з рукописі Білахевича, збірника дрогобицького, з тих, які є в бібл[iотеці] Оссолінських і університетській, і з інид:х рукописів, котрі є у мене під рукою. Я вибирав би такі, котрі виявляють більші або менші відміни супроти текстів, друкованих у Тихонравова, Костомарова – Кушелева. Напишіть, що Ви на се і чи стоїть братися за сю роботу?
Бажаємо Вам обоє з жінкою і Вашій в[исоко]пов[ажаній] пані, і всій сім’ї щасливих свят.
Ваш Ів. Франко.
26.04.1892 р. До А. Ю. Кримського
26 квітня 1892 р. Львів	Львів, д[ня] 26/4 92
Шановний земляче!
Оце я цілісінький місяць опізнився з відповіддю на Ваш лист: не хотілося посилати Вам листа без екземпляра Вашої книжечки. Та хоч вона готова була ще перед святами, то переплетчик забарив аж до сьогодні. Рахунку ще не посилаю, та, думаю, він не буде більший 35 гульденів, так що я буду Вашим довжником ще на кілька гульд[енів]. Що робити з Вашою половиною екземплярів? Якби Ви хотіли мати їх у Росії, то нам хоч не тепер, то колись пізніше найшлась би спроможність перевезти їх.
Щире спасибі Вам за «Летописи русской литературы». Видання се настільки цінне, що не жаль заплатити за нього й 15 руб. Буде се, мабуть, одинокий екземпляр на всю Галичину.
Марки, які маю інтересніші, посилаю Вам. Сею комісією Ви не турбуйтеся, бо мені се клопоту не робить.
Факти, котрі Ви розказуєте з С. Жуком, – зовсім натуральні. Я ж колись був у великій приязні з сим патріотом і сварився з Д[рагомано]вим, боронячи його. Я бачив в нім спосібного і невтомного писателя, та з часом переконався, що він чоловік безпринципний, а зірвав з ним тоді, коли переконався, що він, засновуючи «Правду» у Львові, надто почав лащитися до нашої поліції і навіть радився поліцейського комісара про особу одвічального редактора.
Кінчу сей лист, бо не маю вільної хвилі, треба йти до суду, де я оце від тижня нотую прескучний процес горілчаний. Стискаю Вашу руку і здоровлю Вас щиро.
Ваш Ів. Франко.
29.04.1892 р. До М. П. Драгоманова
29 квітня 1892 р. Львів	
Вельмишановний добродію!
До писання моєї жінки додам кілька слів від себе. Мені бажалось би бачити Вас, коли будете їхати за границю, і для того напишіть мені, коли поїдете і чи будете на пару день зупинятися в Відні.
Про пустинника і ангела я дістав ще одну казку з Заліщицького пов[іту], та ще не вспів переписати для Вас. Жду також Вашого листа щодо переписування легенди про Григорія. Скінчивши роботу над приповідками, я займуся збиранням казок і думаю, що на тім полі у нас дуже багато інтересного можна знайти.
Осмілююсь ще раз пригадати Вам, що «Сборник» Ваш досі мені не присланий, а мені дуже бажалось би його мати. Ваша сестрінниця Леся Українка збирається друкувати у Львові збірку своїх віршів. Моєї бібліотеки вийшли томики 13 і 14 (котрі посилаємо), та 14 сконфіскований!
Поздоровляю Вас щиро.
Ваш Ів. Франко.
Р. S. Що Ви скажете на «глибоко вчену» статтю Грабовського в «Wisłę»? Чи се вченість, чи крадіж, я й не розберу. Читали статтю Охримовича в «Этногр[афическом] обозр[ении]» і замітку там про Едіпову легенду?
30.04.1892 р. До Григорія Величка
30 квітня 1892 р. Львів	Львів, 30/4 92
Високоповажний добродію!
Щиро дякую Вам, що обізвались-таки, і спішу обтяжити Вас деякими комісіями. Будьте ласкаві роздобути мені ось які книжки:
1) Пыпин, Очерк литературной истории старинных повестей и сказок русских («Ученые записки второго отдел[ения] императ[орской] Акад[емии] наук», книга четвертая, 1858).
2) Сборник отделения русского языка и словесности императ[орской] Акад[емии] наук, томи IV, XII, XXXVI, а також каталог тих томів, які досі вийшли.
3) Библиография сочинений А. Н. Веселовского, видана його учениками по поводу його 25-літньої діяльності.
Грошей поки що Вам не посилаю, бо не знаю, кільки буде треба. Щось трохи грошей буде мені ще належатися від д. Сирку, доцента університету Петерб[урзького]. Будьте ласкаві звести з ним рахунок, і якби що мені приходилося, то візьміть і оберніть на покупку. Про решту напишіть.
Ага, забув іще
4) Даль, Пословицы русского народа!
Лист Ваш передам Ганкевичу. «Русскую мысль» братство дістає. Щиро поздоровляю Вас.
Ваш Іван Франко.
04 – 05.1892 р. До П. А. Грабовського
Квітень – травень 1892 р. Львів	
Шановний земляче!
Даруйте, що трохи опізнився з відповіддю на Ваш лист, присланий ураз із посилкою «Шільйонського в’язня». Передивившися мої рукописі, я найшов ось які Ваші твори:
1) прозове оповідання про дякона (не даю титулу, бо перший листок десь закинувся, але, певно, є),
2) «Шемяка», поемка з Міллера (який се Міллер?),
3) зшиток (15 сторін) з перекладами з Губера, Жадовської, Гете, Беранже (14 віршів),
4) зшиток (18 стор.) Ваших оригінальних віршів, усіх 31,
5) Перша глава «Онєгіна»,
6 і 7) «Шільйонський в’язень», у двох копіях, одна прислана з рік тому назад на руки Павлика,
8) зшиток (32 стор.) з 34 Ваших віршів («Шкода, нам рають і балакать»; там же і «Піп-танцюра»),
9) зшиток з віршами Рамшева і др.,
10) кореспонденція «Коротенькі вістки з Сибіру»,
11) кореспонденція про сектантів укр[аїнських], була друкована в «Народі».
Оце і все, що в мене є, – тепер міркуйте, чи що з посланих Вами речей пропало.
Як бачу з Вашого листа, Ви не одержали мого обширного письма, писаного десь в февр[алі] чи марті як відповідь на Ваші запити про Галичину, про наші літературні і просвітні справи. Дуже жаль.
З усіх Ваших творів, які в мене є, я дам до «Народу» тільки кореспонденцію з Сибіру, інших речей не можу друкувати, бо «Нар[од]» не поміщає белетристики зовсім. Я рад би дещо з Ваших речей видати окремою книжечкою, та не знаю, коли буду міг се зробити. Я чоловік незаможний, журналіст, що з місячного жалування (85 гульд[енів]) мусить вижити з жінкою і з дітьми, купити деяку книжку, сплачувати деякі довги, а тільки що з сього урву, можу обертати на видавництва, котрі, звичайно, не оплачуються.
21.05.1892 р. До А. Ю. Кримського
21 травня 1892 р. Львів	Львів, д[ня] 21 мая 92
Шановний земляче!
Представте собі скандал! Вашу повістку сконфісковано, і майже всі екземпляри забрала прокураторія. Сконфісковано її за монолог Захарка о тім, що пани його обкрадають і що йому слід й їх обкрадати, і ще за щось, не знаю, за що таке. Ось Вам і натішились! Я попросив в суду, щоби вказав мені ті місця, що стягли на себе заборону, і позволив би з забраних готових екземплярів повиривати ті картки та замінити їх новими, в котрих би ті місця були відповідно перероблені.
Прокуратор особисто заявив мені, що не буде сьому противний, а тільки казав змінити й титул – в інтересі самої брошури, щоб опісля, коли де найдуть книжечку з тим самим титулом, не чіпались її як забороненої. Не маю ще рішенця судового, то й не знаю, як буде. Але коли би суд на таке згодився, то як думаєте, чи послати Вам самим ті місця для переробки, чи зробити се мені самому? Я, звісно, волів би, щоб Ви се зробили, і на всякий випадок, скоро одержу судовий рішенець, вишлю Вам позачеркувані ті місця, що сподобилися честі бути нелегальними.
Щире спасибі Вам за те, що дали мої новели до прочитання такому чоловікові, як Веселовський, котрого праці про Рабле і Мольєра, а особливо прекрасну роботу про західний вплив у рос[ійській] літературі я читав давно і добре затямив. Суд його про мої новели видався мені трохи занадто підхлібний; може бути, що він прикладав до мене занадто поблажливу мірку. Я чую добре, аж надто добре, границі свого таланту, і ніяка похвала, навіть з уст таких компетентних знавців, як Веселовський або Дашкевич, не заставить мене забути про ті границі.
Колись у «Правді» котрийся український критик, не тямлю котрий, дуже вірно замітив в моїх писаннях певну сухість – я б назвав її вбожеством свіжих, пластичних вражень і образів, на котрі такий багатий, напр., Мирний або Короленко. Нема у мене дару (хоч є зусилля) викликати в читателю те, що називається Stimmung, вирисувати фігуру «во весь рост», з її окружениям, підхопити і передати наглядно процес п розвою, як се вміють такі великі майстри, як Золя та Діккенс (чи Ви замітили, що й Гоголь сього не вмів?). Я собі скромний мініатюрист і ледве чи зможу коли вибитися з тої тісної рамки. Широка повість, роман, мабуть, так і не дасться мені. У мене в теці є кілька романів, покінчених і непокінчених, з котрих я друкував деякі уступи, а цілість так і прийшлося кинути геть.
 
Безмірно врадувала мене передана Вами думка Весел[овського] написати про мене статтю для росіян. Звісно, се була би для мене не тільки велика честь, про яку мені, привикшому до галицьких лайок, підозрівань або промовчування, і в сні не снилося, але я певний, що була б і наука, бо вже ж такий чоловік, як Веселовський, пустомельної або голословної статті не напише, а розбере річ глибоко, не нагородить глупостів, як Огоновськнй, не буде ані глупо придиратися, як наш професор (хоч, звісно, дещо, в деталях, він замітив вірно і, хоч несвідомо, підійшов-таки до моєї фатальної границі, про котру я вище згадував), ані не буде без глузду хвалити так, як Цеглинський в рецензії на «Панські жарти».
Та, признаюсь Вам, мені якось не віриться, щоб ся річ могла сповнитися; не під такою, мабуть, звіздою я родився, щоб аж веселовські мали знайомити Росію з моїми скромними писаннями; а ентузіасти такі, як Ви, по слов’янськім полю рідко посіяні.
Може, Вам інтересно буде знати, що моя жінка є тепер у Росії, а іменно в Харкові, де вона, певно, пробуде ще з тиждень. Вона повезла для Вас пару екземплярів Вашого оповідання, врятованих від конфіскати, і я сьогодні ж передам їй адрес, куди їх треба вислати. Мабуть, бачитися з нею Вам не доведеться.
 
Моє оповідання «Boa constrictor» у Росії не заборонене, але й не дозволене спеціально в оригінальнім тексті; по-польськи воно друкувалося в Варшаві в місячнім додатку до «Przeglądu tygodniowego», в котрім році – не знаю.
Я передав через нашого галичанина, актора Підвисоцького, що є при трупі Кропивницького, свою драму «Украдене щастя». Може б, під час вакацій Вам як-небудь трапилося довідатись, що з нею діється, а головно, чи пустила її цензура на сцену. У нас сього, мабуть, не швидко можна буде дождатися.
«Нар[од]» Вам вислано вже в Звенигородку. Марки минувшого разу забув вложити, то вкладаю тепер. Щиро стискаю Вашу руку і кланяюсь.
Ваш Ів. Франко.
2 пол. 07.1892 р. До М. І. Павлика
2 пол. липня 1892 р. Львів	
Дорогий друже!
Сьогодня дістав разом Ваш лист і кореспондентку. Оферта д. Білоуса мені зовсім не подобається. Його друк лабатий, а сторона має 34 вірші (сторона друку в моїх новелах має 42 вірші і папір куди кращий, а кошт за аркуш з папером 600 екз[емплярів] 16 г[ульденів]. Коли би-м мав друкувати в Коломиї, то не інакше мусила би ціна бути значно нижча. За такий друк, як на пробнім аркуші, я міг би дати без паперу не більше, як 7 гульденів за аркуш, так щоби аркуш з папером коштував мене не більш 11 – 12 гульденів. Інакше не оплатиться друкувати в Коломиї. Коли д. Білоус пристане на се, то я замовлю папір сам, а також пришлю йому задаток, коли ж ні, то будьте ласкаві відіслати скрипт, і я дам його до друку у Годака.
Яр[осевич] не був у мене. Кланяюсь Вам і здоровлю всіх знайомих.
Ваш Ів. Франко.
Кін. 07.1892 р. До М. І. Павлика
Кін. липня 1892 р. Львів	
Дорогий друже!
Шлю Вам лист Яворського, присланий на Ваше ім’я. Глупость. Розправа наша д[ня] 1 серпня.
«Чудацькі думки» ліпше друкувати у Львові. Пришліть зараз скрипт.
Ваш Ів. Фр.
28 – 30.07.1892 р. До М. П. Драгоманова
28 – 30 липня 1892 р. Львів	
Вельмишановний добродію!
Пишу Вам у Париж, надіючись, що Ви вже там. Посилаю рівночасно лист П[авли]ка і гроші. Мені передали українці 60 рублів (по курсу вийшло несповна 70 гульденів), щоб я переслав Вам тоді, як Ви будете в Парижі, з тим, щоби Ви на ті гроші в добрім ательє фотографічнім дали зробити 12 своїх фотографій так великого формату, на який вистарчить грошей. Фотографії ті мають бути прислані на мої руки для передачі українцям при оказії. Заразом просіть фотографа не нищити матриці, щоб в разі потреби можна було зробити ще одну серію знімків.
Ваші «Чудацькі думки» друкуються яко книжечка «Літ[ературно]-наук[ової] бібліот[еки]», і я надіюсь, що будуть скінчені ще до Вашого повороту з заграниці. «Спомини», ч[асть] V, вже готові, і я на днях вишлю Вам книжечку. Ся глава дуже сподобалась. Чи не могли б Ви тепер написати докінчення?
Я пішов за Вашою радою і вислав дещо з моїх збірників апокрифічних до «Киевской старины» (про голову Адамову, про Соломона, що закопав біси в одній «дельві»(бочці?), про дітство Ісусове (історія з 12 горобцями глиняними, два епізоди о Ісусі і вчителю, епізод, як Ісус із високої стіни зійшов по сонячнім промені, а діти жидівські пустились за ним і попадали і т.д.), в кінці оповіданнячко про двох розбійників Дизму і Гесту, що були повішені разом з Ісусом. Надто додав я спис апокрифів з Яремецького, порівнявши його з списом у Тихонравова.
На жаль, Соколова «Материалы и заметки» у мене нема, є тільки Попова «Библиографические материалы» з укр[аїнським] текстом Еноха з XVII в. Срезневський є в Оссолінеум, та я не мав часу його переглянути, а тепер бібліотека вже замкнена, бо щось там направляють. Про який се збірник Пипіна Ви пишете? Чи се ті самі «Памятники старинной русской литературы, изданные гр. Кушелевым-Безбородко», т. III? У мене він є, та видерта титулова карта, то я й путаюсь, бо томи II і IV впорядкував Костомаров.
 
Переписую Вам ще з того ж іспаського збірника фрагмент оповідання «о хитрості божій», т. є. про пустинника і ангела. Я тільки тепер віднайшов його на пошарпаних карточках, – кінця годі дочитати, та все-таки те, що є, дає досить добре поняття о цілості. Збірник писаний около р. 1730 якимсь Мохначуком; прислав мені його селянин с. Іспаса коло Вижниці на Буковині, Гулейчук, визичивши його у якихось своїх свояків. Говорить, що у них є більше рукописів, між іншим, також легенда про вічного жида.
Казочку про чоловіка і верблюда я зладжу для «Сборника» і вкажу її вандрівку з Індії (по Бенфею). Не знаю тільки, чиє які її усні парослі у слов’ян. Та треба пошукати.
Не знаю, що Ви скажете на план, котрий ми уложили удвох з жінкою. План сей такий, щоб узяти мені на півроку відпустку від «Kurjera», поїхати у Відень, послухати лекцій Ягича і ще деяких професорів і зробити докторський екзамен. Правда, я й досі не знаю, на що мені той екзамен придасться, бо не сумніваюся, що навіть до приватної доцентури на Львівськім університеті мене не допустять.
Ну, та мені хотілось би пожити у Відні, повчитися у трохи розумніших людей, як Огоновський, і я рад се зробити тим більше, що редакція «Kurj[era]» згоджується пустити мене, а може, вдасться навіть зробити таке arrangement: я буду робити і для «Kurj.» часть тої роботи, яку роблю досі, і получати свій звичайний гонорар. А докторат поки що був би важний для мене хоч тим, що він дає права політичні (право голосування і вибираємості до парламентів). Дуже б мені ще хотілося якийсь час побути в Петербурзі і Москві, роздивитися в тамтешніх бібліотеках, поповнити свою бібліотеку хоч найпотрібнішими речами, а головно – пізнати людей. Ну, та се, мабуть, так і лишиться pium desiderium.
 
Щодо часу, коли я вирушу зі Львова, то я досі не знаю. Може бути, що станеться се десь коло 10 сентября, а то для того, що 12 сент[ября] там зачнеться процес о буковинські дефравдації, з котрого, мабуть, мені прийдеться писати справоздання. В такім разі маю надію, що побачився б з Вами, як будете вертати з Європи, і, надіюсь, в кращому здоров’ї, ніж туди поїхали.
Що буде з «Народом», скоро ми оба з П[авли]ком виїдемо зі Львова, – не знаю. Тепер П-к пише, що осідає в Коломиї і бажає й «Народ» туди перенести. Я, звісно, не маю нічого проти сього, та боюсь, щоб партія не запротестувала і не зажадала, щоб «Народ» видавався у Львові. Звісно, в такім разі нехай «Іван п’є, Іван і плате», т. є. нехай партія і видає, і платить.
Фінанси «Народу» поки що непогані. Друкуючи дотеперішні номери, ми не тільки довгу нового не зробили, але ще й торішнього довгу (на вексель П-ків) сплатили більш 50 гульденів. Але тепер фонди вичерпані. Слідуючого н[оме]ра ні за що друкувати, і я поклав собі – не друкувати в довг і не побільшувати тягара, котрий лежить на «Народі» з мин[улого] року. На векселі стоїть іще 180 гульд[енів], щось буде за додатки, так що сума тягара перенесе 200 г.
 
А передплатників досі нема й 200, так що коли б усі поплатили по 4 г., то було б не більше 800 г., коли тим часом кошт «Народу» на рік винесе щонайменше 1500 г. Правда, дотеперішній корисний стан став можливий тільки таким способом, що я дав на «Народ» свій quasi гонорар, присланий мені Arbeitgeber’oм (300 руб.). Ну, та на друге півріччя я вже не маю що дати, передплати більша часть уже виплачена і видана, значить, я не знаю, як дотягти кінця року. На з’їзді партійнім я думаю просто предложити – закрити «Народ», коли не винайдеться якого розумного способу держати його порядно. А способу такого я при наших силах і при наших людях не бачу.
30.9 (!) 92
Оце вчора дістав VII том «Сборника» з Вашою статтею про етичні легенди слов[’янські] і бачу, що мій варіант іспаський є просто уступ із «Gesta Romanorum». Позаяк він переписаний, то посилаю Вам його, хоч він Вам і ні на що не придасться. Мою замітку про оповідання матері Гутовича Ви не так зрозуміли. Я писав Вам, що чув власне від неї осібно оповідання про ангела, що мусив жити на службі в бідного чоловіка, а осібно про пустинника, що ходив з ангелом і бачив дивні суди божі. Варіант, котрий я Вам прислав, є власне зілляний з сих обох.
«Швейцарії» 10 екз[емплярів] і статтю Охримовича висилаємо Вам разом з оцим листом. Радо написав би я Вам детальний рахунок «Народу», та тепер дуже зайнятий, а головне, не дістав ще рахунку з друкарні. Надіюсь зробити се невдовзі.
Ваші рукописі я дістав, також і лист для П-ка, котрий йому вислав до Коломиї. Пишіть до нього на мій адрес, бо в Колом[иї] ще, як бачите, нечиста сила маніпулює. В понеділок буде наш процес за «Соціалізм утопійний і науковий»; коли буде судитись «Вікліф», я не знаю.
Поздоровляю Вас щиро.
Ваш Ів. Фр.
4.08.1892 р. До А. Ю. Кримського
4 серпня 1892 р. Львів	4/8 92
Дорогий друже!
Даруйте, що так довго не давав про себе ніякої чутки! Стільки в мене клопотів і гризот, що трохи не вдурію. Тільки тепер зачну Вам висилати брошури в конв[ертах]. Вашої брошури суд не звернув мені, і вона пропала, прийдеться хіба робити друге видання. Книжки Метл[инського] я ще не передав у «Просвіту», бо хочу зробити собі з неї деякі виписки, а з бібліотеки «Просвіти», певно, не доведеться більше її побачити.
Напишіть, що Ви поробляєте, як живете. Здоровлю Вас щиро.
Ваш Ів. Франко.
1 пол. 08.1892 р. До Василя Лукича
1 пол. серпня 1892 р. Львів	
Дорогий друже!
Тільки сьогодні посилаю тобі «Мініха». Як бачиш, річ доволі об’емиста, було що переписувати. Поема ся, які всі «Гетьмани» Руданського, дуже дрантива, та, звісно, ліпше її надрукувати, ніж щоб пропадала марно.
Посилаю також рукопис «Лимерівни», друкувати треба й те, що поперечеркуване олівцем – то перечеркувала театральна цензура тутешня. Посилаю вкінці – що маю робити – звісну вже тобі статейку про Руданського «Ні зле, ні добре». Нехай не лежить дармо, а друкувати її не маю де. Може, ще сього року здобудуся на одну-дві такі статейки.
Чув я, що ти попитуєш за галицькими статтями науковими. Чи не взяв би ти що-небудь з моїх статей, друкованих у фейлетонах «Kurj[era] Lw[owskiego]», таких, як «Килими галицько-руські», «Лев Толстой», «Галицьке краєзнавство»? Сю останню статтю я переробив би і поповнив бібліографію, так що її з інтересом прочитали би на Україні. Якщо хочеш що-небудь, то напиши.
Цілую тя.
Твій Ів. Франко.
В[ельми]п[оважній] пані добродійці кланяюсь низенько.
08.1892 р. До М. І. Павлика
Серпень 1892 р. Львів	
Дорогий друже!
Даруйте, що тільки сьогодні відповідаю на Ваш лист. Щире спасибі Вам за те, що боронили мене в Станіславі.
З «Вікліфом» вийшло негарно о[с]тільки, що д[ня] 30 рано я абсолютно не мав часу явитися до суду, щоб розвідатись, коли і де розправа, а коли прийшов по полудні, вже справа була залагоджена. При складі трибуналу: Маєвський, Гайдерер і ще котрийсь третій, годі навіть думати, щоб моя оборона на що-небудь придалася.
З Вашими речами також поки що не можу дійти ладу. Тушинський, мабуть, жде на гроші, бо досі й не думав зголошуватись по речі. Впрочім, минувшого тижня було б се навіть ні на що не придалося, бо Ваш капітан їздив на маневри до Перемишля, а капітанова десь кудись виїхала на ферії. Я по кількаразовім ходженні ледве застав кухарку, так та не хотіла мене й пустити до Вашого покою, кажучи, що панства нема. Я би радив усе-таки Вам приїхати самому і перевезти свої речі, а то так більше будете мати шкоди і неладу, ніж того кошту.
Стаття Дра[гомано]ва про «Сонячний промінь» і ще деякі його речі є у мене. «Народу» не даю складати, бо абсолютно нема ще за що. Впрочім, коли гадаєте, що треба давати, то я й дам, і посилаю Вам тепер статтю Дра-ва. Які дальші матеріали давати, я не знаю. Треба б і мені щось написати, та, далебі, не знаю що.
У мене дома благодать: дочка вродилась, жінка нездужає, з кухаркою вічні сварки, діти кричать, грошей треба багато, а нема, одним словом, голова тріщить і робити нічого не хочеться.
Думаю, що треба буде дати справоздання з наших процесів – крайового у Львові за соціалізм і станіславівського. Про оба можна попросту перекласти те, що було в «Kurjeri». Може, я ще здобудуся на рецензію книги Wolfa «Sozialismus und kapitalistische Gesellschaftsordnung», про котру маю ладити реферат і для «Kurjera». Посилаю статтю о набуванні грунтів пера судії Чайковського, може, придасться для «Хлібороба». Коли не придасться, то звістіть мене і зверніть рукопис.
 
Був ту[т] звісний варшав’як і розповідав про Ваші збори. Дуже йому подобались мужики, особливо Сандуляк.
Цілую Вас і поздоровляю всіх знайомих.
Ваш Ів. Франко.
Р. S. А грошей ніяких нізвідки нема. Статути «Поступу» завтра подаю до намісництва.
21.09.1892 р. До М. І. Павлика
21 вересня 1892 р. Львів	
Дорогий друже!
Тільки вчора вернувся я з дороги на захід. Сьогодні пишу Вам, посилаючи рівночасно 50 рублів, одержаних з Києва через Б. Коли вийде «Народ» – ще не знаю. Я думаю видати тепер 4 н[оме]ри нараз у двох аркушах, хоч на сплату коштів маю лиш 40 гульд[енів]. В такім разі лишилось би нам ще до кінця року 6 н-рів, котрі можна би видати разом зошитом.
Що робити зо з’їздом? З молодих ніхто ані пальцем ще не кивнув досі, щоби зробити які-небудь приготування, а я не маю часу. Я був би за тим, щоби тепер з поводу холери відложити з’їзд на пізніше і оголосити се в «Народі». Будьте ласкаві, напишіть мені, як коломияни на се дивляться? Я потому і з Відня буду міг приїхати на з’їзд.
Сей номер «Народу» містити буде: статтю Левицького, допис Марцинюка про еміграцію (прекрасна!), усю драгомановщину, кінець моєї статті про театр і ще дещо дрібного. Друга коректа буде Вам вислана (може, вже й вислана, я не знаю) – спішіться з відсилкою. Може би, заявити при кінці, що «Народ» яко періодичне видавництво завішується, передплатники за сей рік дістануть ще зошит, доповняючий зо змістом і титулом, а дальша доля видавництва залежати буде від ухвали з’їзду партійного. Як би-сьте на се згодилися, то законцінуйте таке послісловіє. Чи Ви ладите ще дещо до сього н-ра? Присилайте швидко!
Тут закроюю[ть]ся на нове видавництво, про котре поки що не маю права нічого Вам говорити, а як буде час, то напишу. Вашу заяву о переїзді в Коломию видрукуємо.
Цілую Вас і здоровлю всіх товаришів.
Ваш Ів. Франко.
22 – 23.09.1892 р. До М. П. Драгоманова
22 – 23 вересня 1892 р. Львів	Львів, 22/9 92
Вельмишановний добродію!
Даруйте, що так довго не писав. Хотілось послати Вам відразу й працю про притчу про однорога, та зайшли такі речі, що праця ся й досі не готова. Притім же я чув від поляків, що Ви на якийсь час виїжджали з Парижа на купелі. Останніх 12 день я також був у дорозі, в Кракові, Відні, Нюрнберзі й Франкфурті, а вернувши, застав Ваш другий лист.
Що робити з «Народом», я й сам не знаю. Тут є намагання, щоб удержати його, та я сумніваюся, щоб се було можливе і щоби се було варто для 180 передплатників. Я тепер кінчу друк н[оме]рів 15 – 18 (у двох аркушах), та на покриття кошту здужав зібрати ледве 50 гульденів. За Вами за «Вікліфа» стоїть 20 гульд[енів]. Загалом «Народ» має 180 гульденів довгу торічного і около 100 г[ульденів] сьогорічного.
Звісно, суми се не такі дуже великі, особливо коли зважити, що Данилович обіцявся повернути те, що було видано на його вибір, т. є. около 270 гульд., в тому числі 70 моїх приватних. Та тепер він заявляє, що грошей так швидко годі від нього надіятися, бо його адвокатська канцелярія, ведена без ладу і енергії, дає йому дуже невеликий дохід (Олесницький в Стрию заробляє, як кажуть, місячно 800 – 1000, а Данилович ледве 200 – 300 гульденів), а на будуще діла його, мабуть, ще й погіршаться. Значить, все-таки довг друкарні прийдеться заплатити мені.
Переносити редакцію до Коломиї я б не радив уже для того, що там і коло «Хлібороба» нема кому порядно робити, а П[авлик] сам на ведення обох часописів не настачить сили. Коли вже держати «Народ», то чи не лучче перемінити його на квартальник з характером більш науковим? Видати квартально книжечку в 10 аркушів – значило би кошт не більший 200 – 220 гульденів, щорічно чинило би кошт мало що більший над 1000 гульденів, так що при 200 передплатників лишився б дефіцит мало що більший над 200 гульденів.
А хто знає, чи часопись, хоч і радикальна по думках, але з характером науковим, поміщаючи бодай в половині речі загального, непартійного змісту, не здобула б їх собі й більше? Я говорив про се з Охримовичем, і він згоджується на мою думку. Впрочім, ся нова часопись не мусила б перепиняти й існування «Народу», коли б партія хотіла його держати. В такім разі я, повернувши з Відня, взяв би се нове видавництво сам на себе.
[Далі три рядки закреслено. – Ред.]
Певна річ, я не закриваю перед собою всеї трудності – держати власними силами таку наукову часопись; знаю, що співробітників буде мало і вартість праць буде невелика, та все-таки мені бажалось би зробити хоч слабий початок.
От я й обертаюся до Вас з просьбою: Ви знаєте більше-менше наші сили і наші обставини, то будьте ласкаві сказати свою думку, чи заложення такої наукової часописі (я уявляю собі, що вона головно займалась би історією, особливо новішою, літературою, фольклором і науками соціальними) уважаєте на тепер потрібним (обік «Народу» або й замість нього), чи ведення її в Галичині при наших силах уважаєте можливим і чи в разі її заложення Ви могли би запомагати її своїми працями? Тільки одержавши Вашу відповідь, я буду про сю справу говорити з деякими людьми, від котрих можу надіятися почасти співробітництва (O[стап] Терл[ецький]), а почасти грошової запомоги (Окуневський, Сельський і др.).
 
Що по упадку «Народу» партія лишиться без свого органу, се так, та вона на се вповні заслужила своєю нерадивістю. По-моєму, далеко важніша річ була б тепер піддержати і запомогти «Хлібороба», котрий здобуває собі, як кажуть, щораз ширшу публіку і, значить, документує свою живучість. До ведення такої часописі П[авли]к дуже добрий, і він взявся до сеї роботи з великим замилуванням. Треба би тільки, щоб українці й надалі підпомагали його, даючи йому на прожиток, а «Хлібороб» і сам удержиться. Я думаю, що П-к для того головно настоює на існуванні «Народу», що українці, мабуть, виплату підмоги для нього зробили залежною від його співробітництва іменно в тій часописі. Коли б се справді так, то з їх боку було б се вузьке доктринерство, а упадок «Народу» був би для П-ка справді фатальним.
З фотографіями і малюнками робіть, як знаєте; мені Ваша пропозиція зовсім подобається. Соколова дістав, – велике Вам за нього спасибі. Прочитав його і почав робити виписки, та скінчу їх, мабуть, аж у Відні і відтам вишлю Вам книгу до Софії. До Відня я думаю їхати в перших днях слід[уючого] місяця і дуже бажав би здибатися ще з Вами, так що готов навіть приспішити трохи свій виїзд зі Львова.
 
Статути тов[ариства] «Поступ» уже затверджені намісництвом, тепер треба би взятися до роботи, до писання популярних книжечок.
Наш з’їзд радикальний прийдеться, мабуть, задля холери на якийсь час відложити. Через се проволічеться трохи рішення долі «Народу», але я думаю, що втрати великої не буде.
Кінчу сей лист, котрий і так писав два вечори. Дуже радуюсь, що Ваше здоров’я поправилось. Та як воно поправилось? Чи тривко, чи тільки моментально? Як стоїть діло з Вашим аневризмом? Чи він був дійсним фактом, чи тільки міфологією, привидом лікарів?
Чи не можна б Вас просити, щоб Ви в Парижі купили для мене деякі книги з тим, щоб гроші за них я звернув Вам у Відні, коли побачимось, або вислав Вам з Відня у Софію? Мені хотілось би мати «Lalitavistara» у виданні Musée Guimet – Cosquin’a «Contes Lorraines» та, мабуть, Maury (?) «Lègendes pieuses» (Ви подавали мені титул сеї книжки, та я тепер не можу його найти). Я не посилаю Вам тепер грошей, бо не знаю, скільки вони будуть коштувати (може, можна добути старі екземпляри). Бажав би мати й англійське видання Джатак, та воно дуже дороге, і не знаю, чи можна його дістати в Парижі.
 
За «Дон-Жуаном» треба буде пошукати в бібліографії та розпитати тут декого з знавців польської літератури. Я се зроблю за кілька день. Будьте ласкаві дати мені адрес Морфілла, а я вишлю йому все, що найду. «Твардовський» не має, м[а]б[уть], нічого спільного з «Дон-Жуаном».
Здоровлю Вас щиро.
Ваш Ів. Франко.
23/9 92
Р. S. Коли будете вертати через Женеву, то будьте ласкаві взяти з собою і лишити для мене у Відні (хоч би в «Січі», якби мене ще не було) ось які книги з Ваших видань:
1 комплект «Громади» (5+2 книжок),
1 екземпляр «Громадський листок»,
1 » «Розмова про хліборобство», 2 випуски, 5» «Хіба ревуть воли…»,
2 » «Ремесла і фабрики», 2» «Життя і здоров’я»
5 » «Историч[еская] Польша»,
6 » «Нові укр[аїнські] пісні»,
6 «Політичні пісні», оба томики.
За сі книги я вишлю Вам гроші з Відня, їх замовлено на Укр[аїні].
Бувайте здорові.
Ваш Ів. Франко.
Кін. 09 – поч. 10.1892 р. До невстановленої особи
Кін. вересня – поч. жовтня 1892 р. Львів	
Шановний пане!
Загубивши адрес Вашого свояка, котрий познайомився зо мною в Снятині і котрий прислав мені до ужитку дві рукописі, я посилаю одну з них на Ваші руки, щоб Ви були ласкаві при оказії передати її йому, подякувати і просити о присилку інших, котрі він мені обіцяв. Маленький зошитець, котрий ще лишився у мене, я рад би купити і прошу розпитати Вашого свояка, чи властитель хотів би його продати і за яку ціну. Я міг би дати за нього 1 – 2 гульдени або в разі жадання якусь новішу книжку в тій ціні. Більшої вартості сей зошитець не має. За таку саму ціну міг би я купити й ту рукопись, котру Вам посилаю, і коли б була згода, то прошу відіслати мені її назад, а я гроші вишлю зараз чи на Ваші руки, чи на адрес, який Ви вкажете.
Крім цього інтересу, прошу Вас також занятися пошукуванням за старими книгами і рукописами у Ваших сторонах, особливо у Вижниці. Коли можна, то добре би було присилати їх мені до перегляду, а коли ні, то принаймні будьте ласкаві подати мені титули і зміст старих рукописів і книжок та адреси їх властителів, а також чи згодили би ся вони продати їх і за яку ціну. За ті пошукування і інформації буду Вам дуже вдячний. Остаюсь з правдивим поважанням
Ваш Ів. Франко.
Р. S. З відповіддю на сей лист будьте ласкаві поспішитися, бо за тиждень я виїжджаю на довший час до Відня, відки подам Вам свою нову адресу.
Ів. Фр.
Р. Р. S. Розуміється, що евентуальні кошти посилок книжок і рукописів я беру на себе. Звертаю Вашу увагу на те, що у Вижниці має бути якийсь міщанин, що має гарні і цінні рукописи.
1.10.1892 р. До М. І. Павлика
1 жовтня 1892 р. Львів	Львів, 1/10 92
Дорогий друже!
Посилаю Вам частину з дописі Марцинюка, котру я пропустив; вона сама для себе становить цілість, і то досить інтересну.
Жаль дуже, що я тепер не можу приїхати до Коломиї: о кошти мені не ходить, але абсолютно не маю часу. З одного боку, треба лагодитись до Відня, а з другого боку, в «Кур’єрі» сими днями нема Фрілінга, значиться, треба мені сидіти в редакції. Впрочім, я не знаю, чого б я мав їхати до Коломиї.
Моя думка про «Народ» така: коли він не оплачується, а субвенції на нього ніякої не маємо, то покинути видавництво. Коли «Хлібороб» держиться власними силами, то його піддержувати. Я надіюсь, що українці будуть посилати Вам запомогу і за працю при «Хліборобі».
Держати Вам на своїх плечах у Коломиї «Народ» і «Хлібороб» я не виджу ніякої можності і для того ще раз настоюю на тім, щоби при кінці сього н[оме]ра написати, що «Народ» яко періодичне видавництво перестає виходити, на закінчення річника вийде ще один зошит, а в слідуючім році інтереси партії заступати буде «Хлібороб», коли тим часом з’їзд членів партії не ухвалить як-небудь інакше. Щось у такім роді конче треба написати.
Я ношуся з думкою розпочати видавництво наукового квартальника для історії, літератури і справ суспільно-політичних. Чекаю, що скаже на се Драгоманов, а коли він буде за тим, то я зараз розпочав би укладання першої книжки. Я міркував би видати в році 4 книжки по 10 аркушів, а коли буде змога, то й побільше. Зараз у першій книжці треба б розпочати друк Дрепера. Часопись не була б нічиїм органом. Що Ви на се?
Статути «Поступу» відкинуло намісництво задля точки о видаванні брошур «політичного» змісту, підсуваючи, що в такім разі мусило б се бути товариство політичне. Що робити тепер?
Цілую Вас і поздоровляю всіх знайомих.
Ваш Ів. Франко.
3.10.1892 р. До М. П. Драгоманова
3 жовтня 1892 р. Львів	
Вельмишановний добродію!
Відомість, що стан Вашого здоров’я, хоч сяк-так да поправляється, дуже врадувала мене. Коли б Ваш аневризм справді показався преоборимим, то ми всі могли б з тріумфом сказати: ще не вмерла руська мати! Правда, надія обставлена важкими перешкодами, та котрої надії вони не обсідають! Speriamus bene, повторю й я Ваші слова, хоч без тої гіркої іронії, яка тремтить у Ваших словах, а з щирим бажанням, щоби добра надія була тільки стежкою до доброго сповнення.
Книжок женевських поштою мені ані до Відня, ані до Львова не висилайте, бо боюся, що по старій пам’яті поліція їх сконфіскує. Лучче, якби Ви казали їх прислати собі в Париж, а відти привезли до Відня. На сю експедицію, а також на закуплення Cosquin’a я посилаю Вам поки що 10 гульд[енів], решту заплачу у Відні. До Відня я їду в середу або в четвер, так що в усякім разі в п’ятницю, 7, б[іжучого] м[ісяця] «Lalitavistar’u» не купуйте, справді, лучче буде прочитати її у Відні.
Дуже мене радує, що Ви згоджуєтесь зо мною на велике значення для рад[икальної] партії «Хлібороба». Щодо «Народу», то я повторяю ще раз, я не противний його видаванню, противно, і сам готов усякими способами, працями й грішми допомагати йому. Я признаю вагу його для інтелігенції галицької й української, та все-таки я не виджу на тепер можності видавати його.
Правда, Окуневський в розмові зо мною також рішуче стояв за тим, щоби далі видавати «Народу», а в розмові з Остапом мав навіть обіцюватись дати 300 гульденів в рік підмоги «Народу», але з тою умовою, щоб Остап був редактором «Народу». Остап навідріз відказався, і в розмові зо мною Окуневський звалював усю одвічальність за виходження, resp. упадок «Народу», на мене і заявляв, що тепер мій обов’язок держати його, а про запомогу з свого боку не говорив нічого.
Впрочім, я думаю, що запомога ся (він обіцювався дати її не сам, а зібрати від усього свого роду) дуже проблематична, а навіть коли б була реальна, то не вистарчила б на те, щоб удержати «Народ». П[авли]к рішуче заявляє, що візьме «Народ» до Коломиї, та боюсь, що, взявши його туди, він його не зможе вдержати, а ще при ньому і «Хлібороба» погубить. Я писав йому се і ще сьогодні писатиму, а там нехай робить, як знає.
 
Щодо наукового видання, то я, мабуть, не докладно виразився. Я ані на момент не думав класти його на плечі партії, а іменно бажав би вести його сам від себе. З партії я рефлектую на праці ось яких людей: П[авли]ка (переклад Дрепера і т. і.), О[стапа] Т[ерлецького] (його давня робота, котру він тепер береться переробляти), Колесси (передав мені працю «Шевченко і Міцкевич»), Охримович, Євг[ен] Левицький. Коли Ви згоджуєтесь помагати сьому виданню своїми працями, то я ще тепер, перед від’їздом до Відня, пороблю приготування, щоби перша книжка могла вийти з початком слідуючого року. У Відні ми зможемо при Вашім переїзді детально обговорити план першої книжки.
«Чудацькі думки» друкуються, – досі готових є 11 аркушів, ще буде, може, друге тільки. Аркушів досі не висилав Вам, бо носився з думкою – зладити докладний покажчик імен і головних речей до цілої книжки, та тепер бачу, що се буде доволі трудно, а може, й лишне, і досить буде зробити докладний покажчик змісту.
«Діла» жадані н[оме]ри вишлю Вам завтра, коли зберуть їх в редакції. Бувайте здорові!
Ваш Іван Франко.
Львів, д[ня] 3/10 92
Р. S. За «Вікліфа» друкар порахував таки 20 гульд[енів], бо брошура була видрукувана, мабуть, уся; посилаю Вам оригінальний рахунок з просьбою звернути мені його. Впрочім, з присилкою грошей не потребуєте спішитися. Коли хочете, то можемо їх узяти в рахунок книг.
Ваш Ів. Франко.
3.10.1892 р. До М. І. Павлика
3 жовтня 1892 р. Львів	3/10
Дорогий друже!
Чи Окуневський поступив добре, чи зле, приступаючи до клубу на підставі національній, з застереженням свободи у всяких інших справах – се діло спірне. Я думаю, що добре зробив і нікого тим не скомпромітував, і готов боронити сеї своєї думки. З votum’-ами недовір’я на всякий спосіб нема що квапитись, бо можна стрілити дурницю і нагнати воду на млин тим, котрим би її не треба наганяти. Впрочім, робіть і думайте, як знаєте.
Я тільки против одного мушу застерегтися, немовби я намовляв Ок[уневськ]ого або Гаморака до приступування до клубу. Ок. мене питався о раду, і я сказав йому свою думку, кладучи натиск на застереження вільної руки, а з Гамораком я бачився тільки раз на вулиці по замкненні сойму, значить, коли справа зав’язання клубу була вже доконаною. Я ні до чого не намовляв його, а тільки висказав «недоумение», що він не приступив до клубу з застереженням проти «нової ери».
Ваша рішучість узяти «Народ» назад до себе, з одного боку, тішить мене, і я, звісно, буду допомагати Вам при його видаванні чим тільки зможу. Але, з другого боку, я дуже боюсь, щоб Ви швидко не побачили себе серед такої самої кліпи, як були торік о тім часі і не раз перед тим, і щоби на тім не утерпів «Хлібороб». Прошу Вас тільки не забувати, що я найпізніше в четвер в полуднє мушу їхати до Відня, що до того часу «Народ» мусить вийти і перейти цензуру, а що я досі не маю Вашої кінцевої декларації, що і як буде далі з «Народом». Присилайте якнайскорше!
Щодо підмоги з боку Окун., то, по моїй думці, вона і без всього того, що сталося тепер, була дуже проблематична. При тім же не забувайте, що Окун. обіцював підмогу тільки в такім разі, коли «Нар[од]» схоче видавати Остап, котрий, розуміється, і чути не хотів о тім. Чи схоче він дати її Вам, про се я нічого не знаю. В розмові зо мною він настоював конче на тім, щоб «Народ» держати і щоб я його держав, але про жертву з свого боку не згадував нічого. З Сельським про се діло я говорити не берусь. В усякім разі Вам прийдеться приїхати до Львова, щоб забрати книги, запасові н[оме]ри і т. ін., а в такім разі могли б поговорити з ким міркуєте.
 
2-й піваркуш «Нар.» вже видрукуваний – містить кінець «Споминів» Др[агомано]ва, мою статтю про театр і статтю Др-ва про «Спробу» Шефле і т.д. В 3-му пів-аркуші піде стаття про Niti socialismo, відозва Кобринської про видавництво жіноче і Ваша декларація – на сім н[оме]р і скінчиться.
Цілую Вас.
Ваш Ів. Франко.
7.10.1892 р. До М. П. Драгоманова
7 жовтня 1892 р. Відень	Відень, 7/10 92
Вельмишановний добродію!
Отсе я вже в Відні. Адрес мій: Wien, І, Wipplingerstrasse, N 26, І Stiege, 4 Stock. Дожидаюсь Вашого приїзду. «Народ» перенесений до Коломиї. З коштами друку «Вікліфа» вийшла справді помилка з боку друкаря – Вам прийдеться заплатити лиш 10 гульд[енів].
Здоровлю Вас щиро.
Ваш Ів. Франко.
7 – 11.10.1892 р. До М. I. Павлика
7 – 11 жовтня 1892 р. Відень	
Дорогий друже!
Шлю Вам поздоровлення з Відня. Мій адрес: Wien, 1, Wipplingerstrasse, № 26, 1 Stiege, 4 Stock.
Д-р Ціпсер просить д-ра Даниловича, щоб в разі, коли лучиться потреба до найв[ищого] трибуналу, слав клієнтів на адрес; Dr. Moritz Zweibrük, Hof- und Gerichtsadvokat, Wien, 1, Kohlmarkt, № 5. Має се бути добрий адвокат і щирий приятель робітницько-соціалістичного руху. Він обняв би, коли б Ви схотіли, і ведення справи Вашої сестри в трибуналі.
Здоровлю Вас усіх сердечно.
Ваш Ів. Франко.
11.10.1892 р. До О. Ф. Франко
11 жовтня 1892 р. Відень	11/10. Wien, І, Wipplingerstrasse, 26,
1 St[iege], 4 St[ok], Thür 29
Дорога Оля!
Тільки що одержав твій лист з посилкою. Щиро дякую за сповнення просьби і спішусь з новою. Я сьогодні записався вже на університет. Заплатив 18 г[ульденів] 65 кр[ейцерів]. Декан прийняв мене дуже ласкаво і казав зараз предкладати письменну роботу, а також усе, що було друковано з моїх наукових праць, запевнюючи, що все буде швидко зроблене. Значить, жду тільки на приїзд Ягича, а тим часом кінчу роботу про буддійську легенду і, може, предложу її по-німецьки, а «Ів. Вишенського» по-руськи так, як є. Се ощадило би мені зо два місяці часу. Покидати лекції і сидіти дома мені нема ніякої цілі; я ж записуюсь на університет не для самого докторського титулу, а також для того, щоби справді щось скористати в науці і познайомитися з ученими людьми, котрих знайомість може мені бути більше придатною, ніж сам титул докторський.
Я здоров, читаю досить, але ще до праці зовсім не вложився для того, бо не сиджу в своїй хаті.
Посилаю тобі просьбу до дирекції поліції, будь ласкава або вислати, або ще ліпше сама занести її. Мені треба тут свідоцтва моральності за рік 1891 до сент[ября] 1892. Жадають на університеті, хоч, проте, записали.
Цілую кріпко тебе і дітей. Бувайте здорові!
Твій Ів.
11 – 12.10.1892 р. До M. I. Павлика
11 – 12 жовтня 1892 р. Відень	Wien, І, Wipplingerstrasse, 26,
1 St[iege], 4 St[ock], Thür 29
Дорогий друже!
Лист Ваш дістав. Посилаєте мені рекурс і кажете переводити «головні уступи», а не кажете, для якого вжитку? Для власної сатисфакції не варто, тим більше, що я досить-таки зайнятий, а коли треба для якої-небудь реальної цілі, то я постараюсь.
Сьогодні буду у Адлера і поговорю з ним о справі Вашої сестри.
Від Др[агоман]ова власне нині дістав лист, котрий одним уступом діткнув мене так болюче, що я цілий день ходив мов одурілий. На шпигання він майстер. Ну, та не про се мова, а про те, що з його листа видно, що він ще не швидко думає їхати до Болгарії, а може, й зовсім не поїде, бо болгари не захотіли відновити з ним контракту, а хоч позволяють йому ще на рік лишитися при університеті, то все ж не за давньою пенсією, а з платою «від лекції», по штуці. Можете собі представити, який се удар для нього.
Щодо рахунків з 1890 р. «Народу» Ви помиляєтесь: я не признаю тільки (т. є. не радив би переймати на рахунок партії) 60 г[ульденів], виданих Яросевичем на поїздку до Києва, для того, що з тої поїздки він привіз гроші тільки для Вас особисто, а не для партії. Решти видатків, і то аж 1277 г., не признавати був би нонсенс. Противно, я є за тим, щоби й зецерову надвишку сплатити з партійних фондів, якби які найшлися.
Будьте ласкаві в книжні доходів і видатків, заким зачнете вписувати дальше, звести суми від останнього мого сумовання, щоби потому не було замішання.
Цілую Вас.
Ваш Ів. Франко.
11 – 12.10.1892 р. До М. П. Драгоманова
11 – 12 жовтня 1892 р. Відень	Wien, І, Wipplingerstrasse, N 26,
1 St[iege], 4 St[ock], Thür 29
Шановний добродію!
Дуже жаль, що Вас не так швидко можна надіятися до Відня і що з Вами така історія коїться в Софії. Не треба Вам сього повторяти, як щиро всі ми, Ваші поклонники, радувались Вашому побутові в Софії при практичній науковій роботі і без тих тяжких клопотів, котрі Вам приходилося перебувати в Женеві. А тим часом вийшло щось таке, що аж сумно робиться: якраз у пору, коли Ви найшлись при роботі і симпатичній Вам, і пожиточній для широкого загалу, здоров’я Ваше робить страйк, і Вам, може, прийдеться через те знов відбитися від твердого берега. Я не можу собі подумати, яка се була б страшна і болюща річ і для Вас, і для Вашої сім’ї.
Та невже-таки в болгарській міністерській раді не було нікого, хто б витолкував тим панам Ваше положення і ціну Вашої роботи? Я підозріваю, що після звісної російської ноти вони потроху раді би позбутися Вас як одної, хоч, звісно, далеко не головної, з причин неприхильності до них Росії. Се мені видається досить натуральним, хоч, з другого боку, я певнісінький, що, позбуваючися Вас, вони в очах російського уряду нічогісінько не виграють, бо йому не ходить о Вас, а тільки о причину, до чого б причепитися. Не стане Вас, то він причепиться до чогось іншого.
Про наші громадські справи небагато що можу Вам сказати. Щодо Окун[евського], то я думаю, що те, що сталося тепер, добре сталося. Не буде плутанини. Він перед коломийцями рішуче вирікся радикальства, рішуче заявив, що «хоч симпатизує з партією, але до неї не належить» і волить зложити мандат, ніж цофнути своє приступлення до клубу. Значить, з богом, Парасю, коли тя люди хочуть!
Окун. і мені говорив те саме, що, мовляв, Австрія готується до війни з Росією і готова на всякі уступки для русинів, і я зараз же сказав йому, що тільки тоді увірю в правду тих слів, коли побачу перший крок Австрії до піднесення економічного добробуту селян. Окуневський з своєю звичайною гарячістю сказав: все буде зроблено, треба тільки, щоб хто сказав, чого іменно треба. Я сказав, що від того є посли, щоб проштудирували не по книгах, а з самого життя, чого треба народові, і додав жартом, що на перший раз варто б побачити, що центр[альне] правит[ельство] дало, напр., мільйон на оснування фонду для викупу землі у дідичів і парцеляції її з довголітньою сплатою і процентовими пільгами між селян. Окун. зразу живо підхопив: добре! будемо над тим застановлятися! – по тому, розсмакувавши, трохи сквасився, а на другий день забув.
 
Тепер, звісно, я виджу, що то все бляга, що Австрія нічогісінько сущного для мужика руського не думає зробити, а тут у Відні дехто прямо говорить, що Австрія і польські пани згори махнули рукою на Галичину, певні, що в разі конфлікту вона пропаща, і стараються тільки як можна більше її експлуатувати.
Що буде з «Народом», я й досі не знаю. Хоч то я тепер повинен би по Тарасовому слову «серце запечатати», та все-таки воно не перестає битися по-галицьки. П[авли]к пише, що доходів ніякісіньких, а кошти є, і що ще досі не зачали нічого складати. Що доходів до кінця року вже майже не буде, се я згори знав і остерігав П-ка. Ну, та Данилович обіцявся дати кошт оставшихся ще 6 н[оме]рів. Але Дан[илович] і сам стоїть досить слабо і має досить видатків на інші речі. Ну, та вже нехай роблять, шо знають.
Скажіть, будьте ласкаві, що мені робити з «Притчою об инорозѣ», а властиво з її варіантом «притчою о богатих от книг болгарских»? Монографійка про неї у мене майже готова і займе, може, з аркуш друку. Для скінчення чекаю ще на сербський текст, котрий найшов у Белграді московський про[фесор] Сперанський, з котрим я тут пізнався (він бачив Вас у Парижі і дуже інтересується Вашими працями), і обіцяв мені прислати з Москви.
 
Я рад би дати сю працю до «Сборника», а може бути, що рівночасно предложу її Ягичеві яко дисертацію, щоби не мусити перероблювати по-німецьки свого «Вишенського», що зайняло б мені пару місяців часу. А коли давати до «Сборника», то, будьте ласкаві, скажіть мені, на якій мові переписувати її начисто (досі я писав по-російськи) і на чиї руки слати? Я найрадніше вислав би на Ваші руки з просьбою, щоб Ви прочитали мій елаборат, та боюсь забрати Вам пару годин часу, а може, ще й зробити Вам прикрість читанням моєї мазанини.
З квартальником я не спішусь, після Ваших уваг готов навіть зовсім махнути на нього рукою, бо виджу, що далеко куцому до зайця.
Поздоровляю Вас сердечно.
Ваш Ів. Франко.
25.10.1892 р. До О. Ф. Франко
25 жовтня 1892 р. Відень	
Дорога Олічка!
Спасибі тобі, що не прогнівалась за коректу. Вона, впрочім, не така придирчива, як тобі здається, бо правопись в моїм передруку трохи відмінна, ніж в «Народі», – Россія усюди писана сс. Ну, та все-таки нехай уже лишається як є, хоч воно трохи й сорокате буде.
Годаку тепер ще грошей не давай. Я, від’їжджаючи, дав йому 100 гульд[енів]. «Чудацькі думки» коштувати будуть, певно, зо 120 г., то якби Год[ак] конечно домагався, можна буде десь в половині слід[уючого] місяця дати йому 50 г., але лучче би, якби заждав до часу, коли буде друкуватися нова газета. Тоді будемо платити за нову газету, а попри неї помаленьку сплачувати й наш довг, щоб не було затяжко.
Звісно, про се ти йому не говори, а тільки проси, щоби кінчив друк книжечки. Статей, котрі там ще в «Народі» позачеркував Павлик для передрукування, не треба друкувати, бо й так книжка буде завелика.
«Киевской старины» не получив. Будь ласкава не посилати мені її, тут, мабуть, є в семінарії, а впрочім, я тепер маю мало часу читати.
Будь ласкава взяти у Висл[оуха] більше грошей і купити собі і дітям бутики, і шубки, і що треба. Як станеш на се жаліти, то погода тебе не пожаліє, і тоді більше стратиш. Я не знаю, чи Висл[оух] схоче за сей місяць дати 50 г., та надіюсь, що дасть. Я тепер слатиму статті щодня, кобн лиш правильно друкували. В усякім разі візьми від нього по можності всі гроші за місяць, посправляй дітям і собі що треба і обчислися, кілько тобі треба на життя. Мені поки що не посилай нічого, а як буде мені конче треба, то я напишу, то можна буде взяти з книжечки щад[ної].
Листів Кулішевих П[авлик] мені ніколи не давав, то я й не знаю, де вони є.
Скрипт Пчілок давай до друку. З переривами у них таке баламутство, що нічого на те вважати. Як там на скрипті написано, то зецер так і зробить. Давай друкувати!
 
А ось що Богдан попався, се дуже, дуже прикро. Так уже видно йому не судилося скінчити той університет.
У мене також катар – се тепер видно пора така. Я сиджу за своєю роботою і хочу якнайшвидше скінчити, щоб узятися за граматику. Др[агоман]ову пишу сьогодні.
За машиною і літерами, котрі вже вислані до Льв[ова], приїде чоловік аж по першім. З Варшави кажуть приготовити якісь мішечки для переносу через границю, та я не маю виображення, які се мають бути мішечки. Мабуть, найліпше буде почекати з ними аж до приїзду Пав. Як він скаже, так треба й зробити.
Я надіюсь, що ти з Год[аком] сама управишся і що мені приїжджати нізачим, тим більше, що тут тепер показується холера, то готові у Львові завести карантин, абощо.
Прошу тебе, уважай на своє здоров’я і не жалуй собі нічого ані в їді, ані в одежі.
Добре би було, якби моя дра…
25.10.1892 р. До М. П. Драгоманова
25 жовтня 1892 р. Відень	Wien І, Wipplingerstrasse, 26,
І St[iege], 4 St[ock], Thür 29. 25/X 92
Вельмишановний добродію!
Не знаю, чи Ви ще в Парижі, то пишу коротко. Від Вашої сестри передано мені звістку, що в Дерпті арештований наш товариш Богд[ан] Кіст[яківський] разом з польськими соціал-демократами. Кофушка Будилович зараз заявив себе! В Києві з того поводу арештований Е. С. (Тучапський), автор статті «Шевченкові ідеали і укр[аїнська] дійсність».
Сестра Ваша пише: «Ми теж трохи скомпрометовані, але поки що не грозить нічого». Вона звертає Вашу увагу на те, що тепер пробуваеза границею жінка писателя Воронцова (В. В.), котрої брат Петр Петрович Габерман також пробува за границею. Отже, їм просять також передати сю звістку (не знаю, чи докладно передав Вам остатній passus, бо в копії листа, що мені прислала жінка, тут якась путаниця).
Кланяюсь Вам низенько.
Ваш Ів. Франко.
25.10.1892 р. До М. I. Павлика
25 жовтня 1892 р. Відень	25/Х 92
Дорогий друже!
Листів Куліша Ви мені не давали. Шукайте у себе. А може, є в тім пакеті, що Ви колись-то лишили у нас. Він, мабуть, так і лежить на шафі тій, що коло софи. Коли вони там, то напишіть жінці, може, вона винайде його і вишле Вам. Тутешня робітницька партія згоджується заплатити за оборону Вашої сестри і д-р Цвейбрюк просить Вас прислати йому повномочіє на ім’я: Dr. Moritz Zweibrück, Hof- und Gerichtsadvocat, Wien, Kohlmarkt, N 5 (я подав Вам давніше).
Цілую Вас.
Ваш Іван Франко.
25 – 30.10.1892 р. До М. І. Павлика
25 – 30 жовтня 1892 р. Відень	
Дорогий друже!
Д-р Цвейбрюк згоджується обняти оборону Вашої сестри за 25 гульденів. Нині буду говорити о тім з Адлером, а тим часом запитую Вас, чи в разі, коли б вони нічого не могли дати, Ви могли б самі дати що-небудь і скільки іменно. Що би бракувало, можна би, може, тутка доложите. Чи термін уже визначений? Скоро буде Ваша відповідь, зараз сяду до перекладання рекурсу.
«Хлібороба» дістав. Статейку незабаром вишлю. До «Kurjera» дамо статті о еміграції. Цілую Вас.
Ваш Ів. Франко.
30.10.1892 р. До М. П. Драгоманова
30 жовтня 1892 р. Відень	Відень, І, Wipplingerstrasse, 26,
1 St[iege], 4 St[ock], 29 Thür. 30/10.
Вельмишановний добродію!
Посилаю Вам рівночасно під бандеролькою пачку вирізок газетних про еміграцію, все, що маю. Статті в «Kurj[eri] Lw[owskim]» І – XI (без додатка) мої, я написав ще дві дальші, та редакція їх чомусь не пускає. Я помістив статтю про еміграцію в тутешній «Arbeiterzeitung», та наразі не маю н[оме]ра, то й не можу Вам її прислати, а як дістану, то зараз вишлю.
З моєї статті в «Arbeiterzeitung» цифровий матеріал узяла тутешня антисемітська «Volkszeitung» і переробила по-своєму.
Сьогодні приїхали росіяни з Києва і привезли деякі звістки. Кістяк[івський] попався якось погано, його вхопили на самій границі, в хвилі, коли він ускочив уже в заграничний вагон, і витягли звідси. Тучапський просидів 6 тижнів і вийшов на волю. Arbeitgeber прислав П[авли]ку 100 руб. і обіцявся держати й надалі свою умову з «Народом», коли редакція згодиться печатати те, що він пришле, з тим, щоб було конче напечатано. Я думаю, що П-ку нема ніякого резону не приймати тої умови, тим більше, що статей від Arbeitgeber-а приходить не гук. Коли вже стало на тім, щоб «Народові» виходити, то, звісно, не можна цуратися одинокої підмоги, яка для нього показується.
Не знаю, як бути з довгом, що належиться друкарні львівській. З моментом, коли «Народ» перенесено до Коломиї, друкарня весь довг переписала на мене і тепер шле мені упімнення, щоб я платив. А у мене тісно. Заробіток у «Kurj[eri] Lw[owskim]» урвався наполовину, а кошти удержання побільшилися вдвоє. П-к вправді заявив, що, переймаючи «Народ» на себе, бере й його довги. Довгів тих буде около 280 гульденів (к слову сказати, будьте ласкаві звернути мені рахунок друкарні, котрий я Вам вислав, бо без нього я не можу дати собі ради і відділити те, що я сам маю платити друкарні, від того, що є довг «Народу»). Добре би було, якби він тепер дав друкарні хоч 50 гульд[енів], а то потому бог його знає, чи буде міг і тільки заплатити. Я про се пишу йому сам.
 
Про Воронцову і її брата не довідуйтесь, – вони вже в Росії.
Переглянув «Lalitavistara» в «Annales du Musee Guimet» і справді, не стоїть купувати. Чи не можна би там, у Парижі, дістати ще Сosquin – «Barlaam et Josaphat», тут у бібліотеці нема, а мені би дуже здалося. Взагалі я просив би Вас зібрати мені кілька каталогів антикварень паризьких, щоб я міг, не трудячи добрих людей, і сам обертатися до них, або ще ліпше, дати їм мій адрес і просити, щоб висилали мені каталоги по літературі, історії, лінгвістиці і фольклору.
Хотів би по скінченні своєї роботи зладити для «Чеського ліду» статейку в доповнення до роботи Тілля про сагу о Пшемиславі, іменно про суху палку, котра чудом зазеленіла. Чи Вам не звісні слов’янські варіанти сеї саги, крім Кулішевого великого грішника? Європейські варіанти зведені у Лібрехта. Чи Ви знаєте що-небудь про нову редакцію «Русского богатства»? Де воно виходить? Мені рекомендують писати туди.
Даруйте, що труджу Вас своїми питаннями, та я в усякім разі лишаю Вам свободу не відповідати на них.
Кланяюсь Вам низенько.
Ваш Іван Франко.
30.10.1892 р. До М. І. Павлика
30 жовтня 1892 р. Відень	30/10 92
Дорогий друже!
Приїхав ту Хмельницький і привіз для Вас 100 руб., котрі Вам і вишле, певне, з Праги.
Друкарня упоминається мене о гроші. Мадам Манецька хотіла підвести мене, щоб я підписав вексель на весь довг, та я сього не хотів зробити, і для того вони тепер неспокійні і натискають на мене. За «Народом» там ще около 200 гульденів (докладний рахунок буду міг Вам подати, як дістану друкарський рахунок від Др[агоман]ова, що я післав йому зі Львова). Чи не могли б Ви тепер з тих грошей, що дістали, сплатити дещо друкарні? Я дуже Вас прошу, коли тільки можете, зробити се, бо у нас, як знаєте, дуже тепер тісно.
Мій заробок в «Kurje[ri]», мабуть, швидко зовсім урветься, деінде заробити мені тепер дуже тяжко, сли хочу вчитися, – значить, приходиться бідувати так, як ми бідували колись за часів університетських. Коли зачну іноді думати, яка властиво будущина жде мене, то так і хочеться кинутись з четвертого поверху на вулицю і відразу скінчити все. А головно, що при таких думках і робота з рук паде.
Ковал[евський] предлагає й надалі запомагати «Народ», т. є. Вас по-давньому, з тою умовою, щоб Ви згодились печатати його статті, котрі він надішле Я думаю, що на се можете преспокійно згодитися.
«Народу» коломийського я ще не бачив, казала мені пані Морачевська, що Ви там виступили з закидами між іншим і против моєї жінки, чому не закладає жіночої гімназії. Пора б Вам дати спокій тій жіночій справі, в котрій ми з Вами аж надто довго вже грали ролю, означену в польській приповідці: Gadał dziad do obrazu, a obraz do niego ani razu.
Дайте знати в слідуючім «Народі», що вийшли осібною книжкою «Чудацькі думки», переглянені і доповнені автором, і коштують 50 кр[ейцерів]. Книжка обняла майже 10 аркушів друку і, не хотячи збільшати об’єму і кошту (і так приходиться до того, що лишалося з грошей, присланих на додаток, доложити з 50 гульд[енів] своїх), я не передруковував прочих статей. їх можна буде потому пустити в осібній книжечці, коли того буде конче треба.
Цілую Вас і всіх знайомих…
Ваш Ів. Франко.
1.11.1892 р. До Василя Лукича
1 листопада 1892 р. Відень	Відень, І, Wipplingerstrasse, N 26,
1 Stiege, 4 Stock, 29 Thür. 1/ХІ 92
Дорогий друже!
Запросини твої радо приймаю, та не знаю оце, що би я міг тобі прислати, крім дрібної белетристики, сли вона у мене трафиться. Поки що посилаю дві віршовані «східні повісті»; таких повісток мені при моїх студіях трафиться, певно, не одну найти по дорозі, та тут головне діло найти форму, досить прозору і куцу, щоби вони робили ефект. Надіюсь, що читателям «Зорі» сі дві сподобаються.
З праць наукових у мене є готова хіба одна – «Нарис літературної історії повісті про Варлаама і Йоасафа» – на півтора до двох аркушів об’єму. Коли б ти хотів її друкувати, то, будь ласкав, звісти мене зараз, а я швидко приготовлю її (вона написана по-німецьки для Ягича).
Я радо дав би для «Зорі» й свою роботу про Лукіяна Кобилицю (також давно готова), якби редакція згодилась заплатити мені по 20 г[ульденів] за аркуш друку («Киевская старина», для котрої я зладив сю роботу, платить по 25 рублів) і прислати мені ще сього місяця хоч 20 гульд. задатку, бо я тепер в дуже тіснім положенні і мушу надуживати різного кредиту. Роботу саму я би швидко міг вислати, хоч також мусив би переробити (вона писана по-російськи), а займе вона около 3 аркушів друку. Будь ласкав порозумітися з адміністрацією і написати мені, на чім стало діло.
З грошей, котрі би я заробив в «Зорі», принаймні половина в усякім разі, лишиться в товаристві Шевч[енка] на уплату мого довгу в друкарні. Але тепер було б мені дуже пожаданим дістати хоч що-небудь на життя у Відні і присилку задатку буду вважати за доказ довір’я, за котрий буду вдячний. Цілую тя.
Твій Ів. Франко.
Поч. 11.1892 р. До О. Ф. Франко
Поч. листопада 1892 р. Відень	
Дорога Оля!
«Киевской старины» я не дістав. Чи її завернули до тебе, чи вона пропала? Виписки дістав і дякую. Коректуру зараз зробив, вислав, доробивши детальний зміст, з котрого ти вже, певно, зробила коректуру сама. Мені її не треба присилати.
Була у мене m-me Морачевска (Зося) і Хмельницький з панною Галецькою. Хм[ельницький] привіз для П[авли]ка 100 рублів, та я просив його не висилати їх поки що П-ку, а запитати його, чи не хотів би він хоч якусь часть з тих грошей уплатити друкарні. Думаю, що тепер, коли він уже дістав 100 г[ульденів] з Росії, а надто 50 г. від Мінського (про що писав мені), може спокійно хоч 100 г. дати друкарні. Я написав йому про се (ти не пиши) і також написав Др[агомано]ву.
Друкарня прислала мені рахунок, по котрому виходить, що за «Народом» є ще зо 200 г. довгу. Я, звісно, не думаю його платити зі своєї кишені. Як рішиться П-к, донесу тобі, а поки що ти вспокой Годака, що грошей часть він швидко дістане. При тій спосібності представ йому, що з «Чудацькими думками» вийшла якась путаниця. Він обіцявся друкувати аркуш (32 стор.) з папером (500 екз[емплярів]) по 15 гульд. Книжечка обіймає 9 ½ аркушів, значить, 142 г., окладка 5 або й то ні, значить, несповна 150, а він порахував мені 168. Будь ласкава представити йому, що се негарно.
Хмельн[ицький] переказує в[ід] імені Ковал[евського], щоб ті гроші, що є у нас на перевозку книжок до Росії (50 г. чи кілько?), ти зараз же переслала на руки Яросевича до Кракова, котрий має їх вислати Невестюкові. Таким способом позбудемося всіх чужих грошей зі свого рахунку і зі свого сумління.
«Народу» коломийського мені не прислано. Чую, що в нім П-к причепився і до тебе, чому не закладаєш жіночої гімназії. Се забавно! Говорять мені бувші твої, а нині мої гості, що ти дуже зле виглядаєш. Напиши мені, як там живете, чи маєш хоч уночі спокій і чи хоч трохи поправляєшся? Я здоров.
 
Хотів би я просити тебе ще о одну книжку, що є у мене, та боюся, що вийде те саме, що було колись з гебрейським словарем, замісто котрого ти прислала мені раз французький, а раз якусь брошурку. Ну, та все-таки зважуся написати тобі: книжка, котрої мені треба, неоправлена, нова (з 1892 року) і стоїть, мабуть, в тій новій шафі, в котрій Петрусько збив скло. Окладка сіра, а на окладні титул «Archiv für slavische Philoloqie, Supplementband» А далі є титул інший (докладно його не тямлю) і автор книжки Pastrnek. Дуже би-м був тобі вдячний, як би-сь мені тоту книжку прислала під бандеролею (коли її нема в тій шафі збитій, то є в тій, що в спальні). Тільки прошу тебе, в шафах не перевертай, а зразу поглянь добре і переконайся, чи справді се тота книжка, а не шли перше-ліпше, що тобі під руки попадеться. А не зможеш найти, то ліпше не шли, я якось обійдуся, а потому приїду на свята, то сам собі візьму.
Цілую тебе і дітей щиро.
Твій Іван.
Р. S. Що з Вислоухом? Зведи з ним рахунок: кілько є моїх статей за сей місяць і напиши мені, кілько він тобі дав грошей. Мені поки що не шли нічого, а вважай, щоб тобі нічого не бракувало і щоб здоровлєм поправлялася. Вари собі часто зупу з червоного вина, їж м’ясо, пий пиво і спи, кілько зможеш.
20.12.1892 р. До М. П. Драгоманова
20 грудня 1892 р. Львів	Львів, 20/ХІІ 92
Вельмишановний добродію!
Даруйте, що тільки тепер пишу Вам. Лист Ваш дійшов до мене уже у Львові, куди я отсе вже тиждень тому приїхав на святочні ферії і, розуміється, запрягся знов на місяць у журналістичне ярмо, т[о] зн[ачить] пишу в «Kurjer-i» про новий культуркампф, що намісник і його клеврети починають з русинами.
Чому Ви не пишете трохи докладніше, як Вам їхалось, як перебули карантин, що застали дома? П[авли]к, котрий був тут якраз того дня, коли прийшов Ваш лист, і котрому я дав той лист прочитати, почав уже догадуватися з нього, що Ви серйозно нездорові. Признаюсь, я тупий з того боку і таких речей боюсь догадуватися.
Даруйте, що пригадаю Вам мою «Притчу о багатих»: чи Ви про неї говорили кому в Белграді? Скінчивши свій роман, я ще трохи пошукав у Відні за дальшими матеріалами до своєї дисертації (Ягич заявив, що прийме мій реферат на дисертацію, тільки треба дещицю переробити і подоповнювати) і найшов:
1) Гоммеля: «Die älteste arabische Version», про котру Ви згадували,
2) «Die älteste syrische Version» якогось Weisslovits’a (книгу виписав, бо в Відні ніде її нема),
3) Марра грузинську рецензію і
4) рукописну румунську рецензію, перекладену з італьянського.
Бракує ще тільки відкритої Ольденбургом перської рецензії, та в усякім разі й тепер уже реферат про теперішній стан дослідів над Варлаамом я можу написати повний. А з самою «Притчою о багатих» виходить чисте нещастя: в останніх днях найшов її інтересний варіант – у Китаї! Що прикажете робити? Китай – і східно-полуднева Слов’янщина, а посередніх огнив дасть біг! Правда, китайський варіант записаний з уст китайця, живучого в Європі в наших часах, і все-таки записаний як річ, що живе в устах китайського люду!
 
Статтю в «Вестн[ике] Евр[опы]» я читав. Звісно, стаття гарна. Простота і ясність викладу, а при тім густота фактів такі, що я усумнився в своїх спосібностях написати аналогічну статтю для англ[ійського] журналу, про що Ви говорили. Ні, далеко мені до того, щоб бути публіцистом на ширшу міру. Нема в мене того живого почуття зв’язку між фактами, котре я так подивляю у Вас (і не я сам, а й такі Ваші противники, як, напр., Вислоух) і котре іноді проривається й у Павлика.
На мене тепер найшла манія белетристична. Скінчивши свій роман іще в Відні, я переробив тепер по-своєму одну індійську легенду (із «Маркандеї-пурани», текст і переклад німецький були в ZDDMG, т. XIII) про Гарісчандру і Вісвамітру. Вийшла доволі довга поемка в 1268 віршів. Я старався цю типово індійську штуку перетягти якмога на загальнолюдський грунт, не фальшуючи її основного характеру. В «Пурані» вона – звеличення брахманізму, хоч зміст її показує брахманця Вісвамітру прямо собакою. От я і вложив ціле оповідання в уста Будди яко полеміку проти попів-брахманів і «святих» аскетів, котрі в погоні за святістю загубили людське серце і людське чуття. Так само прийшлося змінити й кінець легенди. Задумав я сунутися з нею до «Зорі», та не знаю, що з того буде.
 
На роман свій я зачинаю тратити надію. У Відні читав його один поляк і дуже хвалив, а тут прочитала моя жінка, у котрої в тім пункті дуже вірне чуття, і значно охолодила мене. Дав тепер рукопись Вислоухові, почую, що він скаже. Та в усякім разі надіюсь, що обоє з жінкою перекладемо його ще тепер на російську мову. Я написав лист до редакції «Вестника Евр[опы]» (ще з Відня) і, коротко виложивши зміст повісті, просив сповістити мене, чи прийняла б її редакція. Відповіді досі не одержав, та все-таки думаю послати туди переклад, як буде готовий, – що буде, те й буде. До німецького перекладу засяду аж опісля; о поміщенні його обіцяв мені постаратись Пернерсторфер.
Про нашу кризу парламентарну не знаю, як Вам і писати. Зверхня історія була така: проговорив князь Шварценберг іменем феодалів чеських, домагаючись чеського права державного, обсадження посади міністра для чех вмісце пражака, і притім ударив на мадяр, що хочуть завести цивільні шлюби, та погрозив їм Віндішгрецом. На це відповів гр. Таффе різкими нападами на німецьку лівицю обіцянкою, що пост чеського міністра буде швидко обсаджений, і взагалі так, що німці прямо почали коритися. Кімбург зложив свій портфель, котрого й не мав, а лівиця рішила перейти до опозиції і відмовила міністерству фонду диспозиційного.
 
Жінка посилає Людмилі Михайлівні фотографію наших двох хлопчиків. Поздоровляємо Вас щиро.
Ваш Ів. Франко.
27.12.1892 р. До Василя Лукича
27 грудня 1892 р. Львів	Львів, 27/ХІІ 92
Дорогий друже!
Отсе посилаю тобі першу часть мого огляду. Може, не такого ти надіявся, та на інший мене не стати, та й думаю, що сей підходить до речі. З досить у нас оригінального боку і дає дещо нове і інтересне для читачів. В другім листі огляну Галичину і Буковину, і той буде коротший. Та от довгота сього листу робить мені гризоту. Не знаю, як ти з ним даси собі раду, а діло таке, що його конче треба б вперти в один н[оме]р. Впрочім, він і не буде такий страшно довгий, 4 – найбільше 5 сторін[ок] «Зорі».
Радь, брате, як знаєш, хоч урізуй, хоч мені, звісно, бажалось би, щоб можливо було помістити все без урізування. Другий лист вишлю за кілька день. Напиши мені, яка випаде твоя резолюція щодо моїх робіт, висланих на твої руки, т. є. щодо віршів і сього листа.
Цілую тебе і кланяюсь твоїй в[исоко]п[оважаній] пані добродійці.
Твій Ів. Франко.
