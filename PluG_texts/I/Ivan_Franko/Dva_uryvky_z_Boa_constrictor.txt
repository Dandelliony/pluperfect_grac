
 
...Герман добре знав, чого йому треба, стидався сказати, що до Рифки щось його не тягне. Прийшла Сура і почала також умовляти його, і Герман піддався. З боку гешефту діло було чисте, корисне і се головно заважило його постанові. До місяця він був уже жонатим з Рифкою і перейняв Менделеве підприємство зовсім на себе, переписавши його номінально, за звичаєм, на жінку.
 
 
 
* * *
 
Перед ним стояв Дувідко, покритий пилом, задиханий і з густими рум’янцями на лиці.
 
 — Се ти? — промовив Герман, окидаючи його очима, — Пішки йшов?
 
 — Ні! верхи їхав. На буланім, — мовив Дувідко.
 
 — І не скинув тебе?
 
Дувідко не відповів на сю невинну інсинуацію, але сів на ріг стола, мов на коня, і почав махати ногами.
 
 — Може що сталося дома, що ти приїхав? — питав Герман не ворушачися в фотелю і докінчуючи свою сієсту.
 
 — Ні, не сталося нічого.
 
 — А чого ж ти приїхав?
 
 — Так собі. Нудно стало. Що мені робити?
 
 — Що-будь роби, то не буде нудно. Ось тут до ведення рахунків здалась би ще одна сила.
 
 — До ведення рахунків! — скрикнув Дувідко. — Ти ж знаєш, тату, що мені рахунки обридливіші від усього на світі.
 
 — Попробуй, то й швидко засмакуєш.
 
 — Ні, не хочу. Як засмакую, то візьмуся, а тепер не хочу.
 
 — Ну, то може полізеш у яму?
 
Дувідко витріщив очі на батька. Така
 
думка, щоб він ліз у яму, як простий ріпник, не приходила йому ніколи в голову.
 
 — У яму? Чого?
 
 — Копати, — з усміхом відповів Герман. — Коли тобі нудно, се найліпший спосіб. І небезпечно, почуєш, як заморока ходить по нафтових жилах і булькоче і преться до стін ями. Ну, і плату дістанеш.
 
 — А ти був там унизу?
 
 — Певно, що був.
 
 — Ну і що?
 
 — І нічого. Побув, покопав і виліз.
 
 — Ну, то мені байдуже. Не піду. І загалом, тату, я хочу бути великим чоловіком.
 
 — Добре, будь.
 
 — І славним, голосним на весь край.
 
 — Не знаю, yа що се тобі придасться, але як хочеш, то будь.