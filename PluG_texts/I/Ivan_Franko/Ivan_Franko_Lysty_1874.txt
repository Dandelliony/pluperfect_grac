До редакції журналу «Друг»
6 травня 1874 р. Дрогобич	Дрогобич, дня 6 (лат.) мая 1874
Високопочтеннії господинове!
Дякую Вам дуже за Ваш лист, хоч весьма лаконічний. Належитість за передплату «Друга» пересилаю я і п. Бандрівський за пересилкою поштовою. Просимо о ласкаве надіслання недостаючих чисел. Іще о одну річ мушу Вас просити, а іменно, щоби-сте всегда оба числа «Друга» присилали в одній перепасці з моїм адресом, і то poste restante, бо, як-єм в попереднім листі був ся виразив, у нашої дирекції дивнії засади – можем мати неприємності.
Щодо моїх поезійок, дякую Вам за корисний суд і посилаю нині деякії, із котрих, чень, также дещо буде відповідне основі Вашого письма.
Остаю з всегдашнім почтенієм.
Іван Франко.
До В. С. Давидяка
13 травня 1874 р. Дрогобич	Дрогобич, дня 13/5 1874
Від чого маю зачати тую відповідь на Ваш лист, так повний щирого чувства і доброжелательності, так приятельський і промовляючий до незнайомого? Приятелю мій, первий, котрого спотикаю на путі життя, чим Вам зможу відплатитись за тії Вашії теплії слова, за теє дружеське письмо Ваше? О, Ви лиш один зможете поняти, кілько утіхи, кілько щастя справило воно для мене, – Ви один, котрому я все теє винен! Тими немногими словами Ви позискали ціле моє довір’я, Ви зблизились до моєї душі, як ніхто до сього часу! Чим же зможу я відвдячитись Вам, як не щирістю і дружеським з Вами союзом? До сього часу я не находив приятеля щирого, одвертого, поділяючого мої мислі і ідеї, я замикався в собі самім, відтепер ажень нову зачну епоху! Не гнівайтеся за тії слова, але, пишучи теє, я не маю досить власті над собою самим, щоби ся поміркувати, – чувство моє занадто гаряче і волнуюче, щоби здобутися на холоднії слова розваги. Не відкидайте моєї просьби, будьте моїм приятелем, за яким я віддавна оглядався, – я знаю, кого я о те прошу! О Вас чув я давніше уже і бажав Вас ближче пізнати, хоч-єм не бачив до того способу. Тепер го маю. Тепер сподіваюсь тісніше пізнати Вас і соєдинитись з Вами. Іще раз прошу Вас, не гордіть приязнею убогого школяра, – я поділюсь з Вами всіми моїми гадками, цілим серцем і душею, – чи ж можу того і від Вас жадати? Одно Вас тільки прошу – відпишіть ми якнайскорше на теє смілеє письмо, напишіть ми про себе, бо я рад ближче пізнати того, котрому належить моє чувство. Напишіть про устрій кружка, про деяких членів, про що хочете, сли Вам то не випаде заприкро, сли будете мати час!
Тепер до часті прозаїчної!
Боїтесь якось, роблячи мені уваги о недостатках моїх речей, і то іще, коли вспоминаете о так малих, залишаючи більшії. Приятелю мій, я би ся мав гнівати на Вас за дружнюю раду? Рідко коли або і ніколи не учую я тут нич подібного, проте всяка рада, всяка пересторога, всяке остереження, хоч би і найнеприємніше, єсть і буде для мене всегда приємне, – не то дружнє і щире напомнення, як Ваше!.. Але, противно, віднині я в імені приязні і щирої дружби жадаю від Вас гострої і подробної критики на все, що Вам напишу, бо тільки висказання слабих сторін в однім ділі може поправити автора на другий раз. Із рад Ваших, якії будете ласкаві мені уділити, по всякий час буду користати, а если Вам то не буде заутяжливо, відтепер все, що буду міг післати до «Друга», посилати буду на Ваші руки, а Ви самі осудите, що єсть спосібне до предложения комітетові редакційному. Заразом всегда буду старатись уділяти Вам своїх помислів до всяких нових творів і не омешкаю во всякім згляді користуватись Вашими радами.
Посилаю Вам у нинішнім письмі кілька поезійок, Ви самі найліпше осудите їх вартість… Із них «Ранок», «Пісня сироти», «Ніч», подібно як і попередньо надіслана комітетові «Путь життя», писані, признаюсь Вам, у певнім гарячковім успосібленні, в такій порі, коли не міг я владіти над собою, коли фантазія, дивними образами розжарена, не могла удержати власті над внішньою формою. Пізніше мені самому вони дивними видалися, коли-м їх прочитав, але не хотів-єм переробляти їх, бо, гадав-єм, дика, дифирамбічна форма ліпше відвічає диким, гарячим фантазіям. Не знаю, чи можу присилати до редакції переклади, римовані із декотрих пророків єврейських, так само «Рукопись Короледворську», о котрій також розправу міг би-м надіслати. Сподіваюсь, що не прогніваєтесь, що ту[т]-таки долучаю іще стишки інних молодих авторів: «Козак в неволі», «Весна» і «Леґінь». Тії молодії цвітки, не знаю, чи видержать суд критики, хоч би і не зовсім гострої, – але признаюсь Вам, дивним якимсь свіжим запахом вони всегда ваблять мене до себе і самі ідуть до серця. Іще раз прошу, не прогнівайтесь на мене за таке сміле письмо і відпишіть, будьте ласкаві, бо з нетерпеливістю чекаю хвилі, в котрій увиджу Ваше письмо, нім іще зможу Вас самих наочно пізнати. Прощайте, а не надовго!
Цілую Вас, Ваш щирий і преданий друг Іван Франко.
Р. S. Перепрошую Вас, що, помимо обіцянки, не помістив-єм поезії «Ніч». Пізніше пришлю Вам тую і ще кілька інних з того ж часу. Прощайте!
До В. С. Давидяка
27 травня 1874 р. Дрогобич	Дрогобич, дня 27/5 1874.
Любезний друже!
Лист Ваш получив-єм, але даруйте, що-м ся трохи припізнив з відповіддю. Не знаю, як висказати Вам мою вдячність, що Ви моєї просьби не відкинули, бо тепер, хоч здалека, маю з ким поділитися своїми гадками, – а сли дасть бог дождати празнин, сподіваюсь, що увиджу наочно того, котрого так гаряче бажаю ближче пізнати. Щодо моїх стишків, то [буду] присилати Вам часом деякі, – а на празнини сподіваюсь, що Вас обтяжу трохи більше, щоби-сте трохи розірвалися по теологічних студіях, котрі, оскільки догадуюся, не зовсім мусять бути привлекательні для переводчика «Первої любві».
A propos тої повісті. Дуже мені в ній подобається особливо тая жива, гаряча живопись, котра цілому образові надає якийсь запах, проникаючий душу. Як перечитаю цілу, то напишу Вам цілий довгий лист похвали, котра Вас, певно, аж до заспання унудить. Не читав я сеї повісті в оригіналі, але, простіть, не моя вина! У нас в Дрогобичі руської книжки трудніше дістати, як з папороті цвіту! Проте ж і наші тутешні русини, не можучи читати книг руських, беруться до польських або німецьких, як і я. Ще з малоруською літературою яко-тако у мене, але великоруської ані в зуб! Десь ми ся відкись попав томик поезій Хомякова, – а більше ані суди боже!
Проте, если то лишень можливо або если би Вам не прийшло заутяжливо, то, прошу Вас, пришліть ми деякую руськую книжку. Кромі того, просив би-м Вас іще, чи не могли би-сте де відки вижичити мені Сахарова старинних повістей і пісней або збірників пісень народних Максимовича і Метлинського. Єсли би можна їх де закупити, то будьте ласкаві по іспиті мені о тім донести, – так само рад би-м прочитати збірник пісень сербських Вука Степановича Караджича або інних, бо слов’янська поезія народна мене найбільше занимає. Не гнівайтеся, що так просто з моста смію Вас о так много просити, але сподіваюсь, що по іспиті (не знаю, чи на празнинах будете в Львові, – і о тім ми будете ласкаві коли півслова написати) – що по іспиті, кажу, будете мати досить часу вивідатися, де би мож дістати вищенаведених збірників. Маю вправді у себе збірники галицькі Жеготи Павлія і Вацлава з Одеська, але в тих собрані тільки думки і пісні дрібнішії, а мені передовсім ходить о народну епіку. Повзяв я був намірення критично переглянути і розсортувати принаймні найзначніші пісні із всіх руських збірників, а із окрушин, котрих там дуже багато, поскладати, оскільки можна, цілості. Тая думка заняла мене, – але простий випадок, – недостаток найголовніших збірників, спинив мене в тім ділі.
Питаєте о мою поезійку «Великдень»? Не знаю, хто Вам ю захвалив, але, оскільки то собі пригадую, не було там нич доброго і викінченого, але – от, макулатура, слаба проба, хоч і повстала із зраненого, болячого серця. Хоч би-м Вам рад прислати, але, вірте ми, що її не маю, – бо у мене такий звичай, що, скоро що напишу, а потім не всмак ми те, – сей час, як каже Петрарка, даю Вулкану до поправи. Так поступив я собі уже з страх многими творами, пробами початковими, хоч і теперішні не много ся іще від них розличають. Даруйте, проте, що «Великодня року 1871» прислати Вам не можу, – може, де лучить Вам ся у кого видіти відпис, то будете видіти, що те зовсім не так добре, як Вам представлено. Спробую, однако ж, предмет сей наново опрацювати, скоро надариться пора і фантазія до того.
Не знаю, чи міг би «Друг» помістити утвір драматичний, – у мене власне єсть один, скінчений і принаймні почасти перероблений, «Месть яничара». В наступуючім листі по святах зелених пришлю Вам дещо з неї і план цілої трагедії. Знаю, що не буде ся мож сподівати діла майстерного із молодої руки, але, може би, ся бодай із содержания самого дало дещо зробити. Єсть у мене також сеї зими докінчена повість фантастична «Славой», писана біблійним і поетичним складом. Цікавий я, що би Ви о ній судили, – а дасть бог діждати, на празнини пришлю Вам ю, – бо тепер занимаюсь переробленням і поправою так «Славоя», як вищеупом’янутої драми. Натуральна річ, що при тім дуже би ми ся здала порада досвідченого приятеля, а у нас в Дрогобичі такий не в кишені. Буду, проте, старатися Вам в якнайкоротшім часі прислати по возможності значную часть «Пімсти яничара», а Ви, сли ласка, нарадитеся з ким інним або дасте інному до переглядування, если не будете мати часу. Не знаю, де там у Львові обертається господин I.A. Марків або мій давній учитель Верхратський, – до тих, як думаю, міг би я в тій справі удатися. Може би, ласкав був мені в тім взгляді висвідчити малую прислугу господин Вагилевич, автор прехорошої повісті «Домна Розанда», если би він мав більше часу, як Ви.
Занимають мя тепер іще, окрім дрібніших кавалків, плани до деяких драм, до котрих опрацювання возьмусь аж на другу зиму. Особливо занимає мя старинний гречеський міф о Прометеї – з якої причини, о тім донесу Вам пізніше. Маю вже яко-тако вироблений план до первого огнива трилогії, котрого предметом єсть борба богів з титанами.
Заміряю також пробувати опрацювати драматично повістку Грабовського «Мокош» – не знаю, чи Вам вона знайома, – але міф, котрий єсть її содержаниям, зв’язаний з інними міфами старинної Русі і переказів народних, а оснований на підставі історичеській, може дати хороший предмет до трагедії.
Але ж, але я як розговорюся, то годі перестати, – проте, гадаю, найліпше урвати ту[т] лист нинішній і донести і сказати Вам на закінчення, що, сподіваюсь, самі добре знаєте, що остаю навсегда Вам щирий і вірний навсегда.
Іван Франко.
До О. М. Рошкевич
15 – 23 вересня 1874 р. Дрогобич	Дрогобич, дня 19 вересня 1874
Сподіваюся, що пані на мене не гніваються, хоч би і було за що; сподіваюся заразом і тепер, що пані дарують моє нинішнє письмо. Був би я уже давніше зачав наприкрятися пані, але щасливії для пані, а нещасливії для мене обстоятельства вздержали мене не тільки від писання, але мало що і не від дихання. Не хочу я через те казати, щоби-м був слабий і щоби ми дух запирало, але, попросту сказавши, – час в восьмій класі Дрогобицької гімназії днесь так дорогий, як бедуїну вода серед широкої пустині Сахари. А хоч би ся уже того часу дещо деколи і найшло, то прецінь думки о минувших хороших днях виганяють ми із голови всяку думку о деякій інній роботі.
А зрештою, о чім же до пані писати? Най пані не думають, що я через теє хочу сказати, що не маю о чім, – але, противно, – предмет завеликий і сам не знаю, відки зачати, о чім говорити і на чім закінчити. Міг би-м пані говорити дещо про себе і свої пригоди вакаційні, про своє життя і про поетику, але не знаю, чи паню теє буде інтересувати. Міг би-м говорити про Дрогобич і про новинки тутешнії, але не маю, правду сказавши, дару оповідання. Міг би-м також говорити, та й то немало, про Ярослава, про тутешнії школи і про Керкіарта, котрий до нас має тепер прийти на місце о. Баревича з Самбора, але обширніше напишу о тім до татка. Міг би-м дещо говорити про .лектуру і літературу, але і теє не єсть ціллю мого нинішнього письма. Мушу, протеє, нині – ex toto nihil – і ждати, аж пані самі о дещо запитають, – а сам днесь наміряю весь дальший лист заповнити самими питаннями. А не увірять пані, скільки ми ся їх в тій хвилі насуває, – сам не знаю, котре брати наперед, – боюся навіть, щоби-м деяке із пам’яті не потеряв. От найліпше, если зачну від найпростішого.
По-перве, осміляюся запитати, як ся пані мають і як живуть тими часами, також що поробляють татко, мамця, панна Михайлина і всі домашнії. Пані не піймуть, як часто я згадую Ваш дім і тії дні, котрі я у Вас перебув, – і не сподіваюся, щоби ми тая згадка так скоро із пам’яті вивітрила.
По-вторе, пані позволять запитатися, як ся пані бавили через решту вакацій з Ярославом і Мартинковим, – бо Ярослав тепер дуже маломовний, не хоче нич глаголати. Філософію і логіку – дуже боюсь, чи вже зовсім не забув, – а я не маю часу його в тій умієтності дальше вправляти. Говорив ми, що і пані в тій штуці значнії поступи поробили, – віншую!..
Не знаю, чи вільно пані запитатися, чи не можу служити деякою книжкою до читання, – або… а, а, а, а! Ото я одну річ забув!.. А іменно, що я пані обіцяв попереписувати і прислати деяких з півкопи пісень, – а нині уже слава богу, 21, а я ще й до роботи не брався, хіба що матеріалу дещо призбирав. Але сподіваюсь, що пані простять моє лінивство за той час, доки аж не буду мати кілька хвиль вільнішого часу, щоби додержати слова.
Дальший мій вопрос єсть, чи пані не гніваються на мене чи то за теє, що-м до сього часу нич не писав, чи то за теє, що тепер пишу, чи то за тон сього письма, чи то за… Не знаю, чи пані не образяться, сли запитаю, чи і коли пані, а властиво татко замисляють переноситися до Росії, – бо Ярослав багато ми о тім говорив. Може, пані буде видаватися не до усправедливлення тая цікавість, але причини витолкую пізніше.
І знов би-м мав один дуже важний вопрос проізнести до пані, а іменно, чи будуть пані ласкаві на тії попереднії вопроси отвітити, чи не образив-єм паню котрим із них? Розуміється, відповіді на сей вопрос чекаю аж в відповіді на сей лист.
Іще би-м мав один вопрос до попередніх доложити, але… нич в невчасі!..
На днесь, отже, кінчу вопроси, хоч і не всі тут поміщені, а на закінчення належало би ще дещо сказати з своєї сторони. Однако ж предмет мій так обширний, а сей лист так розтяглий, що і так боюся, щоби пані не знудилися тою писаниною і не відкинули сеї картки, не прочитавши і не догадавшися посліднього вопроса…
Не остаєсь мні, протеє, нич інного, як тільки іще перепросити паню, що сей лист так довго пишу. Найліпше, здаєсь мні, буде оповісти його коротеньку хронологічну історію. Зачав я його писати іще 15, але обстоятельства, а найбільше Ярослав забрав мні стільки часу, що го кінчу аж 23, – а то, бачу, ладний кавалок часу. Ярослав іще, як звичайно по часі вільності золотої всаджений в тісную клітку, тужить, задумується і неохотно береться до роботи, і із того легко пані піймуть, що му ся ще нуднішим, незноснішим видаю, як в Лолині.
На тім кінчу моє нинішнє письмо і, чекаючи ласкавого отвіта і цілуючи руці таткові, мамці, пані і панні Михайлині, остаю навсегда той сам:
Козак півник,
Коло боку віник, –
Звичайно званий Іван Франко.
Дня 23 вересня (лат.) 1874.
До В. С. Давидяка
13 жовтня 1874 р. Дрогобич	Дрогобич, дня 13/Х (лат.) 1874
Сам не знаю, як Вас перепрошати, почтенний друже, що так довгі часи ані слова до Вас не пишу. Певно, вже зачалисте думати, що Вас менше поважаю, менше желаю узріти! О, того не думайте! Не моя холодність, але обстоятельства всьому вина. Не знаю, чи вже-сте виділи і пізналися з г. Когутом, моїм щирим приятелем, котрий там до Вас на первий рік помандрував. Той Вам, сподіваюсь, дещо витолкує. Не знаю, що редакція «Друга» думає о мні, що так спізняюся з присилкою оплати, – але, що діяти, сли не мож! До літературної праці аніруш забратися, хіба в школі прихапцем перекладаю «Антігону» Софокла, – дасть бог, трохи пізніше, пришлю Вам проби тої роботи. Напишіть, сли ласка, як там у Вас стоїть література, кружок et cetera.
Кланяйтеся від мене г. Юліану Білинському; шкода, що-сте на празнини не загостили до наших Нагуєвич. Також засилаю поклін г. Січинському» сли там у Вас єсть, і просіть го, щоб си припом’янув нічліг у стодолі в Дулібах. Може, небавом і до нього дещо напишу – лиш не знаю адресу. Відтепер частіше до Вас буду навідуватися, а на днесь прощайте!
Цілує Вас Ваш щирий і вірний навсегда
Іван Франко.
До В. С. Давидяка
5 листопада 1874 р. Дрогобич	Дрогобич, дня 5/11 (лат.) 1874
Вже другий раз нинішнього дня мушу зачинати лист від мізерного: Овва! Га, чи ж то годиться так мене занедбувати, прошу я Вас? За цілий місяць одну мізерну кореспондентку, та й то ще яким письмом! Того вже не розумію! На титул: Любезний друже! цілої півкартки, а дальше – щегуленних десять слів і так тяжко скорописно кинено, – і теє шле мені і думає, що вже ся позбув напасті! О, мій приятелю, если Ви там часу не маєте на богословію на третім році, то що ж я перед матурою? А, помимо того, я пишу г«лист»у до Вас, але погдіть, – за тую кару, що Ви мені такий шумний титул вліпили, як рукавицю, в своїм письмі, то я Вам жодного і понюхати не дам!
А може, Ви гніваєтесь за такий гумористичний тон? Як собі хочете, але мусите дарувати, бо я тепер лежу слабий на мотилицю і небавом буду робити тестамент, – Вам велике невидальце запишу за тоту щирість, а Когутові три міхи правди – най ся добре надзьобає!
А пишете до мене: присилайте там, що маєте готове. Приятелю, якби я Вам прислав все, що я до сього часу понамазовував, то би-сте ся устрашили! Ось тепер-єм аж загорів від диму, що-м «огнем неугасаючим» попалив з півкопи всякого рода каламітацій. А що ж, видите, коли не знаю, якії Вам речі присилати, який калібер може бути придатний до Вашого «Друга».
Не знаю, чи не могли би Ви там довідатися, чи би який друкар не випечатав в осібній книжечці деяких речей – чи там на свій кошт, чи як інакше, – не знаю я тих друкарських каламарських условій, – але, если би Вам те не забрало багато часу, то дуже би-сте мя зобов’язали тим ділом. Писав я вже в тім ділі до Когута, але-бо він як би охрип – не запіє, ані ценьк!
Тими днями під час моєї слабості докінчив я новий театральний кавалок «Ахілл». Єсть то міф о смерті Ахілла через підступ Паріса, оброблений на форму гречеської трагедії з хорами. Уже два літа тому, як я виробив був одну пробу того самого содержания, але, натуральна річ, майже без жодної артистичної вартості, оскільки собі припоминаю. Рукопис дарував я г. Підлісецькому, що там десь у Вашім Львові, – здає ми ся, в шостій гімназіальній при німецькій чи при руській гімназії. Єсли би-сте цікаві видіти теперішнє опрацювання, то напишіть, а буду Вам міг прислати принаймні макулар. Не знаю, чи більша буде вартість сього опрацювання, бо і план, і вироблення тяглося всього один день.
Сли дасть бог діждати до кінця первого курсу, може бути, же ся там виправлю до Вашого Львова, – але о тім ще час говорити!
Посилаю Вам тут кілька сонетів своєї фабрикації із найновішого часу, всі патріотичного содержания, – може, дещо пхнете до «Друга»; псевдонім Джелжалик прошу задержати – пізніше скажу Вам причину.
Дальше шлю Вам пробу перекладу «Антігони» Софокла, перве стазімон співу хорального, – і то не в тій цілі, щоби-сте його там де-небудь поміщали, але лишень, як Вам видасться переклад.
Сподіваюся скорого отвіта, але ще раз прошу Вас, покиньте тії негіднії карточки, винайдені для гендлярів і купців, а не для правовірних поетів, – а пишіть, як ся належить, ціцеронський лист о 20 розділах, щоби було що читати і другим у потребі показати!
Натепер же здрастуйте!
Цілує Вас Ваш всегда щирий і вірний друг
Іван Франко.
Р. S. Прошу Вас, донесіть який-такий суд о тім переводі і дружеську раду, чи варто, щоби-м дальше переводив? Прощайте.
Джеджалик
