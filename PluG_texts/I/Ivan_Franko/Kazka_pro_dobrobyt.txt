Казка про добробит 
Був-то собі колись Добробит. Не знаю, чи хто з вас особисто затямив його, тож мушу описати вам оце його так, як мені описував небіжчик, моєї баби тітчаний стрик.
 
Старий Добробит — то була особина наскрізь неморальна. Головна його засада була: як єсть, то шелесть! А що зроду був він Добробит, то все було у нього чим шелестіти. Любив він попоїсти — ховай боже! — і животину носив перед собою таку, що свої коліна видав тільки в сні, в благословенних споминах своєї молодості. А що пива, меду і всякого напитку також за пліт не виливав, се навіть не уйшло уваги старого преподобного Нестора-літописця, котрий і приписав йому ноту: «Русі же єсть веселіє пити».
 
Що був лінивий, се розуміється само собою; куди, бач, з таким животом та з п’яною головою до праці нагинатися! Та й пощо йому мучитися, коли він собі Добробит, і йому, мабуть, той із очерету грошей доносив! Але зате до бійки, до лайки і до любощів кров у нього була страх гаряча, а про його гордість уже й говорити не буду. Одним словом, як єсть сім гріхів головних, так усі вони немовби прописані були на його червонім одутім лиці, в його невеличких товщем запливших оченятах.
 
Ходить, було, ота помана по нашім краю, наприндиться і через губу не плюне, а тільки знай сопе, і де тільки повернеться, всюди жита, пшениці, трави в хлопа, всюди ліси темні та безмежні, ріки та стави повні риби, — одним словом — добробит. А він ходить собі та все співає на ціле горло:
 
            Де єсть руська вітчина?
            Де пшениці, ячмена
            І де жита єсть досить,
            Куди голод не гостить.
            Ой на-на! Ой на-на!
            Ой там руська вітчина!
 
Давно говорили йому панотчик:
 
 — Ей, небоже! Покайся, поправся, бо то не добром пахне!
 
Але він і ухом у той бік не веде!
 
 — Що мені! — каже. — Я прецінь Добробит! Скорше мене зо світу зведуть, ніж би я мав свою натуру змінити!
 
 — А ти думаєш, що не зведуть?
 
 — Ну, нехай пробують! — кричить Добробит. — Хто посміє?! Адже се не добром пахне, се кримінал!
 
 — А от побачиш! Найдуться такі, що посміють, і нічого за те їм не буде.
 
 — Е, — каже Добробит, — вовка боятися, то й у ліс не йти! Певна річ, що всі ми помремо і до чорта в зуби підемо, але хто би собі тим голову сушив! Що було — бачили, що буде — того не знають люде, і ви, панотче, не знаєте. А ось ліпше ну-ко випиймо по добрій повній та й затягнім, щоб аж гори лунали:
 
            Я ніколи не згину,
            Бо веселю родину!
            Ой ну-ну! Ой ну-ну!
            Бо веселю родину!
 
Отак гуляв собі мій Добробит і гадки не мав. Аж бух! Одного дня ні сіло ні впало прийшов «ферделюнок» від пана Гопмана: завтра на восьму годину рано такий а такий Добробит має ставитися в канцелярії!
 
Перший раз від роду у нашого Добробита забігали мурашки поза плечима. «Чого тільки може хотіти від мене пан Гопман? Адже ж податки я всі заплатив, у праві ні з ким не стою, «штрофу» ніякого на мені нема, а так знайомитися з панством Гопманом не маю охоти, бог з ним!» Та що діяти, коли наказ, то треба йти.
 
На другий день раненько казав Добробит запрягти коні та й поїхав ставитися до пана Гопмана.
 
 — Слава Ісусу Христу! — сказав він чемно, входячи до канцелярії.
 
 — А, чін топри, чін топри! — сказав пан Гопман. — А, шо ви за єдна кльопа, чого вам трепа?
 
 — Та я, прошу пана, Добробит. Пан мене чогось кликали. Ось і ферделюнок.
 
 — Ага, ага, то ви Топропит! Топре, топре, пане Топропит, сітайте! Маємо тут тещо на вас поховорити.
 
 — На мене?
 
 — Ну, на вас, за вас, про вас, все отно. Скажіть мені, пане Топропит, я чула, що у вас є шпихлір хромацький?
 
 — Та є.
 
 — А мноха там на той шпихлір спіша?
 
 — Та є жита тисяча кірців, пшениці щось зо п’ятсот, а вівса, бачу, буде до п’ятнадцятьсот.
 
 — Хо, хо, хо! То топре! То туше топре! Нам акурат стілько трепа.
 
 — Вам, пане Гопман?
 
 — Ні, не мені самому! Пан старший від війська пише, що йому трепа. Так ви, пане Топропит, посволите, шо ми сопі то спіша саперемо?
 
 — Ба... ба... а то яким правом? — пробовкнув зачудуваний Добробит.
 
 — Ну, ну, ну! Не тумайте, шо ми сатармо! Ні, ми не такі люте. Ми вам тамо таку оплікацію, росумієте?
 
 — Яку оплікацію?
 
 — То такий папір, шо його мошете сховати.
 
 — А можна його їсти, як хліба не стане?
 
 — Ах, клюпа, ви кльопа, пане Топропит! Ха! ха! ха! Їсти! Вам лиш апи їсти! А знаєте ви, Топропит, шо то є фатерлянд?
 
 — Ні, пане, не знаю.
 
 — Ой, ой, ой! — закричав пан Гопман, ухопив себе за голову і почав скакати по канцелярії. Добробит думав, що пана раптом зуб заболів, а то пан Гопман дивувався, що Добробит не знає про «фатерлянд».
 
 — Ну, слухайте, пане Топропит, — сказав пан Гопман, вийойкавшися троха, — не путьте смішна! «Фатерлянд» — то є військо, старші і я! Тля того «фатерлянд» кошта кльопа повинна віттати все, що має, і то ще самало путе.
 
 — Ба, пане Гопман, а як я сам з голоду згину?
 
 — Клюпа кльопа! Апи «фатерлянд» сторов пув, а кльопа все путе! Не схинеш! А ті оплікації, про котрі я топі касав, вони путуть топі носити проценти.
 
 — Я пане, процентів не хочу.
 
 — Не хочеш? То й ще й ліпше. Я то сарас сапишу то протоколь. А по спіша я сарас пішлю, щопи сапрали.
 
 — Ні, пане, я не пристаю на то. Ану ж у мене не зародить, то що я тоді буду робити?
 
 — Е, не сародить! Тілько працюй топре, то все топі сародить. А я чула, пане Топропит, що ти туше лінива, ропити не хочеш! Слухай, непоше, апи я пільше са таке не чула!
 
 — А вам, пане, яке до того діло? — огризнувся Добробит, котрому нарешті забагато стало тої науки. — Адже ж я до вас не йду хліба просити, а ось ви до мене прийшли!
 
 — Що? Як? Ти так то мене смієш палакати? — крикнув пан Гопман. — Ей, амтстінер! Bank heraus!* Вліпіть йому!
 
Ще наш Добробит і не оглянувся, а вже лавка в сінях стояла готова і ціла юрба гайдуків ухопила його і вліпила йому так, як йому ще зроду ніхто не вліпив. Потім повели його наново перед пана Гопмана.
 
 — Пане, — почав було Добробит, — яким се правом ви...
 
Але пан Гопман перебив його:
 
 — Мовчи, кльопа, і не каши нікому! Ось моє право!
 
І він луснув рукою по великій, у свинячу шкіру оправленій книзі.
 
 — Вмієш читати?
 
 — Ні, пане, не вмію.
 
 — Ну, то мовчи! Ось тут моє право, параграф емеремеремрем! А тепер скаши мені, пане Топропит, є в тепе хроші?
 
 — Та щось троха є.
 
 — Що то значить: троха? Ти каши просто, кілько є?
 
 — Та буде там з десять тисяч.
 
 — У, тесять тисяч! І нащо топі, клюпа кльопа, стілько хрошей? Шо ти з ними ропиш?
 
 — Положив у скриню, та й лежать. їсти не просять, а так, про чорну годину, пане, най ся не пригаджає.
 
 — А шо, чи я не касала? — радісно крикнув пан Гопман. — Де клюпа кльопа снає, шо с хрішми ропити! А фатерлянд потребує хроші, пахато хроші! Не пійся, пане Топропит, воно топі не пропате, а тістанеш оплікацію.
 
 — Щезайте ви, пане, зі своїми оплікаціями! — скрикнув Добробит, сам себе не тямлячи зі злості.
 
 — Шо? Як? Ти мені смієш? — запінився пан Гопман. — Амтстінер, вліпіть йому!
 
Куди, куди смирніший став наш Добробит після того, як йому другий раз вліпили. Побачив, неборака, що з паном Гопманом таки не жарти.
 
 — Переш оплікації, клюпа кльопа? — крикнув йому Гопман.
 
 — Та беру, прошу пана.
 
 — Ну, так пуло срасу ховорити! А слухай ти, кльопа! Я чула, шо в тепе коні є топрі.
 
 — Та є, прошу пана.
 
 — Пахато?
 
 — Десять пар.
 
 — Тесять пар! Чи ти стуріла? Нашо топі стілько?
 
 — Та так, пане, свого ховання. Продати лучиться, то продам, а ні, то нехай ховаються.
 
 — Слухай, пане Топропит, фатерлянд потрепує коней на війну. Топі тві пари тосить, а на решту тамо топі квит.
 
 — Що мені з того квита?
 
 — Сховай! Колись, як у касі путуть сапахато хроші, то тістанеш саплату. А коні я скашу сапрати.
 
Добробит у потилицю почухався і нічого не сказав.
 
 — Слухай, пане Топропит, — говорив далі пан Гопман, — пахато ти маєш крунту?
 
 — Та багато не багато, а так, стілько, що для мене вистарчить.
 
 — Клюпа кльопа, я не тохо питаю, але скілько морків?
 
 — Як посаджу морков, то й морков родиться, — сказав Добробит.
 
 — Ой, ой, ой! — закричав знов пан Гопман, мов на зуб. — Шо то са клюпа кльопа! Вона навіть не снає, шо то морк! А як ше ти поле міряла?
 
 — Ми, пане, на прути.
 
 — А мнохо прута маєш?
 
 — Та буде щось зо сто.
 
 — Ну, нікс травс* не путе. Я кашу переміряти. Тохо топі самнохо. Тосить топі тватцять. А решту вітпишемо для мохо прата фон Дравсен.
 
Добробит тільки очі витріщив.
 
 — А слухай-но ти! А мнохо ти платиш потатка?
 
 — Ой, пане, много, по десять дутків з прута поля.
 
 — Ха! xa! ха! І то насивається мнохо? Ха, ха, ха! Вітнині с морка путеш платила по п’ять сріплом, росумієш?
 
 — Ні, не розумію.
 
 — Ну, то як собі хочеш. Се ти швитко сросумієш. А те ти пасеш хутопа?
 
 — Та в лісі.
 
 — А чия то ліс?
 
 — Та божий.
 
 — Що? Як? Поший?
 
 — Ну так. Пан каже, що то його, а хлопи кажуть, що їх. А я одно кажу: ані пан його не садив, ані хлоп, значить — божий. А вживати вживаємо.
 
 — В лісі хутопа пасти не вільно! Ліс панський! Ось патент! — крикнув пан Гопман.
 
 — А куди ж я з худобою подіюся, коли й поля уриваєте?
 
 — Тівайся, кути хочеш! Хоч поріш, хоч у стайні терши, а в лісі пасти не вільно, — крикнув Гопман.
 
 — Ні, пане! — крикнув і собі ж Добробит, чуючи, що внутрі у нього немов щось обривається. — Зо мною вже робіть, що хочете, але за худобою я обстану і не попущу. То не може бути! То загибель!
 
 — Мовчи, клюпа кльопа, і йти тотома! — тупнув ногою Гопман.
 
 — Ні, пане, не буду мовчати і не вступлюся звідси. Той патент мусить бути скасований!
 
 — Що? Як? Ти смієш? Амтстінер, вліпіть йому!
 
 — Ліпіть, кілько хочете, — кричав Добробит, — хоч на смерть убийте, але я свого не попущуся.
 
 — Вліпіть і сапріть! — сказав пан Гопман і пішов додому обідати. — Pfui, wie man sich mit diesen tummen Bauern herumplagen muss!* — зітхнув він, вийшовши з урядового будинку.
 
Добробит дістав, що дістав, у те місце, відкіля ноги ростуть, а вдодатку просидівся в арешті з півроку, доки пан Гопман не пригадав собі його і не казав випустити. Насунувши кучму на очі і не озираючись, пішов додому.
 
Дома він застав такі порядки, що й своїх чотирьох стін не пізнав.
 
Що сталося з ним дальше, про те історія мовчить. Чи він умер, чи переродився, сього годі зміркувати. На всякий спосіб, той Добробит, який сьогодні живе між нами і який усім нам так добре відомий, зовсім не подібний до тамтого старого. Наш Добробит тихий, смирний, працьовитий, ощадний, моральний до остатньої нитки, — одним словом, чисте противенство старому. А головно, наш Добробит дійствує з уповажнення і за потвердженням згори. Кілька разів бачилось уже навіть, що ось-ось буде по нім, але завсіди в саму пору виходило розпорядження: Добробит має бути! І справді, богу дякувати, маємо його й донині. Давньої грішної вдачі не лишилося в нім ані сліду. Хіба тільки крізь сон часом промурмоче, та й то на жалібну нуту, першу стрічку пісеньки:
 
            Де єсть руська вітчина?
 
Дальші стрічки він забув, хоч у лоб йому стріль.
 