До М. П. Драгоманова
16 січня 1883 р. Нагуєвичі	Нагуєвичі, вівторок, 16 січня 1883
Ласкавий добродію!
Ваш ласкавий лист, як також посилку 100 фр[анків] і оба н[оме]ри «Вольного слова» (51 і 52) дістав благополучно. Як утішило мене Ваше письмо, як заохотило до роботи! Простіть, ласкавий добродію, що я хоч би на хвилю міг подумати, що Ви в чім-небудь гнівні на мене і не хочете відписувати. Ваше оповідання про всі трудності, котрі Вам приходиться там зносити на чужині, ткнуло мене до глибини серця. Що сказали б Ви на те, якби я, повернувши з України і прилагодивши матеріал до історії літератури української, приїхав десь так літом до Вас до Женеви на пару місяців? Під Вашим оком я написав би історію ліпше, ніж тут, і скористав би сам безмірно багато в Вашім товаристві, а й Ви мали б з мене де в чім доброго, робучого помічника, хоч би коректора, наборщика, експедитора чи що-небудь. Та, впрочім.о тім ще буде час побалакати пізніше.
На Вкраїну я бажав би вибратися десь з початком марта, коли буде мож. Гроші на дорогу більше-менше є. З Партицьким годі мені було розв’язатися, і я мусив уступити йому повість за 120 гульд[енів]: у нас в хазяйстві набралось було дещо трохи довгу, родина налягала на мене – що було діяти? Я сам глибоко чую се, що мені не слід би печатати нічого в «Зорі», – так мені здається, немов сам у себе краду, а ще до того коли зважу свинську вдачу Партицького. Але ж бо де мені подітися з моєю белетристикою?
От у мене лежить ще від 1878 кільканадцять ескізів з народного життя – один з них без моєї відомості втикнув Б[еле]й до «Діла», звісно, безплатно. Крім того ескіза, печаталась в «Ділі» з моїх писань тільки одна «Індемнізація» – також задарма, йшло мені о те, щоб люди прочитали, – «Діло» скористало, бо задля неї дістало кількох нових пренумерантів. Крім ескізів, лежить у мене готових ціла книга віршів, між ними обширна поема з попівського життя «Історія лівої руки» – та що, мабуть, усе буде мусило лежати довго, бо ніде напечатати, тим більше, що дечого і зовсім не пустить наша цензура.
«Світу», здається, кінець, 10 і 11 н[оме]ра досі нема, і вже оце півтора місяця зі Львова ніхто нічогісінько не пише. Сього тижня, в суботу їду до Львова на пару день, між іншим маю там від одного товариша дістати автентичні дані о тім, скільки грошей пожирає щороку наш виділ крайовий, – як дістану, то зладжу допись для «В[ольного] сл[ова]».
Щодо «Світу» і взагалі видавання газет, то, звісна річ, Ваша правда: у нас нема досить сил на видання порядної газети, а й смілості не було виступити в «Світі» ясно і рішуче. Одне лихо з другим плелося. Тільки ж і тут не вся моя вина – я ж не був редактором і відповідати можу тільки за те, що сам писав. Що помилок в моїх писаннях чимало, сьому також не заперечу, але ж мені приходилось велику часть усього писати на селі, без книжок, без матеріалів, а писати треба було, бо ніхто другий не брався за писання.
Щодо «Pracy», то Ви все-таки, думаю, перецінюєте мою вину. І там я не був редактором, ані не мав ніколи рішаючого голосу в редакції. І моїх статей редакція кілька відкинула, і відкинула іменно таку статтю, в котрій я радив писати більш по-хлопськи, викинути всю заграничну термінологію та й старатися змодифікувати й саму теорію соціалізму так, щоб вона ліпше приставала до наших аграрних та дрібнодворних обставин, ніж Марксів фабричний соціалізм. Та й чи Ви думаєте, що одна П[авли]кова стаття змогла б була переробити напрям газети? Впрочім, тепер, як зачуваю, «Praca» переноситься до Кракова, а Данилюк у Львові, мабуть, хоче видавати якийсь відтінок «Pracy» на власну руку, незалежно від попередньої редакції. Поїду і погляну, як стоїть се діло, – може, можна буде що-небудь зробити, хоч і то бог знає, бо 1-й н[оме]р за сей рік вийшов unter’m Hund.
Щодо «Сільської читальні», то я буду ще говорити з П-ком, з котрим, чень, побачусь незабаром у Львові.
Я думав би перш усього видати програмову книжечку на взір «Переднього слова» до «Громади», а затим подавати, якщо буде готове, оповідання з «письма святого» і статті про наші суспільні обставини. При оповіданнях з «письма святого», я гадав би подавати наперед важніші уступи з тексту, далі критику і то, як можна, досить обширно. Ітак, н[а]пр. «П’ятикнижжя» я думав би виложити в 10 книжечках в такім порядку: 1) Що таке «письмо святе» (дискусію о автентичності і історії Біблії), 2) О сотворенні світу, 3) перші люди, 4) перша родина і громада, 5) потопа світу, 6) змішання язиків, 7) патріархи, 8) Мойсей і вихід з Єгипту, 9 і 10) жидівський закон. Також здається мені, що добре би було оповідання з «письма св[ятого]» печатати латинськими буквами: раз, те, що дешевше, а по-друге, що прочитає і міщанство, і міські робітники.
Про план історії літератури я тепер мало що можу сказати, не маючи під рукою ніяких матеріалів. Беручи in generalibus, я думав би, що попереду подати б докладний (як на такий вузький розмір) огляд людової творчості: пісень, казок, приповідок, загадок, а також сказати дещо про зв’язки штуки (орнамент, вишивання і пр.). Начеркнувши коротко на підставі пісень і переказів історію України, перейти в другій главі до огляду писаної словесності від Нестора аж до монголів. В третій главі огляд літератури віку козацького, а в четвертій література наших часів від Котляревського. Звісна річ, ся четверта глава і глава [о] народній словесності мусять занимати щонайменше 3/4 усеї праці. Чорт його знає, як се все поміститься на 10 – 12 аркушах печ[аті] і як химерний німець в тім самім томі помістить ще й історію великоруської літератури. Зважте ще, що в текст повинні бути вплетені переводи найкращих творів або бодай характеристичні з них уступи. Ах, от що! Може б, Ви знали кого такого, хто міг би написати історію великоруської літератури? Німець просив мене нараяти йому кого-небудь – нехай би написане було хоч і по-великоруськи, я би переклав на німецьке.
Щодо мандрівки в Угорщину, то я тут з деякими товаришами ось що умовив: зробити навесні екскурсію через наші гори та відтак угорською країною здовж від Унгвару аж до верхів’я Тиси, а відтак через Гуцульщину назад домів. Тепер зимою їхати, думаю, недобре, треба б мати якусь виразну ціль, а не можна б поблукати по краю сюди і туди так, як в літі. Всі ми рушили б в тоту дорогу з легітимаціями, а до того ще буцімто в зоологічних та геологічних цілях. Коли б Ви при тій спосібності мали поручити мені яке діло, вказати людей або хоч би тільки вказати ціль, що мов сього та того дошукуватись, то я з радістю зроблю все для Вас.
Пісню про «Зозуленьку» я перепишу Вам, а коли б можна, то і пришлю. Се не є ніяка брошурка, тільки просто летучий листок, на котрім, окрім сеї ж пісні, нема нічого.
В Вашій статті «Историч[еская] Польша и велик[орусская] демокр[атия]» Ви згадуєте про польську брошуру «Aleksander Hercen i jego drukarnia w Londynie», кажучи, що не мали її під руками. Коли б Вам треба її було, то у мене вона є, я міг би позичити Вам.
Надіюсь у Львові також вичерпати дещо цікавого з «Справоздань сеймових», а іменно хотів би подати докладний образ дебат над автономією громад з увагою на те, що Ви сказали в примітці до моєї послідньої дописі.
Рейса постараюсь закупити для своєї бібліотеки хоч би поєдинчими томами в міру потреби. Duncker, чень, буде в бібліотеці університетській. «Revue Politique», присланої враз із «Transformations de Christianisme», я не дістав і не бачив, а шкода. Може, де Б[еле]й запропастив, бо «Transformations» прийшли. Б[еле]й ніколи не має звичаю показувати мені що-небудь з того, що прийде, і щодо книжок взагалі не пришле ніколи нічого, доки або сам не візьму, або принаймі 20 раз не упімнуся, хоч книжка лежить у нього під руками і самому не потрібна. Тільки ж я не знаю, Рейс вийшов уже досить давно – чи не потрібно б його чим доповняти. Я шукав в німецькій бібліографії від 65 – 80 років, його «Біблії» не було, а були тільки деякі спеціальні роботи («Книга Йова» і ще дещо). Впрочім, жидівська історія, надіятись, критична, у нас буде в виданні Онкена «Allgemeine Geschichte in Einzeldarstellungen», котру ми пренумеруємо, – правду кажучи, досі значно опізнилися.
150 фр. на «Фауста» Б[еле]й дістав, і я сердечно дякую Вам за тоту підмогу. Більше не треба було – якраз Ваші гроші вистачили, щоб до решти заспокоїти друкарню. Не знаю, чи і скільки післав Вам Б[еле]й примірників «Фауста». Коли б Вам треба було, то напишіть, а я пішлю.
Кулішевих видань і у нас досить тяжко здобути. Не знаю, як тепер, а коли я був у Львові (в початку осені), то ще не було в книгарнях, а редакціям Куліш тож не дав. У нас є лиш «Хуторна поезія» та «Крашанка», перше видання. Дивна річ, Б[еле]й говорив мені, що зараз по виході післав Вам «Крашанку» для рецензії! Чи не післав, чи Ви не дістали?
Щодо Максим’яка, то Ваш лист прийшов запізно – його вже нема в Дрогобичі, ба, здається, нема і в Галичині. Поїхав кудись. Чоловік він, по-моєму, пустий і швіндлер, хоч енергічний. Я хотів було його наклонити до якої-небудь праці – і талант є, – так що ж, коли годі було наклонити його, щоб хоч одну книжку як слід прочитав. Пробіжить п’яте через десяте і скаже: прочитав, а спитай, що і о чім – не знає. Процес він мав за те, що вдарив під час шкільної години професора в пику. Деякі обставини процесу були цікаві, я швидко напишу о нім і о процесах станіславівських обширнішу звістку (у мене є дещо трохи писаних матеріалів і оповідань), але самі люди, що дали притоку до тих процесів, Максим’як у Дрогобичі і Мороз у Станіславові, люди пусті. У Максим’яка батько маєтний, мужик, маючий около 60 моргів грунту, – я радив йому вертати додому і робити на грунті – не хотів і попхався кудись в світ за очі, не знаю, де обертається.
Очевидна річ, що всі прислані Вами гроші я взяв собі на рахунок дописів. Записав пару зошитів «Statistisches Jahrbuch» і запренумерував «Statistische Monatschrift» – ось і увесь люксус, якого позволив собі за ті гроші. Решту треба на довги, котрих у мене на 200 гульд[енів] набралося.
«В[ольное] с[лово]» і листи шліть на ту ж адресу, що і досі. Я у Львові довго не буду. Книжок досі не дістав, може, застану завтра. Прощайте!
Ваш Ів. Франко.
До М. П. Драгоманова
24 квітня 1883 р. Нагуєвичі	Нагуєвичі, д[ня] 24 цвітня 1883
Ласкавий добродію!
Давненько вже не писав я до Вас нічого за всілякими заняттями та гризотами. Мабуть, два чи три місяці минули від мого посліднього до Вас листа, – чоловік у тім часі став старший і багатший о кілька нових дурниць, о котрих і Ви знаєте і котрі Ви, спасибі Вам, прощаєте, – тож і я уважаю себе вправі не говорити о тім більше.
Поперед всього годилось би розказати Вам про мої сьогочасні «походження», а іменно про ціломісячну гостину у Федоровича. Прислав Фед[орович] гроші, – приїзди до Вікна! Приїхав я. Дає мені ось яку роботу: по його батькові Івані осталося багацько письм – філософія, а властиво соціологія, хоч і не докінчена, а крім того, велика кореспонденція від р. 1835 до 1870, всього 8 – 10 тисяч листів. Отож каже він мені з тих листів, а також з споминок його матері зладити біографію старого. Я принявся, особливо коли розглядів, що листи кидають доволі світла на досить темні часи від 1835 до 1846, на заходи польських демократів у 40-их роках, а особливо на події 1848 року, коли Ів[ан] Фед[орович] був послом з Тернополя до сейму Віденського. От я й рішився на підставі тих листів, оповідань, а також друкованих джерел зладити життя Ів. Федоровича на тлі його часу. Прийдеться розказати про р. 1831, 1846, 1848, 1859 – 1864, коли Ів[ан] більше або менше брав участь у житті публічнім. Чи удасться мені та робота, господь знає, – хотів би-м принаймні матеріалу подати доста. Праця над Федор[овичем] займе мені час до пізньої осені.
До праці про економічний і громадський розвій укр[аїнського] мужицтва в Галичині під Австрією я від двох літ уже збираю матеріали, хоч, правду кажучи, не багато їх дасться зібрати. У мене є опис майже всього, що досі видано по статистиці Галичини на польській і німецькій мові, – жаль тільки, що не все можна буде тут у Львові роздобути. Крім того, між рукописами бібл[іотеки] Оссолінських є досить багато матеріалу, особливо много панщизняних інвентарів з XVIII і XIX в., також деякі урядові меморіали (недруковані) і таке інше. Звісна річ, що така праця мусила б зайняти кілька літ часу, та й то треба до неї кількох людей, особливо для зведення і провірки джерел. Я міркував втягнути до такої спілки Коса (того, що писав у «Громаді», «Дзвоні» й «Молоті» під літ[ерами] Н. С.) і ще декого, так що ж, здається, годі буде. Відень попсував нам Коса, ne plus dicam.
У нас на селі біда і нужда крайня. Зима держить оце вже 7-й місяць, паші не стало, худоба з голоду гине, передновок і у найзаможніших у вікна заглядає. Погано жити на нашім Краснім Підгір’ї! А тут сльота-негода. Торік дирекція лісів і домен позволила була у нас двом чи трьом громадам за моїми просьбами пасти в лісі худобу, так що ж, удрала таку ціну, як за рідного батька. Сього року знов поробили ми просьби, і то не лиш о позволения, а й нижчу ціну. Позволяючи торік, дирекція виразно сказала, що позволяє для того тільки, що наші мужики возять камеральні дрова з лісів до солеварні в Дрогобичі. Мій вітчим обібрався за підрядчика, та так щасливо, що сеї поганої зими, щоб додержати контракту і не стратити кавції, бухнув звиш 150 ринських з кишені. Коли не в терня, то хоч в кропиву! Таке наше всюди.
Наші не перестають опікуватись нами, та й то так, що ласка кості ломить. От і тепер прийдеться нам прийняти нову ласку. У нас, як знаєте, сіль цісарська, жаль тільки, що наша підгірська земля не знає нічого про монополії і проявляє соляні джерела там, де їй подобається, а частенько й зовсім не там, де би се мило було цісарським фінанцвахам. Народ, розуміється, користає з божого дару, а фінанцвахам се закривдно; віддавна вони мали багато клопоту з тими соляними джерелами, з котрих брати ропу уважається контрабандою. Давніше вони дуже часто бігали по селах, робили формальні лови на дівчат та хлопців, носячих «сировицю», робили по хатах за нею ревізію, били зловлених і драли з них великі «штрафи». Рівночасно вони забивали і засипували ті джерела і сипали на їх місці високі могили. У нас, н[а]пр., цілу одну сіножать зопсували таким способом, висипавши на ній п’ять чи шість таких могилок, кожна щонайменше на сажень висока а 5 – 6 сажнів обширна. Тільки ж не встигли «ревізори» одну могилку висипати, коли сировиця прорізувалась на другім місці.
Послідніми роками перестали вже так дуже пильнувати тих соляних джерел, переконавшися, що пильнування нічого не помагає, хоч і тепер скоро б кого зловили з сировицею, то кара не мине, та й то так: коли, н[а]пр., зловлять кого з двома коновками, а тільки в одній коновці є сировині кварта, то ведуть його до уряду громадського, там змірять, скільки в обох коновках по сам верх зміститься води, і зловлений за стільки сировиці мусить заплатити кару. Аж ось два роки тому, коли в раді державній чимраз частіші сталися допімнення послів о свобідну сіль і ропу для худоби, без чого й належита годівля не можлива, наш уряд зробив нам благодіяння і дозволив соляну ропу! Тільки ж як дозволив?
А ось послухайте як. Приходить запитання до уряду громадського, чи хоче громада користати з находячихся на її районі соляних джерел? Коли уряд відповість, що хоче, тоді власть засилає свого комісара, щоб оглянув джерела і запорядив порядне виконання і обцямрування соляних криниць, – правда, що за дбала власть? Тільки ж се ще не кінець. Поверх цямрини проходить віко, а в віку замок, – кирницю замикають, війт бере ключ до себе і два рази на тиждень має обов’язок видавати кожному господареві певне число літрів сировиці, пропорціонально до того, скільки штук худоби начислила у нього конскрипція. А рівночасно з тим великим добродійством, котре одним мигом мусить з нині на завтра піднести добробут народу, власть предержаща, боячись, щоб мужик надто не розжирів, накладає на тоту «свобідну» сіль і відповідну оплату від штуки консумуючої худоби.
Коли до нашої громади перед двома роками прийшло запитання, чи не хочемо й ми такої «свобідної ропи», ми в простоті духу відказали, що не хочемо. Ми так-таки попросту сказали властям: «ваша свобода» буде під замком, а тепер ми маємо її зовсім без замків. Нехай і так, що тепер уживання сировиці нам заборонене, але ж ви допильнувати її не годні, а коли нас кого зловите, то що ж, – заплатимо кару, і все-таки се менше нас коштуватиме, як ваша свобода». Але, знать, панам квапно діється з тим, щоб нам накинути-таки свою свободу, бо сього року, при іншім уже уряді громадськім, знов прийшло те саме запитання, і теперішній уряд прийняв казенну свободу. Можете собі подумати, яким оком глядить громада на свою старшину і як буде глядіти на ню тоді, коли від віків отворені для всіх соляні джерела раптом покажуться позамиканими!
Ви, певно, читали вже в газетах про аграрний бунт в Ярославі, містечку з переважно українським населенням. Отже ж, бачите, що й там довело народ до бунту не що, як ласка уряду та його охота благодітельствувати. Чи не доведе до подібних сцен і нове благодітельство з свобідною ропою, сього не знати, хоч і дуже мож надіятися.
Може б, зачеркнений уступ придався для «В[ольного] сл[ова]»? Коли так, то й напечатайте, якби можна, то по-українськи.
Я не знаю, чи придадуться Вам на що мої дві роботи, котрі я післав Вам ще в лютім. Коли б не були здалі до нічого, то, може б, Ви могли при случайності прислати мені назад, особливо статтю про дотацію попівства, – цифровий матеріал з неї придався б мені колись, а другий раз витягати – велика праця. Так само, може б, ласка Ваша прислати П[авли]кову статтю про читальні, котра пригодилась би тутка, от хоч би в «Ділі».
Вашу посилку книжок, вислану до Дрогобича під адр[есою] Szczep[ański], я дістав, і спасибі Вам за них… Зараз завтра пускаю велику часть у курс, особливо «Марія» придасться в Дрогобичі, де її радо читають і поляки, й жиди.
Так само велике спасибі Вам за французькі речі, тикаючі критики «письма святого». Я хочу підбити Федор[овича], щоб він для своєї бібліотеки закупив Рейса, і надіюсь, що він се зробить, я тоді буду міг користати в нього, як з свого. Сидячи в Вікні, я зачав пробувати своїх сил у писанні популярних речей і зладив (не цілу ще) штучку з економії суспільної: теорію грошей. Коли б мені тепер на святах удалось її докінчити, то можна б і напечатати з часом у «Сільській читальні».
П[авли]к, чень, писав Вам о тім, які у нас замисли о тім ділі, – жаль тільки, що не швидко буде можна його зачати, іменно поки у мене не буде трохи грошей ві[д] Федор[овича], т. є. коло початку липня. П[авли]к тим часом ладить програм, – боюсь щоб не вийшов confiscierlich, а тоді шкода грошей, так, як шкода їх було на відозву, котру сконфіскували прямо ні за цапову душу і котру Павлик дуже легко міг оборонити при об’єктивній розправі. А сконфіскована річ, хоч би й удалося скрити її перед кігтями поліції, все-таки не найде широкого ходу між народ, так як не можна її одверто розсилати. Впрочім, діло тут тільки в формі, бо я чимраз більше переконуюсь, що у нас можна писати і друкувати багато, щоб тільки в належитій формі. Все залежить від сосу.
Надіюсь, що в тім згляді ми з П[авли]ком згодимося. Жаль тільки, що він раз у раз слабує, а в слабості стається дуже дразливий. Я просив його, щоб їхав трохи до нас, до Нагуєвич, тут би нам можна й робити вкупі, і жити б міг він хоч бідненько, по-хлопськи, та все ж таки безжурно. Але не хоче, у нього свої передсуди, котрі не дають йому прямо зійтись з чоловіком, – але вже коли якийсь чоловік «вітчим» або «мачуха», то вже у нього само собою розуміється, що жити з ними не можна. А хоче він їхати до Коломиї, так що ж, там йому буде то саме, що в Львові, – грошей своїх нема, о хліб щоденний журитися, о хату журитися і т. д. Ну, що ж, коли з ним непорядна година!
Отсе я розписавсь та розмазавсь, пора кінчити. Ага, ще одно! Будьте ласка, не висилайте «В[ольного] сл[ова]» до Львова нікому, бо ніхто його не дістає. Всі н[оме]ри прямо несуть на комору, там розпечатують і дають на поліцію, а на поліції пиши пропало. Двох послідніх н-рів, окрім мене в Наг[уєвичах] і, може, ще декого на провінції, ніхто ві Львові не дістав. Так що, я думаю, шкода грошей на посилку, а радше присилайте по два або три примірники на мої руки, а я відти достачатиму, кому скажете, так, як до мене до Дрог[обича] приходить безпреп’ятственно і правильно.
Максим’як, котрого судьбою Ви інтересувались, находиться в Росії, не знаю докладно, де. Зараз по переході через границю його арештували і посадили в острог, – відтам писав, ще й путаниць усяких наробив. Опісля десь кудись подівся, бо на листи не було відповіді.
Дістав тими часами багацько пісень: цілу пачку з Лемківщини і з різних сторін Галичини. Скоро буде час розглянутись у тім матеріалі, то повиписую і зашлю Вам, що буде для Вас здале.
Прощайте! Кланяюсь Вам.
Ваш щирий Іван.
До О. О. Партицького
29 серпня 1883 р. Нагуєвичі	Нагуєвичі, дня 29 серпня 1883
Ласкавий добродію!
Посилаю Вам оповідання про «Потопу світу» – при кінці хибує ще одного аркушика, котрий пришлю слідуючого тижня разом з деякими другими роботами. Будьте ласкаві прочитати те, що посилаю, і написати мені, яка Ваша думка о тій роботі і головно, чи зможете Ви помістити її в «Зорі». Я, конечно і дуже би рад, щоб се було можливо, а навіть думаю, що се потрібно; в Німеччині і Франції кожна часопись старається, між іншим, знакомити своїх читателів із добутками критики біблійної, у нас у тім згляді досі ще нічогісінько не зроблено. Як побачите, перечитавши мою роботу, я старався реферувати діло зовсім об’єктивно, популярно навіть, а в передмові застеріг якомога становище «Зорі» супроти можливих підозрінь. Оскільки мені відомо, стаття сеся розбудити може цікавість і розрушати мисль читателів більше, ніж яка-небудь інша робота. Та досить апології!
Коли б Ваша воля була знакомити руську публіку з предметом, порушеним перший раз у сій статті, то я готов би був на будуще зладити більше подібних, розібрати систематично бодай п’ятикнижіє Мойсеево, коли не цілий Старий завіт. Нетерпливо жду Вашого рішення і Вашої відповіді.
Я післав Вам ген-то кілька віршованих приказок, чи дістали? Не прогнівайтесь, що через Ваші руки осмілююсь слати бібліографію, котру, будучи в друкарні, звольте передати д. Беднарському.
Слідуючого тижня, крім докінчення «Потопи», надіюсь прислати розбір драми Старицького і, може, ще дещо белетристичного.
Кланяюсь і поручаюсь Вам.
Ваш Ів. Франко.
До І. М. Белея
8 вересня 1883 р. Нагуєвичі	Нагуєвичі, IX/8 1883
Коханий Іва!
Пише мені Павлик, що не має срібла, – пошли йому моїх 10 fl., що ще суть у тебе.
Статтю для «Діла» виготовлю слідуючого тижня, досі не мав часу, бо в полі робота.
Якби мав ти спосібність переказати Людв[ікові] і просити його, щоб прислав мені на тиждень книжку Thun-a «Revolutionäre Bewegungen in Russland», то будь ласка.
За посилку і тактовне її устроєння дякую сердечно.
Цілую тя. Твій Ів.
Шлю XII штук «Приказок» для «Зорі».
До М. І. Павлика
10 вересня 1883 р. Нагуєвичі	10.ІХ
Дорогий друже!
Не знаю, чи Ви, може, не занедужали або не загнівались на мене, що ніякої відомості від Вас нема. Не знаю навіть, чи Ви одержали мій лист і гроші від Б[еле]я, про котрі я писав, і як Вам поводиться, і що поробляєте, і чи взагалі пробуваєте ще в Коломиї, чи, може, виемігрували куди-небудь. Правда, пишучи послідній лист, я обіцяв Вам живо написати ще один, ну, але се відвелося, не було о чім. Я незадовго надіюсь на пару годин заїхати до Вас до Коломиї, бо буду в Станіславі, де маю виписувати різні старі папери і документи, то ж, будьте ласка, відпишіть мені, чи є Ви ще тамечки і де Вас шукати. Не знаю ще напевно, коли приїду, бо доперва нині пишу до Фед[оровича] о гроші на дорогу. Думка є у мене їхати сеї осені до Росії і зібрати матеріал для історії укр[аїнської] літератури. Як би то було гарно, якби ми могли сю штуку оба ладити і передискутовувати кожний уступ, – оба скористали б!
Коли ще кореспондуєте з Д[рагоман]овим, то просіть його для мене о комплект «В[ольного] сл[ова]», коли ще є, – у мене були перші н[оме]ри, та й ті люди розібрали, так що самому нема в що заглянути. Чи не ласка б його була прислати відбитку з італьянської статті, котру він печатав в «Rivista minima» про українську літературу, – може б, мені придалася? Не прогнівайтесь, що я з своїми просьбами до Др[агоман]ова аж до Вас удаюся, але що ж діяти, коли на мене Др[агоман]ов, очевидно, гнівний і на мій лист не відповідає, так що я вже і смілості не маю його о що-небудь просити.
Здались би тут і брошури «Про багатство і бідність» і «Про хліборобство», бо що було, те все розпустив між люди, «Mariji» ще є всього лиш кілька примірників. Вправді, я і сам ладжусь написати до Др[агоман]ова, бо надіюсь сими днями післати йому трохи пісень, – але се не завадить, коли й Ви від себе передасте йому мою просьбу. Я дуже цікавий знати, що там у нього чувати, чи і коли буде «В[ольное] сл[ово]» виходити – тими часами нічогісінько ні про що не знаю. Я сими часами ліновствую. Зладив статтю про «Потопу світу» і післав Пар[тицьк]ому, не знаю ще, що він мені відповість і чи буде друкувати. Тепер ладжу другу книжечку для «Просвіти» «Про роботу і її ціну». Рейса записую незадовго на виплат з Відня.
Чи маю прислати Вам Шпільгагена, чи ні? Будьте ласкаві, напишіть що-небудь, най знаю, що з Вами дієтьсяі
Ваш щирий Ів. Фр.
Сестрам Вашим кланяюсь.
До М. І. Павлика
9 – 10 жовтня 1883 р. Львів	
Дорогий друже!
Лист Ваш вчора получив і зараз говорив в «Ділі», щоб Вам слали дальше. Не знаю, що зроблять. Щодо поклику до читалень, то я готов зладити, – не знаю тільки, чи Белей помістить. Я зладив літературну вість про праці Драгоманова в іностранних язиках, та й та, бачу, не ввидить світа божого. У нас остра цензура!
З Станіслава я приїхав аж в понеділок вечором, відтам не міг до Вас написати нічого, а тут сей час робота і розирва. Отсе аж нині в бібліотеці Оссолінських пишу до Вас, та й то приходиться коротко, бо нема часу. Федоровичеві щось стрілило в голову і телеграфічно зазвав мене до Вікна, так що зараз нині мушу їхати. Не знаю, чи зможу ще нині написати до Драгоманова, – досі не писав. Коли б Ви писали до мене, то шліть в редакцію «Діла».
Мій станіславський проект не тільки що не розбився, але посунувся значно наперед. Від приїзду мого з Коломиї аж до від’їзду у Львів над ним ішла ненастанна дискусія. Пані Дзв[онковська] висповідалася з усього так, як перед попом, і я маю надію, що при такім щирім поступуванні ми мусимо у всім погодитись і зійтися. Конечно, всього-на-всього ми ще не обговорили, але те, що осталося, для загального устроєння колонії не має такої ваги, як для мене особисто, – значить, справа побічна, партикулярна. Впрочім, і се, надіюсь, полагодиться незадовго, коли пані Дзвонковська буде у Львові.
Мені ж поручила вона написати до Вас і сестри Вашої з запитанням: чи і коли могли б Ви переїхати на життя до неї. Сестра з панною Дзвонковською занимались би домашнім господарством, котре зовсім не буде велике, так як вас було б в хаті всього лиш четверо люде[й], бо син їде на університет. При тім же сестра могла б також з панною Дзвонковською вкупі заробляти і шиттям, а пані Дзвонковська могла б вистаратись о роботу. Все ж мали б собі окремий і вигідний покій, ліпшу їду, ніж в Коломиї, і не потребували б турбуватися ані уплатою чиншу, ані нічим, окрім своїх праць літературних і наукових; заробком своїм могли б ви розпоряджати по своїй волі. Се був би, конечно, свого роду interim, через зиму, – з весною надіятись, що спілка наша зможе ввійти в життя, а тоді обставини уладились би дефінітивно.
Жаль, що я в тій хвилі не чуюся в силі промовити до Вас гаряче, розентузіазмувати Вас трохи, збудити в Вас крихту віри в людей і в будучність, щоб тим способом наклонити Вас поглядіти на се діло з кориснішого боку, ніж Ви до сього привикли. Одно тільки скажу Вам: відлюдком Ви не проживете довго, бо не то що зруйнуєте фізично себе і сестру, але й знидієте духово, скваситесь і попадете в песимізм. А творячи собі згори певного роду, що так скажу, передсуди против людей, котрих ще не знаєте, затруюючи собі згори кожну хвилю супокою, яку тільки можете мати в будучності, – скажіть самі, до чого ж дійдете таким способом? І чи се дорога, котрою повинен іти чоловік, бажаючий сяк чи так служити громаді, т. є. людям? Без любві до людей – не до абстракційних громад, з котрими в житті не зустрінетесь, а до одиниць, з їх хибами і добрими прикметами – Ви не зайдете далеко.
А зважте ще й ось що: в Коломиї життя буде коштувати Вас багато, більше, ніж літом, а гроші відки візьмете? Я говорив Вам, щоб на «Просвіту» Ви не надто много числили. От і тепер я боюсь, щоб Ваші надії на 50 з[лотих] р[инських], о котрих Ви говорили, не були геть-геть утопійніші від моїх надій на станіславську спілку. [Він] крутив головою, казав, що внесе ваше жадання перед виділ, але коли се буде і як рішить виділ, се ще надвоє баба казала. А Вам прийдеться ждати – і гинути. Я думаю, що проект і запрошення пані Дзвонковської для Вас тепер єдина дошка спасения, за котру Ви тим більше можете і повинні вхопитись,
що 1) на чужий хліб Ви не підете, так як сестра внесе роботу і уможливить відправлення служниці, котра багато коштує, а нічого робити не вміє, а Ви самі можете в міру потреби також вносити часть свого зарібку.
2) Люди самі просять Вас і, певно, що радо приймуть. Дальше мені здається, що на тій точці легше нам буде дійти до ладу і з бібліотекою: я обіцявся в разі осущення нашого плану звезти бібліотеку до Станіслава і готов би зачати се зараз, скоро б тільки Ви туди приїхали. Там найшлись би шафи, а у мене й гроші на перевозку будуть.
Признаюсь Вам, що мене дуже засмутив Ваш рішучий відказ в листі, що мовляв Ви нізащо не пристанете, ані сестра. Причин до того я ніяких не бачу. Ви говорите про якісь «подрібності, котрі можуть затруїти все наше життя» і т. д. Але ж іменно ті подрібності – хлопоти о насущний хліб, тепер затруюють наше, т. є. головно Ваше життя, а мені ж іде о їх усунення. Щодо брата і батька, то, конечно, я, не говоривши з ними, не можу ручити за нічо, але й тут інтерес представляється так корисно, що я не сумніваюся о їх згоді. А видумувати щось інакшого – ну, прошу, стрібуйте!
Формулюючи все написане, я прошу Вас ось що:
1) перечитайте і розтолкуйте сей лист також сестрі, але розтолкуйте від мене, т. є. так, як коли б я сам се робив;
2) напишіть до пані Дзвонковської (Stanisławów, za rampą Tyśmieniecką, własny dom), яке Ваше рішення, т. е. чи і коли будете могли перебратися туди;
3) відкажіть також мені, яку даєте їй відповідь або, коли можна, долучіть копію листа Вашого до неї.
Тільки, ще раз прошу Вас, не відказуйтесь! Я так сердечно рад би, щоб наша щербата доля хоч що-то поліпшилася, що дуже би мене то боліло, коли б Ви, чисто собі з якогось роздражнення чи з відлюдства відказалися і самі своєю волею розбили той намір, котрий при розумнім провадженні може не тільки нам запевнити безпечне і по можності щасливе життя, але з часом послужити твердою опорою і для других потребуючих.
А коли Ви, не пробувавши, відкажетесь, то я, конечно, плану свого не покину, але Вам годі буде закидати кому-небудь нетовариськість і [нечемність], сли самі Ви від товариства доброхіть відбиваєтесь. Впрочім, Ви, проваджуючись на зиму туди, нічого в жаднім разі стратити не можете: коли б тільки уладити нам не удалось, ну, то що великого – випровадитесь собі, сли Вам не подобається. Хіба що Вам жаль Решетиловичевих покоїв і тоскно за 7 гульденами місячного чиншу. A propos Решетиловичевих хатів! Ви скажете – знаю Вас, – що тепер ніяково Вам випроваджуватись, бо обв’язались до мая сидіти. Але я кажу Вам, що се байка, і що Решетилович мовчки сміється собі, що найшов такого локатора, котрий подібні речі може брати на серіо. Не маю чим далі платити і випроваджуюсь, та й годі. Адже ж не зафантує Вас!
Ще одно: у Вас довги. Конечно, з їх сплатою вам прийшлось би чекати на гроші з «Просвіти». Але я думаю, що на решту децизії взглядом поїздки в Станіслав се не повинно мати ніякого впливу. Вернувши за кілька день з Вікна і заставши – як надіюсь – Вашу відповідь на отсей лист я, може, розкручу настільки грошей, що в разі Вашої згоди прислати Вам малую толику на викуплення дечого потрібнішого і на дорогу, чи як там плани Ваші уложаться. Впрочім, я бачу се дуже добре, що і мені самому в тій справі прийшлось би бути в Станіславові, як рівно і в Нагуєвичах. Що з того вийде, ми, конечно, не знаємо, але пробувати треба. Се я про себе – і про Вас. Цілую Вас сердечно і засилаю уклони Вашій сестрі.
Ваш Іван.
Сестро Анно!
Отсе я й до Вас звертаюсь з кількома словами. Будьте ласкаві і роздумайте добре над тим, що пишу до брата. Розуміється, думайте тільки наразі о тім, чи Вам буде корисніше пробути сесю зиму без клопоту, з добрими людьми, де хоч і буде робота, та зате життя буде трохи краще, ніж в Коломиї, – чи сидіти на місці та битися, мов риба об лід. Я ручу за те, що принаймні Ви з тими людьми погодитесь, – бо чи ж то велика штука з добрими людьми погодиться.
Міркуйте добре і припишіть від себе пару слів до пані Дзвонковської, котра багато про Вас випитувалася, і відтак до мене. Мені здається, що треба тільки доброї волі, а погодитися всі зможемо і потрафимо уладити життя своє якось по-людськи, так щоби всім було добре. Розуміється, я все те пишу тільки о теперішній Вашій поїздці до Станіславова на зиму. Якби удалося зробити спілку натвердо, то тоді, розуміється, буде межи нами інша згода, тоді треба буде дбати не про одну зиму, але про довший час, про цілковите обезпечення, а я маю надію, що й те якось удасться нам виштукувати. Тільки виговоріть братові його невіру і нехіть до людей, побачите, що тоді все легше піде.
Ваш щирий Іван Франко.
До М. І. Павлика
17 жовтня 1883 р. Львів	
Коханий!
Ви, певно, вже й гнівні будете на мене, що я так довго яе відписую на Ваші листи. Але діло таке, що на мене сими днями маса фатальностей звалилася. Раз те, що я ні з сим, ні з тим мусив їздити до Вікна і сей час на другий день вертатися. Друге те, що на повороті, мабуть перестудившися, заслаб і досі не можу прийти до себе. Крім того, ще й інші, більш місцеві, ніж мої особисті, діла вимагають від мене і часу, і бігання, і грошей, так що й зовсім годі було засісти до писання листів. Задля того я й досі ще не писав до Драгоманова, ані до Дзв[онковських].
Тепер уриваю крихітку часу, щоб до Вас написать. Та й що Вам писати? З «Просвітою» діло таке: всі 4 Ваші часті вони одержали, і їх роздано між комітетових для читання і одобрення, крім першої, котра вже одобрена. Поки що комітетові вагаються з приниманням дальших частей, міркуючи, що «праця сеся, хоч основна і цікава, не зовсім відповідна для просвітських видавництв» (слова Ог[оновського]). Та се було би ще нічого.
Але на Ваші дальші жадання щодо грошей вони й зовсім не можуть згодитись. В «Просвіті» є звичай платити здолу, по напечатанні. А до того сей виділ боїться ще одного: в лютім слідуючого року він уступає; до того часу чи буде напечатана перша часть Вашої праці, чи й не буде, – дальші часті вже безперечно перейдуть під компетенцію слідуючого виділу, котрий, хто ще знає, який і буде. От і міркують теперішні виділові: ну що, як ми приймемо й дальші часті і заплатимо, а слідуючий виділ, котрий, конечно, перед печатаниям буде все наново цензурувати, рішить не приймити їх, – тоді нам прийдеться з власної кишені звертати ремунерацію. Се щодо Вашого жадання тих 50-ти [злотих] р[инських], і що ж до дальшої уплати місячних 30 р., то о тім навіть мови бути не може.
Щоб я міг де-небудь розкрутити для Вас 50 зр., се також натепер майже неможливе. Відки я їх візьму? У Федоровича просити зовсім не йде, тим більше, що я й досі набрав у нього доста грошей наперед, а притім же він сими днями виїжджає за границю. Редакція жадна тим менше не повірить мені таких грошей, а тут ще слабість моя і деякі другі обставини підірвали мене, так що й сам я тепер в чималих клопотах.
Що справа з Дзв[онковськими], мабуть, чи не розіб’ється, се я й сам починаю потрохи добачати, хоч той лист, котрий вона Вам писала, зовсім ще не такий страшний, як Вам видався. Та тільки ж се ані для мене, ані для Вас не потіха, бо те, що Ви пишете: «думаю над устройством совмістного життя таки в Коломиї, де хати і грунт далеко дешевші, ніж в Станісл[аві]», мені видається так само не виходом з дотеперішньої біди, як Вам мій план. Думаймо! Що тут і думати? Нехай хати і грунт будуть і як дешеві. а коли нема побрязкачів, то вони нам задарма не видадуться. А брати сплату з батьківщини (сплата тота, може, винесла б 500 р., а, може, й ні) мені зовсім не річ, бо раз, що сума тота нам ні в чім не поможе, а по-друге – що братів зруйнує.
О роботі, яка ждала б сестру в хаті Дзв[онковських], Ви маєте дуже пересадне поняття. Зварити обід та й попрятати в хаті се й була б ціла її робота, так що весь день вона могла б робити для себе, чи то шити, чи що там, а її заробок вистав би, певно, на Ваше прокормления, не стісняючи ні Вас, ні нікого. Вони, як я писав Вам, держать тепер для тої роботи служницю і платять їй по 4 зр. місячно, тільки що вона ні зварити, ні випрати (на дві або три душі) не вміє, так що панна Дзвонковська мусить сама за неї і варити, і прати.
Щодо «Діла», то тут якась комедія помилок. Редакція і експедиція твердять уперто, що «Діло» Вам висилається. Мушу ще сам допильнувати, хоч і як часу не стає.
Щодо вираження пані Дзвонковської «lud zepsuty», то се треба розуміти, сказав би-м, в чисто економічнім згляді. Найме до роботи і дасть задаток – чоловік озьме й не прийде, а збіжжя в полі пропадає. Обіцявсь чоловік, що прийде орати, – не прийшов, сльота впала, і час орки спізнився і т. д. У нас, конечно, найдуться способи до витолкування подібного роду явищ, але при веденні господарства, та й то ще чужими руками, вони зовсім не солодко даються взнаки.
Щоб не кінчити сього листа без якого-небудь промінчика надії для Вас – бо дуже добре розумію Ваше тяжке положення, – я скажу Вам ще ось що: може бути, що п[анові] Огоновському удасться виштурмувати для Вас ще тих 50 зр. або бодай 30. Коли се буде, того ще не знаю. Я, з свого боку, буду старатися також о пару ринських для Вас, хоч би на викуплення оберрока.
Щодо справи з Дзв[онковською], то надіюсь, що напишу до неї ще нині, виложу їй все діло начистоту, оскільки се можливо буде натепер (н[а]пр., щодо условин, під якими би поєдинчі люди могли вступити в спілку і т. д.) і попрошу її о децизію: так або ні. Коли б децизія випала так, то я приїхав би на день – на два до Станісл[ава] і до Коломиї і там ми умовились би о подробицях. Коли ж ні, ну, так ні, і тоді я напишу Вам, що далі думаю починати. До того часу ддержтесь з відповіддю.
Цілую Вас сердечно і засилаю поздоровлення сестрі.
Ваш Іван.
До М. П. Драгоманова
27 жовтня 1883 р. Львів	Львів, 27/X 1883
Ласкавий добродію!
Случайно бувши у Павлика в ту пору, коли до нього прийшов Ваш лист, я дізнався дещо про Ваше життя та Ваші роботи. Павлик трохи був роздразнений, і здається, що в тім таки настрої й відписав Вам. Воно в його незавиднім положенні й зовсім понятно. Дуже жаль, що поки що я не багато чим можу йому помогти, але надіюсь, що з часом обставини зміняться. Коб тільки він хотів перенестися до Нагуєвич, де у мене є грунт, хоч і дуже невеличкий, і хата, хоч і мужицька, – та все-таки, працюючи в полі і в літературі, можна б жити вигідно, не потребуючи журитись, що завтра їстимем.
Моя родина тисне мене, щоб я женився конче, та що ж, се діло таке, на котре чоловік не швидко зважиться. Поки що я сиджу у Львові і збираю матеріали до всяких писань. Для хліба пишу в «Ділі» отсе про бюджет крайовий, так, як і попереду про внески польські (Зибликевича, Вротновського і др.). У вільних хвилях виписую в бібліотеці Оссол[інських] матеріали для історії громадських шпихлірів у Галичині – діло, досі не тикане, а цікаве! Та тільки роботи багато, і коли буде готова, не знаю. При тім же вона вийде ширша, ніж зразу думалось, так що «Діло» ледве чи помістить, окрім короткого витягу. Треба буде удатись де-небудь за границю, тим більше, що тоді можна буде свобідніше розкрити циганство австрi[йського] [у]ряду.
Я писав Вам ще навесні, що хотів би поїхати на Вкраїну, зібрати матеріал до історії літератури. Отже ж план той відкладав я та й відкладав аж дотепер. Але тепер уже їду напевно, таки незабаром – паспорт готовий, гроші також, хоч і небагато (50 з[лотих] р[инських]), та, чень, вистарчить. Коли б Ваша воля була переказати туди що-небудь або справити мене до яких людей, котрі помогли б мені не тільки зібрати матеріал, але й пізнати відносини та зав’язати які-небудь тривкі зв’язки, то я би був дуже вдячний. Я думаю заїхати прямо до Антонов[ича], він же й просив мене, бувши тутечки.
Уліті був тут Житецький, а тепер переїздив недужий Винниченко, та ні з одним, ні з другим я не бачився.
У нас молодіж рушається трохи. За почином моїм і Нагірного зав’язався комітет для видання всіх письм Навроцького, і ось ми просимо Вас, коли б у Вас були листи Навр[оцького], а в тих листах було дещо такого, що стоїло б випечатати (чи то яко матеріал для його біографії, чи яко характеристика його думок і поглядів), щоб Ви були ласка уділити нам як-небудь. Діло не квапне – можна й за 2 – 3 місяці, – натепер ми раді б мати тільки Ваше приречення. Остапа запрошуємо до написання біографії Навр[оцького], надіємось, що не відмовить.
І ще одно. При «Академічнім братстві» зібралась громадка охочих, людей 10-15, і зав’язують Кружок етнографічно-статистичний для студіювання життя і світогляду народу. Чи буде з тої муки хліб – не знати, але на всякий спосіб я докладаю і докладатиму роботи, щоб хоч що-небудь вийшло. Отсе вчора зладив програму, котру нині візьмем під дискусію. Завтра будуть загальні збори «Ак[адемічного] бр[атства]» – то й кружок при тій способності зав’яжеться. А слідуючого тижня я хочу дати відчит о методі і цілях статистики. То само треба буде зробити і для етнографії. Нехай люди хоч пізнають, як виглядає предмет, – все-таки не на одно їм отворяться очі, на що досі дивилися, а не бачили.
Одним з перших задань «Кружка» буде зладження і видання по можності повної бібліографії (з критичними примітками) всіх книжок, статей і заміток, відносячихся до нашої етнографії і до статистики українського краю і народу. Таку роботу можуть зробити й люди, що знакомі з самими тими науками, а користь буде і для них, бо пізнають, де і який матеріал можна напіткати, – і для всіх будущих робітників на тім полі. Конечно, я думаю втягнути в ту бібліографію і рукописи публічних бібліотек. До тої роботи ми хочемо запросити й віденців, бо особливо статистичних джерел найбільша часть у Відні, а тут, хоч забийся, не добудеш не раз найелементарніших видань.
Друге діло, на котре ми в кружку хочемо покласти вагу, се «збирання матеріалу з народу», т. є. періодичні екскурсії в різні сторони краю. Конечно, що в програм таких екскурсій можна втягнути все, що кому забажається, тим більше, що ніякий регулямін в’язати нас не буде.
Ми дуже були б раді, коли б могли дістати від Вас сказівки, як робити і що, які книги студіювати – особливо по етнографії, до чого у нас, крім сирих матеріалів, та й то дуже некомплектних, дуже мало книжок находиться. Я спроваджую тепер дещо, а дещо надіюсь роздобути на Вкраїні. Особливо потрібні нам збірники великоруської людової літератури, та й деякі їх опрацювання, хоч би наразі лиш Пипіна, Стасова, Єфименка і др.
У Вас є наші «Statystyczne Wiadomości» – перші річники, і реперторіум місцевостей в Галичині. Коли б Вам тих видань не потрібно було, особливо сього посліднього, котрого тут годі дістати, то будьте ласкаві вислати нам!
Шлю Вам пару пісень – не прогнівайтесь, що знов при купі, а також печатану 1848 р. пісню про зозуленьку, о котру Ви ген-то просили.
Жду Вашого листа і шлю Вам щире поздоровлення.
Ваш Іван Франко.
Адрес до мене: І. Fr. Lwów, ulica Lindego, w mieszkaniu p. Nahornego.
До М. І. Павлика
28 жовтня 1883 р. Львів	
Коханий!
Проект мій з Дзв[онковськими] розби[в]ся оконечно. Ну, се байка – не світ же на нім був побудований. Та тільки біда, що Ви поки що остаєтесь на льоду, а я і придумати вже не можу, що далі робити і як радити. У мене тепер безденеж’є таке, що ні за що навіть вислати Вам відобраний від Данилюка Ваш рукопис «Ремесел». Не прогнівайтесь, проте, коли іще кілька день у мене пролежить. Я вчора доперва написав до Драгоманова, досі годі було прибратися.
Щодо географії Реклю, то я говорив з деякими людьми від Тов[ариства] Шевченка. Вони особисто були б за тим, та тільки не знати, як рішить виділ. А друга річ – карти і рисунки. Се речі такі дорогі, що зможуть відстрашити хоч кого. Отже, в тім згляді я запитую Вас, що сказати людям. Чи вистарчила б одна карта або нехай і дві, чи ні? На одну – дві, не найкращі і дешеві, товариство, може, і пристало би, видавати ж так, як Гашет, воно абсолютно не зможе. Коли поїду на Вкраїну, ще і досі не знаю. Треба б одежі і грошей на дорогу, а нема. Хочу писати дещо для польських місячників, може, заплатять. А тут Федорович налягає, щоб писати йому, а тут праця о шпихлірах, а тут ще двадцять інших праць – голова тріщить! Який жаль, що Ви не у Львові, – оба разом ми борше дали б собі раду!
Тут починається робота серед молодежі – зав’язуємо Кружок статистично-етнографічний. Я уложив програм такий, що хочби тільки невеличку, механічну її частину виконати, то вже була б заслуга велика. Побачимо, які будуть жнива.
Пишіть, як Вам живеться!
Цілую Вас.
Ваш Іван.
Адресуйте до мене: І. Ф. Львів, Ulica Lindego, № 3, mieszkanie р. Nahomego.
Що Ви скажете на те, якби зладити з Вашого польського манускрипта частину, н[а]пр., про цехи на Україні, по-нашому і напечатати чи то в «Ділі», чи навіть в вид[анні] «Просвіти»? Початок, про доісторичні часи, у Под[олинськ]ого і в Вашому рукописі доволі слабий, надто короткий і поверховий, але робота о цехах добра. Подумайте і напишіть.
До Уляни Кравченко
14 листопада 1883 р. Львів	Львів, дня 14 падолиста
Ласкава пані і дорога товаришко!
Ваш сердечний і щирий лист дуже мене врадував, не менше також і Ваш вірш, котрий я за Вашим дозволом прилагоджу до «Зорі». Позаяк лист Ваш кінчається запитанням і просьбою о вказання книжок, які би Вам, по моїй думці, треба читати, щоб надолужити те, чого Вам досі не стає, то я іменно з кінця й зачну відповідати на Ваше письмо. Ви виражаєте там сумнів: чи писати Вам дальше вірші, чи взятись радше до прози? Такий-то вже у нас звичай, що всім починаючим поетам звичайно радиться взятись радше до прози. З поетками, конечно, я досі ще не мав діла, тож і не знаю, як їм другі радять. Але щодо Вас спеціально, то мушу признатися, що я зачав читати Вашу повість, прислану до п. Парт[ицького], і вона мені не подобалась.
Не гнівайтесь за сей різкий суд, я витолкую Вам, для чого так суджу, і надіюсь, що Ви признаєте мені правду. Діло в тім, що до написання доброї повісті треба не тільки сили чуття, але також сильної і ясної фантазії, котра би все, що там описується, докладно представляла авторові перед очі, треба ще й тої сили, котра би раз представлений образ так довго держала ясним і виразним перед очима фантазії, поки перо не зможе його описати, – треба того, що називається «наглядністю», «пластикою», – а у Вас того нема.
Впрочім, і сього ще замало, бо для написання доброї повісті в наших часах треба також великого очитання в повістевій літературі других народів, треба виробленої методи і великого запасу знання. Конечно, я не думаю відмовляти Вам ані методи, ані найголовнішого при повісті знання – знання серця людського: бо хто вміє своїми, хоч і не складними щодо форми віршами глибоко потрясти серце другого чоловіка, той мусить – свідомо чи інстинктивно – знати дорогу до серця. Та тільки все те переконує мене, що у Вас є далеко більша спосібність до поезії, і то до ліричної поезії, ніж до повісті, і я радив би Вам працювати на тім полі, і то працювати систематично, витривало.
Під працею на полі поезії я не розумію самого тільки писання віршів, в якій попадеться формі, або й без ніякої. Зважте тільки на то, що всі предмети, які тільки ми можемо обробляти в поезії, були вже оброблювані далеко більшими від нас майстрами: не познакомившись з тим, що вони робили і як робили, ми будемо мимоволі тільки повторяти в невдалий спосіб то, що вони говорили далеко краще, і ніколи не поступимо наперед. Особливо наша руська поезія по смерті Шевченка іменно від того заснітилась, що кожний уважав, що поезії можна писати без студій, без приготування: сядь і мажи, що тільки на думку навернеться, щоб тільки зримувати як-небудь; а о тім, що говорилося в віршах і як говорилося, – байдуже! При такій роботі поезія у нас мусила стратити кредит, і поети у нас перевелися.
Тепер нам, молодому поколінню, треба зачати з іншої бочки, треба настроїти ліру на новий лад, треба озирнутись по світі, о чім і як співають другі люди. Конечно я через те ще не раджу наслідувати чужих, я тільки раджу вчитися від них методи, форми, підглядати, відки вони черпають у своїм житті живущу воду поезії, і дошукуватись так само і в нашім житті подібних джерел. Може, я се все говорю занадто премудро і незрозуміло – то простіть! У мені (так само, як і в Вас) є кавалочок німця, а Ви знаєте, що як німець хоче щось вияснити, то зараз мусить статися незрозумілим.
Але який же сенс моральний усієї моєї бесіди: що Вам читати? Отже, поперед всього я радив би Вам прочитати собі де-небудь у граматиці про просодію і будову вірша, познайомитись, що се єсть ямби, і трохеї, і дактилі, і амфібрахи, і всі прочі того роду дивогляди. А відтак, конечно, читати поезії чільних майстрів. Коли б, може, у Вас не було такої книжки, де було що-небудь о просодії (оскільки собі пригадую, є о ній в граматиці Осадці), то будьте ласкаві написати мені – я зараз Вам вишлю.
Дальше конечна річ познакомитесь з поезією руською, ну, і з другими. Я не знаю взагалі, що Ви досі читали, тож будьте ласкаві написати мені, чи є у Вас взагалі які книжки чи то руські, чи які інші з поезіями (чи маєте і чи читали, н[а]пр., Котляревського, Шевченка або хоч би Антологію), дальше Міцкевича, Словацького і взагалі польських поетів, з котрими конче треба Вам буде познайомитись. Правда, взірців з них брати не можна, бо у них будова віршів трохи інша, ніж у нас. Дальше будьте ласкаві написати мені, якими ще бесідами, крім польської і руської, Ви владаєте настільки, щоб могли в них читати? Особливо ж радий би я знати, чи владаєте німецькою і французькою, так як для належного виобразування в поезії конечно би Вам пізнати таких авторів, як Гете. Гейне, Ленау, Віктор Гюго і др.
Ви справедливо кажете у своїм листі, що тепер минули часи трубадурів і бандуристів, що ми мусимо користати зо всього, що людськість досі нагромадила. Але то не зовсім правда, що давні трубадури також співали так собі, як їм подобалось. В їх творах спотикаємо більше праці, більше штучності – і то не раз навіть надмірної штучності, – ніж у творах нинішніх поетів. Або такий великий і давній лірик, як Петрарка! Адже ж се був один з найученіших людей свого часу, не говорячи вже про великого мудрця Данта. Що ж доперва говорити про таких поетів, як Гете, котрих ум обнімав собою цілий світ людської мислі і науки? Ні, не думайте, що коли-небудь без великої праці і без широкого знання можна було написати що-небудь великого і вічно живучого!
А тепер позволю собі зайняти Вас на хвильку моєю особою – конечно, не для того, як коли б я любив занімати кого-небудь нею або думав, що моя особа варта того, щоби хто-небудь нею занімався. Чиню се лиш для того, що Ви самі в своїм листі надто ентузіастично о ній виразились. Розуміється, я далекий від того, щоб брати Вам за зле те, що Вам подиктувала тільки гаряча любов до нашого рідного слова, рівно милого Вам, як і мені, а котрому я по силі можності стараюсь служити. Певна річ, що Ваші щирі слова признання для моїх слабих праць мусили бути мені приємними, але мені здається, що Ви перецінюєте мої заслуги, а се не годиться робити, навіть говорячи з чоловіком або пишучи до нього приватний лист.
Я принципіальний ворог всяких компліментів і ворог тих, що говорять компліменти, – а я дуже не хотів би, щоб і Ви попали в число тих людей. Я думаю, що між русинами, а особливо між молодим поколінням, а вже ж найбільше між поетами, повинна панувати тепла, сердечна, але безоглядна щирість, далека від всякої пересади і всякої гіпокризії. Я принаймні поклав собі таке поступування за засаду, від котрої не відступлю: скільки мені воно досі з’єднало явних чи скритих ворогів – се мене не обходить: то тільки знаю, що таким поступуванням я здобув собі приязнь кількох людей, дорожчу і важнішу для мене від вражди цілого легіону людей безхарактерних.
А Ви вже і зібрались вінчати мою голову! Зачекайте, не кваптесь! Поперед всього, я ще досі нічого такого не зробив, за що б мені міг належатися хоч один лавровий листок, – если б взагалі роздавання їх було в моді! А по-друге, я далеко не такий великий талант, як се, може, здалека здається. Я собі звичайний чоловічок і сам дуже добре почуваю свої хиби, але почуваюся до обов’язку працювати, що можу, працювати не для того, що я потрафлю якусь річ зробити добре, але для того, що другі або зовсім нічого не роблять, або роблять ще гірше від мене. А в порівнянні з правдиво добрими і талантливимм роботами всі мої роботи – більше або менше зручне партацтво. Се я дуже добре знаю, але се ще мене не знеохочує, бо «на безриб’ї і рак риба», як каже приповідка.
Казав мені п. Парт[ицький], що Ви недавно були у Львові; який жаль, що я не познакомився з Вами! Надіюсь, що, будучи на будуще у Львові, Ви зволите сповістити мене о часі свого приїзду і схочете особисто познакомитись з тим чоловіком, котрий рад би бачити Ваш талант в якнайкращім розвої, рад би бачити Вас оздобою і красою нашої рідної літератури. При тій спосібності я, може, й приладив би для Вас і деякі книжки, а з розмови, може би, і Ви, і я міг скористати. Надіюсь, що Ви не будете вважати зухвальством і нескромністю того мого бажання, котре випливає тільки з щирого почитания для Вашого таланту і з дбалості о його якнайкращий розвій. Жду Вашого листа з відповідями на поставлені вище питання.
Ваш щирий друг Іван Франко.
Львів, дня 14 падолиста, ul. Lindego, N 3, mieszk. р. Nahornego.
Р. S. Засилаю Вам на карточці Вашу поезійку, перероблену трошки під зглядом форми. Побачите самі, порівнюючи з оригіналом, що я, як лиш можу і вмію, стараюсь не затерти Вашої мислі, не здути того ніжного золотого пилку, котрий, мов легкою мрякою, обслонює Ваше чуття, вилите на папір. Конечно, я надіюсь, що ви швидко й самі так запануєте над формою, що не будете потребувати помочі від такої незручної руки, як моя.
До М. І. Павлика
22 листопада 1883 р. Львів	Львів, 26/XI 1883
Коханий!
Простіть, що я так опізнився з відповіддю, – але роботи так много на голові, що не маю часу й дихнути. Етнографічний кружок, і «Діло», і «Зоря», і Федорович, і відчити, і бібліографія, і Навроцький – все то забирає мені час, а тут ще й інші діла насуваються. Закладається товариство ремісників руських – треба було піти; закладається польська робітницька часопись – треба побігати і треба буде, мабуть, і в редакції служити. А крім того, треба ж щось прочитати, в бібліотеці попрацювати – як бачите, що трохи много роботи. Але я, поки здоров, то й роблю.
Щодо Реклю, то я говорив з деякими панами від Тов[ариства] Шевч[енка]. Вони прийнялись би видати книгу не більш 10 – 15 арк[ушів] друку і просили розпитати Вас, який би був об’єм географії. Щодо москальофільських товариств, то вони, напевно, не прилучаться. На фонетику Тов[ариство] Шевч[енка] пристало би, – звісно, на фонетику «Світу».
Щодо Вашої дороги в Відень, то певна річ, що воно було б не зле Вам туди податися. «Діло» вільного білета не має, але я вже побалакав з деякими людцями, щоб для Вас вистаралися, і надіюсь через тиждень заслати Вам його. Так само десь по першім і я від себе буду міг переслати Вам хоч трохи грошей, котрих тепер нема. Наразі шлю Вам, що маю, – одно срібло.
«Попів і дяків», мабуть, ніхто тут не надрукує, – значить, шкода й праці [над] ними.
Щодо того, щоб достарчувати книжок Наумовичеві до арешту, то я, позвольте Вам сказати, маю все проти того і ніколи сього не зроблю. Наумович, не кажучи злого слова, – падлєц. Я волію мати діло з Площ[анським], ніж з ним, Площ[анський] хоч дурак, але чесніший чоловік, але Марков і Наум[ович] послідні драби. Як нам заходити в які-небудь зносини з тими людьми, котрі нас (і всіх народовців) називають «зміями», як писав Наум[ович] до Марк[ова] вже по процесі? Щодо ролі, яку може Наум[ович] відограти в Росії, то я в жодну таку роль не вірю, – а коли б її відограв, то се мусило б вийти тільки на лихо нашому народові. Щодо векселя і прочих грошових справ, то позвольте собі замітити, що Наум[ович] зовсім не чистий. Сього нехай буде досить – чорт з ним!
Замітки Вашої «Діло» не напечатало досі – і не знаю, чи напечатає. Щодо книжок, присланих Др[агоман]овим, то я думаю, що, їдучи до Відня, Ви привезете їх (і «Громаду», котрої мені треба для видання Навроцького). Др[агоман]ов не відповів мені досі нічого на мій лист, ані книжок ніяких не прислав, – мабуть, не має часу. Я напишу сими днями.
Цілую Вас, Ваш Іван.
До М. П. Драгоманова
Після (не раніше) 22 листопада 1883 р. Львів	Львів, 1883
Ласкавий добродію!
Хоч і не получив від Вас ніякої одповіді на свій попередній лист, то знаю, що Вам ніколи відписувати, і шлю Вам отсе друге писання.
Дуже б рад я чути, що Ви скажете на наш Етнографічно-статистичний кружок і його замисли та роботи. Ви, певно, читали в «Ділі» про нього, тож не буду потребував входити в дрібниці. Скажу тільки, що кружок серед тутешньої молодежі зробив досить живий рух, і навіть завзяті скептики, такі, що донедавна ще говорили: пощо ви й зачинаєте, коли сяк чи так нічого не зробите? – і ті починають навертатися. Правда, людей працюючих поки що маємо мало – 10-12, – та я надіюсь, що з часом буде більше. На відчити сходиться по 30 – 40. Дискусії поки що не досить оживлені – причиною новість предмета.
Справа видання творів Навроцького іде тупо, але все ж таки хоч потрохи, а йде. Я вже писав Вам про Вашу кореспонденцію з Нав[роцьким], т. є. про його листи, які є у Вас, і надіюсь, що Ви не забули і не відмовили моєї просьби. Друге діло: в «Киевском телеграфе» були печатані статті Навр[оцького], між іншими пригадую собі про «Порцію». Коли у Вас є «К[иевский] т[елеграф]» – тут його ніде нема цілого, – то, може б, ви як-небудь уділили нам ті статті, що з-під пера Навр[оцького]. Може б, таки там веліли перекласти кому-небудь на нашу мову?
При попереднім листі я забув Вас просити о книжки, а іменно: о комплект «Вольного слова», коли це Вам можливо, о комплекти зо два «Громади», дещо трохи брошур, крім «Марії», котрої ще прим[ірників] з 10 є, примірників «Пісень», І і II з по 5, ну, і що там ще у Вас є новою (програми, передруки, з «В[ольного] сл[ова]» з по два). Особливо прошу Вас ще раз о італьянську статтю «Rivista minima» – я її перекладу по-нашому, і напечатаємо. Чи не можна б дістати хоч у відписах статей французьких і англійських о нашій мові і етнографії, що були печатані давніше, особливо рецензій на «Истор[ические] песни малор[усского] нар[ода]»? Все те у нас зовсім не знане нікому.
Будьте ласкаві, напишіть також, скільки коштують і де би можна дістати важніші збірники етнографічні італьянські і французькі, котрі би нам для кружка треба було закупити.
На пересилку книжок я вишлю сими днями дещо грошей.
Кланяюсь Вам.
Ваш Ів.
Львів, ul. Lindego, № 3.
До Уляни Кравченко
Біля 25 листопада 1883 р. Львів	
Дорога товаришко!
Так і є! Я не маю щастя до женщин віддавна і не буду мати його ніколи і все через свою незручність! Говорю до них на серіо – знуджу, а зачну жартувати, то так, як ведмідь, і вражу. Отаке й моє з Вами. За Ваш – не то що невинний, а й дуже любезний жарт – я хотів і собі відплатити Вам жартом і написав Вам «сокрушеніє» і бог знає що ще, а тепер бачу з Вашого листа, що мій грубий жарт таки болющо вразив Вас. Добре мені так, але то, що мені жаль, то не заплатить Вам навіть за одну хвильку прикрості, яку я Вам справив. Я знаю, Ви не признаєтеся до того, але з слів Вашого листа тремтять утаєні сльози. Що ж я маю робити? Гніватися на себе запізно і дарма робота. Просити Вас о прощення – ну, Ви й просьби тої не приймете, скажете попросту, що ні за що перепрошати. Постійте ж, я Вам покажу, за що Вас мушу перепросити.
Ви перепрошаєте мене за свій «жарт». Очевидна річ, що з мого листа Ви вичитали, що буцімто я не люблю жартів. А воно якраз противно, бо іменно сам мій лист цілий був жартовливий. Невже ж таки Ви гадаєте, що чоловік може так перейнятися «ідеями», що нічого чоловічого в нім не останеться? Але ж він тоді й не чоловік, а якийсь філософічний страхопуд! А при тім же, прошу пані, я й зовсім не ідеаліст, але, противно, тяжкий реаліст.
Я й зовсім не такий поет, як Вам, може, з моїх віршів видалося, але сухий Bücherwurm, котрий поезії складає часом, раз на місяць, а день в день пише довжезні хрії про податки, і банки, і каси позичкові, про статистику, і економію, і чортзна-що такого. Коли часом читаєте «Діло», то знайте, що всі статті найнудніші, такі, котрих женщини ніколи не читають, а мужчини мало коли розуміють, – що всі вони походять з моїх рук. А Ви мене в ідеалісти проізвели!
Мені зовсім не бажається стрітитися з Вами аж в якійсь святині – до святинь жодних я ніколи не ходжу і не маю до них ніякої претензії, – але, противно, я думаю, що се було би хосенно для мене і для Вас, якби ми могли часом побачитись тут, на тій нужденній землі, котра остаточно єсть для нас важніша і дорожча, ніж всякі святині. Конечно, я дуже був би рад побачити Вас, нехай уже і в залі Народного дому на вечерку Шевченка, та тільки се далека історія, а при тім я не знаю, чи буду міг [бути] на тім вечерку і взагалі чи в місяці лютім буду у Львові. Здається, що буду мусив виїхати до Вікна до п. Федоровича на довший час, бо я працюю тепер над обширним життєписом його батька, і може бути, що якраз тоді, коли Ви будете тут на вечерку забавлятися, я буду сидів над старими пожовклими паперами і сліпав над їх відчитуванням і переписуванням. Гіркий наш ідеалізм!
Я хотів би не поетичнішого місця для нашого свидания, не степів України, на котрих вітер дуже сильний і холодний, але хотів би практичнішого місця і скоршого часу. Впрочім, як гадаєте. Я знаю, що Ви не свобідні, зайняті, а навіть перетяжені роботою і що Ваш ідеалізм так само, а може, й більше гіркий, ніж мій, – і то власне будить у мене живу участь для Вас. П[ан] Парт[ицький] говорив мені о Вашім тяжкім житті, і я був би Вам дуже вдячний, якби Ви самі розказали дещо о собі.
Мені дуже було б жаль, якби Ви з своїм талантом мусили марно пропадати в нужді і надмірній а невдячній роботі. І ще одно – як гадаєте? Не буде се нечемно з моєї сторони, якби я предложив Вам від себе яку невеличку поміч? Правда, средства мої невеликі, але потребую дуже мало, так що міг би Вам, може, дечим прислужитися, чи то газетами, чи книжками, чи й [грішми]. Надіюсь, що Ви не прогніваєтесь на мене за се предложения, пливуче з щирого серця. Я не радо повіряю його письму і хотів доперва при нашім свиданні Вам те предложити – тоді, може б, було мені удалось винайти делікатнішу форму. Але тепер я бачу, що свидания наше ледве чи й наступить коли, а як і наступить, то бог знає коли, а до того часу, може б, моя скромна поміч могла б достачити Вам хоч кілька спокійних і безжурних хвиль для студій, для досконалення і вправи своїх сил. Правда, що Ви не прогніваєтесь за моє предложения?
Скажу ще дещо про те, що Ви говорите о любові і чувстві женщин а розумі мужчин. Се трошки не так, як Ви кажете. Кожна поезія має діло тільки з чуттям, з нього мусить плисти і на нього впливати. Значиться, й мужчина, коли він поет, живе так само, а може, ще й інтенсивніше чуттям, як женщина. Я принаймні знаю багато поетів, у котрих чуття було розвинене так надмірно, що вкінці й помрачило їх розум і завело їх в дім божевільних, – женщини-поетки такої мені досі не доводилось знати. Але ж позвольте собі сказати, що любов «плотская», geschlechtliche Liebe, як німець каже, то ще не єсть все чуття – противно, єсть се одна з нижчих степенів чуття. Любов до всіх людей, а особливо до всіх нещасливих, покривджених і понижених, єсть чуття далеко вище і святіше.
Чи, може, по Вашій думці, женщина вміє любити тільки мужчину, і то тільки одного певного якогось мужчину, і то як у нас на (…) того своїй любові? Мене злість бере, коли тільки подумаю о тім! Якби яка женщина – не дай, боже – мене любила і задумала хоч би й з найбільшим талантом оспівувати мої сірі очі, і мою скулену поставу, і свої медові хвилі зо мною – то бог мене побий, якби я її вірші не кинув в огонь, а їй самій не вліпив кільканадцять солоних «пац» на її ніжні ручки. Невже ж таки тільки така низька любов має бути змістом цілого життя нашої женщини? Ні, пані, если Ви так гадаєте, то Ви або й зовсім не поетка, або Ваша поетична сила ще не дозріла, Ваше око не прояснилось ще настільки, щоб твердо а при тім з глибоким сердечним чуттям глядіти на світ і на життя людське. Впрочім, зачекайте, нехай та Ваша леліяна любов опалить Вам крильця, розранить серце і виточить зо дві бербениці сліз з Ваших очей, тоді Ви не тої заспіваєте!
Даруйте, що я так нечемно виражаюся, – я простий мужик, делікації великої не розумію, а предмет сам для мене досить дразливий. Ваш послідній лист – не утаю сього перед Вами – видавсь мені трохи нещирий, трохи, як німець каже, verschwommen, – конечно, за мою провину. Але все ж таки я думаю, що коли ми відразу зачнем з собою лукавити, то до нічого доброго не дійдем. Для того я надіюсь, що відтепер Ви будете писати до мене по щирості, так як до своєї колежанки, без високих фраз, котрих я навіть не розумію (бігме, що не розумію того, що Ви писали о поезії! Критик з Вас не буде!), а так собі попросту, одверто і без церемоній.
Я так і думаю, що або мусите писати в той спосіб, а ні, то перервати переписку, бо на Ваші ідеальні листи – будьте певні – я потрафлю відповісти грубіянствами такими, як нині. Та тільки ж, прошу Вас, не гнівайтесь і не ображайтесь нічим, а те, що в моїх листах найдете вразливого, беріть якраз навиворіт – жартовливо, бо тільки в такім дусі воно й писане. На закінчення сього листа мушу Вас похвалити за Ваш вірш, присланий мені минувшого разу, – іменно вірш, котрий свідчить, що часом і Ваша думка виривається з вузьких рамок плотської любові і вилітає на широке поле.
Вірш той («Все никне, гине на життя дорозі») з невеликими [пропус]ками буде напечатаний у слідуючім н[оме]рі «Зорі», і по(…) найкраще з усього, що Ви досі написали. Правда(…) [зас]покоєною цікавістю чекати, поки не буде надрукований, цілі дві неділі. Чи Ви, може, не цікаві? В такім разі кривди Вам не буде. А поки що бувайте здорові!
Ваш Іван Франко.
До Уляни Кравченко
30 листопада 1883 р. Львів	Львів, дня 30 падолиста 1883
Дорога товаришко!
Поперед усього дозвольте знов гарненько наганьбити Вас. Прошу я Вас, що се має значитися? Вже два листи від Вас дістаю, а вірша ані одного. Хіба ж се так годиться? Та коли так, то я й кореспондувати з Вами покину, бо до учительки Юлії Шнайдер мені яке діло? Я маю діло тільки до поетки Юлії Ш[найдер], а коли вона мені не ласкава запрезентуватися, то я рушаю собі на чотири вітри. Чи, може, я своїми науками знеохотив Вас до писання віршів? З Вашого посліднього листа щось подібного видко – в такім разі я дуже жалую своїх наук.
Але ні. Я знаю, що у кого є дар правдивий до поезії, того ніяка наука не знеохотить, той і з затрутого зілля потрафить мед виссати, як пчола. Для того я не боюся за Вас. Тільки ж не тратьте віри в себе, не тратьте охоти до життя і працюйте, що можете. Я знаю й сам, що Вам усяка праця над собою не легко приходить при навалі урядової роботи, і для того я так само, як і Ви, рад би, щоб Ви видобулися з тої поганої Бібрки і перенеслись, н[а]пр[иклад], де до Львова, де би могли, крім праці на хліб, працювати над своїм образуванням, виправляти свої сили. Я знаю дуже добре, що Вам шкода тратити сили і вік на учительство, та що ж коли наші школи не дають женщинам ширшого образування, котре б робило їм можливим який-небудь інший, свобідніший заробок. Конечно, я не говорю через те, що інший заробок єсть уже для них справді неможливий, і о тім Вам треба подумати. Надіюсь, що ще в будущих листах про се діло поговоримо.
Ви жалуєте мене, що буцімто я з досвідчення пишу про «опалені крила» і для того маю злість на любов і т. д. Ні, ласкава пані, моє досвідчення зовсім не дає мені причини злоститись на любов, – противно, хвилі, в котрих я любив, т. є. любив не «всіх людей», як Ви кажете, а одну людину, спеціально одну женщину, були, може, найкращі в моїм житті, – жаль тільки, що були се заразом хвилі найтяжчого болю, якого я досі зазнав, а не чистої радості. Се трохи довгі історії, і не добре під ніч нагадувати, і щось починає боліти в груді, – так я й не почну Вас нудити моїм оповіданням, котре, впрочім, Вас не інтересувало б (бо я думаю, що й Ви так само, як я, інтересуєтесь тільки Мироном поетом, а не Іваном Франком, наймізернішим з усіх Іванів), а що в тій історії є інтересного і навчаючого, сього я не сховаю для себе, а спишу колись при спосібності в повісті, та й досі списав уже дещо (Ви читали «На дні» і «Картку любові»?).
Та тільки ж всі ті досвіди, то значиться властиво той один досвід, зовсім ще не зробив мене ворогом женщин, а коли я кажу, що не маю щастя до женщин, то кажу се для того, що справді не вмію ніколи роздобути для себе симпатії женщини. Доки мене знають зі слуху, то, може, не одна й думає собі: а цікава б то річ пізнати, що се за звір такий. Але скоро котра побачить мене, хоч би й здалека, то, певно, відійде їй охота бачити мене другий раз, а тим більше знакомитись зо мною. Досі, оскільки знаю, дві женщини тільки любили мене, не числячи моєї матері, – але, на нещастя, вони обі були такі, що я їх не міг любити, хоч і з різних причин.
Що ж тикається пісень любовних, то я не за те ганьбив Вас, що Ви пишете їх, але за те, що вони не зовсім удалі. А впрочім, єсли Ви любві такої досі не зазнавали – о чім я, впрочім, сумніваюся, – то яким же Ви правом о ній пишете? Як можна співати о тім, чого чоловік не знає? Ні-ні, не відпирайтесь, Ви любили, і то хто знає, чи не також нещасливо! Ну, та се у нас, скажу я вам, звичайна і подекуди навіть конечна річ. Візьму тільки себе самого: чи трудна річ, що женщина якась мені сподобається – і на циферблат увійде і говорить яко-тако, – а як чоловік приглянеться ближче – кукла, або, як мій приятель Павлик каже, «м’ясо».
А невже ж можна м’ясо любити? І зараз готове розчарування, а нехай така річ трафиться якому-небудь Маслякові або Грабовичеві, так він Вам сяде і том поезій напише, вихваляючи те м’ясо, що таке воно рум’яне і біле, і м’яке, і пухке, і таке мало волосся, і такі очі, і такі руки – фі, аж гидко слухати. А о тім, що те м’ясо не мало ні серця, ні мозгу, ні характеру, він і не згадає. Та ба, не в тім ще лихо, а в тім, що таке м’ясо відтягне від іншої, реальної праці і того, хто пише вірші, і тих, що будуть їх читати.
Я розумію любов, але 1) тільки для людини, з котрою я можу порозумітися, з котрою міг би поруч працювати і вчитися, і 2) розумію любов не як головну ціль, але яко окрасу життя, розумію її не як хліб, але як масло, котрим той хліб посмарований, щоб гладше йшло (прошу не гніватися за тривіальне порівняння!). Впрочім, може бути, що я й помиляюся, бо що ж, я старий чоловік, своє давно пережив, остуденів і заморозився в тисячних сухих і твердих речах, серед котрих пройшла моя молодість. Може, я й помиляюся, – о тім Вам, молодшим, знати.
Але цур їй, тій любові, – яке мені діло до неї, а отсе я намазав Вам цілу статтю о ній. Ви кажете, що Вам прикро було, що я в такий спосіб не порозумів Вас (навмисно, прошу пані, навмисно – пізнайте з того, який я злосливий чоловік!), буцімто Ви не знаєте вищих чувств, крім любві до мужчини – тумана 18-того. Ви досить виразно писали о вищій любві, але мені видалось, що Ви забагато ваги поклали на тоту нижчу, і для того я написав Вам сокрушеніє. А щодо «сірих очей», то можете собі о них писати, скільки Вам злюбиться, хоч би й до очей Наполеона (от уже що женщина то женщина, з історії всемирної хоч те знає, що Наполеон мав сірі очі, а я й студіював історію і не знав того. Ігій!) – я за те не прогніваюсь. Я тільки прогнівався б за таке, щоби тикало мене особисто, а у мене, богу дякувати, очі пивні!
Щодо моєї подорожі, о котрій Ви раді б знати, то діло мається так. що я пишу тепер велику книгу про життя і часи Івана Федоровича. Тепер працюю над тим ділом щоночі звичайно до 12-тої, вдень рано сиджу або в бібліотеці Оссолінських, або в редакції «Діла», а пополудні або в редакції «Діла», або знов праця для кружка, для «Зорі» і для інших деяких газет, котрі тут приготовуються, та й листи. Отже ж та праця моя про Федоровича обнімати буде, здається, два томи, з котрих перший я повинен скінчити до Нового року, а відтак я мусив би-м поїхати до Вікна (6 миль за Тернополем) на 2 – 3 місяці виписувати матеріал для другої часті. Є там около 5 000 листів і інших документів, котрі треба перечитати, що важніше переписати, крім того, перечитати кілька десятків томів книжок, по чім можна буде засісти до писання.
Тяжка робота, але що діяти? Знаєте, як отсе сиджу два місяці у Львові, то можу сміло сказати, що як би-м поробив так з 10 літ, то певно, що моїх писань вийшло би на яких 50 здорових томів. Та тільки то благодать, що чоловік не з заліза і не довго видержить. Я майже весь той час нездоров – поки чоловік сидів на селі і робив у полі, то й і здоров’я держалося. Я бажав би деколи трохи зробити собі на пару день екскурсію – що скажете на то, якби я вибрався до Вашої Бібрки? І не далеко, і, надіюсь, провів би час не без хісна. Та тільки господь знає, чи урву на стільки часу! Побачимо, впрочім, що Ви на то скажете.
Відписуйте. Я вже гадав, що Ви по моїм посліднім листі загніваєтесь і не будете писати більше, – трохи мені було прикро, що-м так гостро до Вас написав. Та я надіюсь, що Ви не подивуєтесь старому, згризлому, хворому, кулявому та поганому чоловікові, котрого часом попросту зависть бере, що суть другі люди молоді, здорові, хороші, що живуть, веселяться, любляться, а нам – гов тпррру!..
Бувайте здорові!
Іван Франко.
Львів, дня 30 падолиста 1883
Позаяк на другій стороні місце вільне, то шлю Вам для проби або й для забавки один мій вірш, котрого досі нема напечатаного – а може, й не буде швидко. Позаяк Вас інтересують вірші любовні, то прошу, полюбуйтеся й моїми, трохи, може, немудрими, ну, але се у нас, кепських поетів, щоденна історія. Вони писані в вересні сього року – аж самому смішно, що старий чоловік ще в такі дитинства потрафить бавитися.
«Не схиляй своє личко прекрасне…»
«Я й забув, що то осінь холодна…»
А те місце, що викрапкуване, трібуйте докомпонувати, – побачу, чи вмієте вгадувати.
Що ви скажете на ті віршування, розуміється завсігди тямуючи, що все те хоч і сумне солі, але збрехане?..
До М. П. Драгоманова
4 грудня 1883 р. Львів	Львів, д[ня] 4 грудня 1883
Ласкавий добродію!
Отсе я день за днем одержав оба Ваші листи – посилок поки що нема ще – і іно-що переписав для «Діла» Вашу цікаву замітку, котра, надіюсь, буде в суботу напечатана. Напевно сього не кажу, бо ще не говорив з редакцією. Спішу відповісти Вам на Ваші запитання. Я прочитав в кружку вчора той уступ Вашого листа, що тикає праць кружка, і ми задумали, як першу частину для сповнення того, що Ви (і деякі другі люди) вказали нам, – розіслати до всіх сіл, де є читальні, громадські каси і шпихліри, запрошення і табельки для заповнення, надіючись тим способом зібрати докладні відомості про ті асоціації народні, котрі народжуються тепер під тиском тяжких обставин, з одного боку, а під впливом газетної і усної пропаганди – з другого боку.
У кружку тепер ідуть поруч себе дві роботи: одні збирають бібліографію, а другі виписують з урядової газети дані про пожари в послідніх 10-ти роках. На підставі тих даних зладжений буде реферат. Чи нам удасться зібрати деякі дані на різдвяні свята, коли люди пороз’їжджаються, сього я не знаю, – надто мало ще вони читали і знакомились, бо й книжок про методу статистики (крім Hausho[fera] й зовсім нема, а про етнографію тим менше. Так само нема й матеріалів, крім Чубинського, Головацького та пару томів Кольберга й видань Академії краківської.
Отже, порівнюючих студій робити ні з чого. Що ви на те скажете, якби з часом, сли дістанемо матеріали великоруські, взятися кільком людям до ладження систематичного і порівнюючого видання приповідок, так, як Ви се порушили, щоб показати, який % є українських оригінальних, а скільки взято від велико- і білорусів та поляків, а скільки знов навідворіть? Я думаю, що коли б Ви в тім згляді подали нам докладну сказівку і вказали літературу, то для самого механічного виконання роботи у нас найшлись би люди, а для видання з часом найшлись би й гроші. Конечно, се була б робота на довший час.
Поки що ми думаємо піти за покликом Краківської академії і пхати в її видання назбираний сирий матеріал – нехай друкує. У нас і так нема де, а користати й відтам можна. Я дав переписувати весільні пісні з Лолина, зібрані Ольгою Рошкевич і в многих зглядах дуже цікаві. Коли будуть переписані, то заставлю кількох людей передивитися, які з лолинськнх пісень були вже печатані в збірка[х] з інших сторін, а які є оригінальні – гірські. В піснях лолинськнх мене зацікавила особливо одна партія – дуже жива перемова, – гумористично трактована сварка між хором дружини молодої а дружиною молодого. В інших збірках цілосних (де з одного села всі пісні при купі) я так живо визначеної тої партії не стрічав.
Надіюсь, що з весною одна з перших екскурсій нашого кружка піде до Синевідська, щоб вислідити докладно відносини, життя і погляди тої одинокої в нашім краї торговельної спілки-осади. Надіюсь відтам много цікавого. Також одною з перших наших екскурсій повинна бути екскурсія до двох невеличких осель – Білки й Костинева, про котрі писано мені, що у них і досі задержалась якась цікава форма поземельної общини, і то, мабуть, чи не основана на спільній управі поля. Цікава річ.
За подані нам адреси дуже дякуєм. До «Геогр[афического] общ[ества]» в Петерб[урзі] і до «Имп[ераторского] общ[ества] истор[ии] и древн[остєй]» у Москві ми вже написали, також до Антоновича написав я приватно. З Одеси обіцяв нам Русов свої видання – досі нема.
Щодо історії літератури, то конечно, що я зовсім згоден з Вами, та тільки господь знає, чи і коли міг би я виповнити той план при недостачі майже всяких матеріалів українських. Коли б Ви мали змогу писати поодинокими частями, я радо прийнявся б перекладати їх на німецьке і, додавши переклад деяких текстів поезій та прози, що потрібно для ілюстрації, післав би Фрідріхові. Так і вийшло б, що текст був би Ваш, а збірка перекладів моя (дещо можна би взяти з Боденш[т]едта, хоч і небога[то]). У мене досі з Шевч[енка] перекладені німецьким віршем: «Кавказ», «Перебендя» і з десяток думок («Заповіт», «І небо невмите…», «Світе ясний…», «Костомарову», «І день іде…», «О люди, люди…») і також добра частина «Марії».
Коли б Ви пристали на мій проект, то будьте ласкаві списати, які кусники або уступи з наших писателів і з Шевч[енка], крім наведених одеки, я мав би перекладати, а також котрі пісні, – а я собі поволеньки в вільних часах буду робити. Тільки те замічу, що після плану видавця прози повинно бути немного перекладеної (всеї, возьмім так, на 1 лист печаті), віршів на 3 листи (petit печ[аті]), а випадало б тексту самого на листів 6 – 8 печ.
Щодо Реклю, то коли, як кажете, всього буде листів до 20 печ., то Товариство Щевч[енка] напечатає. П[авли]к писав, що буде листів 40, – а в такім разі годі би, бо таку величезну книгу раз що ніхто не купить, а друге – що і грошей на друк не стане.
Що я Вашу італьянську статтю зацитував невірно, се звісна річ, бо я цитував з пам’яті, не маючи під руками того н[оме]ра «В[ольного] сл[ова]», де титул був наведений.
Щодо «Зорі», то я завтра (в середу) вишлю Вам річники І і III (ІІ-го нема вже), а сей четвертий, може, аж з Новим роком комплектний, бо Парт[ицький] хворий і ніяк йому тепер збирати н-ри. Повість свою, котра вийшла й окремо, засилаю Вам. Коли б вам придалося більше примірників, то можу служити. Тут вона дуже слабо розходиться. Чи не потребуєте часом «Фауста»? Також висилаю комплект «Світу». Від «Просвіти» візьму сими днями календар і послідні видання. Програми гімназіальні надіюсь получити.
Був нині рано в книгарні польській. Вони одержали від Вас 12 з[лотих] р[инських] 22 кр[ейцери], а на то вислали Вам Естрейхера на 7 зр., котрого й одержали назад і котрий досі лежить. Затим вислали Вам Войціцького на 4 зр. 50 кр., так що з пересилками виходить, що Ви ще їм довжні зо 20 кр. Конечно, вчисляючи Естрейхера, котрого ніхто купити не хоче. Коб Е[стрейхер] продався, то маєте у них 7 зр., чи скільки там, за що продасться книга. Поки що я вишлю Вам Кубала свій примірник.
«Зорю» за 1884 рік Вам висилатимемо.
Робота про шпихліри у мене досі й не розпочинана, я тільки переписую і сими днями скінчу рукопись з Оссолінеум, у котрій ся справа зведена вкупу з урядових документів. Се обширна, але дуже суха і в многім неясна реляція з тутеш[ньо]го намісництва до Відня. Для її доповнення треба буде ще нагромадити багато матеріалу, а особливо треба буде переглянути множество губерніальних циркулярів, котрих ту[т] в Оссолінеум є з десять книг з різних повітів і років; позаяк фонд шпихліровий утворений був у великій часті з т. зв. Praegravationsgelder, т. є. з штрафів, накладених на панів за утискування підданих і на хлопів за непослух панам, а всякі такі штрафи обвіщувались тоді в цілім повіті осібними циркулярами. Впрочім, у тих збірниках циркулярів губерніальних і окружних є маса і іншого, вельми цікавого матеріалу (бунти підданих, розбійники, крадіжі, шпіони і чортзна-що такого). Далеко більше їх буде в намісництві, куди, може, й дістануся.
Тепер я працюю, крім статей для «Діла», тільки над одним: життєописом Ів. Федоровича і хронікою його часу. До тої хроніки входять і ті роботи, котрі я читав в кружку: 1846-й рік і історія знесення панщини. До історії знесення панщини є ту[т] в Оссолінеум величезний матеріал – п’ять томів самих документів, тільки жаль, що, крім одного тому (6-го), де коротко розказаний зміст тих документів, нічого не хотять дати до перегляду, «bo, proszę pana, nieoprawione». A що се за річ та оправа, можете зміркувати з того, що одна рукопись (про бунт хлопський коло Маріамполя 1809 р.) як була «неоправлена» і затим недоступна в 60-х роках (коли писав о тім 1809-ім році Кунасевич), так-таки остається і донині.
Б[еле]й говорить, що вислав Вам в одній пачці Огоновського, а в другій «Пантелеймона» і ще деякі книжечки. Невже ж таки Ви дістали лиш одну пачку, коли обі були рекомендовані? Впрочім «Пант[елеймона]» вишлю Вам також і сим разом «Нові укр[аїнські] пісні» нерозпродані, але й чорт зна, де ділися. Б[еле]й, боячись ревізії, дав їх кудись (і «Mariju») на переховок, і так-таки й досі ховаються, та й годі їх допитатися. «Пол[тичні] пісні» ще є у нього. За ті примірники, які були продані, він усі гроші передав П[авли]кові.
Не знаю, чи звісно Вам, що П[авли]к надумав їхати у Відень до шпиталю і там робити переклад Реклю. Жаль, що він не остається у Львові, де міг би борше заробити дещо, хоч би пишучи дописи до варшавських та петерб[урзьких] газет польських, так, як се роблять тепер люди, майже нічогісінько не знаючі про наші справи. Конечно, одного тільки треба б йому – як писати допись, то не полеміку, але я думаю, що це би йому удалось по невеличкій боротьбі з своїм темпераментом. А в Відні хіба ж шпиталь буде держати його не недужого, а лежачи недуж, хіба ж він зможе робити? Я о всім тім напишу йому сими днями, шлючи білет з Колом[иї] до Львова.
Щодо того, куди розійшлась «Марія», то я скажу ось що: розійшлась вона найбільше по селах Дрогоб[ицького], Стрийськ[ого] і Перем[иського] повітів по селянах, читальнях і попах. Я передавав через знакомих, і то не накидаючись, а ждучи, аж будуть просити, – хоч і давав даром.
О «Марії» говорив я з одним мужиком – чоловік мислячий і очитаний у церковних речах, а також і в світськім дещо трохи (колись-то він мене малого за два тижні навчив читати). Він дуже дивувався за передмову і падкував, як то може бути, щоб євангелісти говорили один так, а другий інакше. «То на такий спосіб де ж правда є?» – питався він мене. Зате мій вітчим у речі віри самої не вдається, але на попів бий-забий і в кожнім н-рі «Діла», скоро тільки дістане, то поперед всього подивиться, чи вмер який кадигріб. Взагалі скажу, що на людей простих більше враження робить Ваша передмова до «Марії» і примітка, ніж сама поема, котрої, впрочім, і образовані у нас не вміють оцінити, а котра мені видається найгеніальнішим з усього, що написав Тарас. Около 30 прим[ірників] «Марії» розійшлось у самім Дрогобичі, де її читають з уподобою ремісники, навіть жиди. 10 прим, передав я до Стрия, около 10 розійшлось у Львові, але не між руською молодіжжю, котра подіставала дещо від Б[елея].
Що тикається програми Вашої (чи «Земського союзу», чи «В[ольного] сл[ова]» – не знаю), то чорт його знає, чи «Діло» схоче з неї що напечатати. Я зачав був писати резюме прогр[ами] З[емського] со[юзу] – не хотіли. Б[еле]й взагалі і сам боязливий, а ще до того стоїть у залежності від ради управляючої, до котрої в таких надзвичайних разах відноситися мусить, а в раді сидять такі тумани вісімнадцяті, що, господи, твоя воля!
Говорив мені наш поет Масляк, що написав до Вас за «Громаду». Коли є прислані Вами примірники, то я можу передати йому. А якби у Вас час був, то не завадило б, якби Ви написали до нього пару слів. Чоловік він не без щирості, хоч характеру, може, ще й слабшого, як наш брат пересічний галіціанин. Та що ж діяти – не святі горшки ліплять. Добре, що хоч не п’янствує та в карти не грає, як другі деякі наші людці, – навіть і з молодежі! А Ваше слово мало б для нього вагу.
Іно-що роздобув для Вас «Зорю», два річники, І і III, Кубала, «Календар «Просвіти», Петрушевича про Кирила і Мефодія, «Твори» Шухевича і «Захара Беркута». Коли ще роздобуду «Світа» і книжечки «Просв[іти]», то й вишлю все вкупі.
Бажаю Вам і Вашій родині доброго здоров’я.
Ваш Іван Франко.
До М. П. Драгоманова
11 грудня 1883 р. Львів	Львів, дня 11/ХІІ 1883
Ласкавий добродію!
Нині шлю Вам одну посилку: «Зорю», «Календар», «Беркута», книжечки «Просвіти», одно справоздання, одну штучку Петрушевича і Кубала. «Світа» пришлемо незадовго. Ваш реферат я прочитав, і він пішов по руках. Правда, книжок поки що ми не записуєм, бо нема срібла: що є, те вийде на печатания табельок.
Нині я дістав для бібліотеки пару статей п[ана] Зібера. З присланих Вами книжок я передав Янсона одному чоловічкові, щоб зробив перегляд статистичний наділів і платежів українських селян і держав о тім реферат слідуючої неділі. По адресах, котрі Ви подали, розписуються листи.
Пересилаю Вам відпис пісні, переданої мені Максим’яком, «Зібралися чауси».
До Уляни Кравченко
14 – 18 грудня 1883 р. Львів	
… pa знає о чім, – а там, гляди, і зробить яку-небудь дурницю, котра показує, що за поетом сидить туман вісімнадцятий. Чи як Ви кажете?
Пригадую собі, що Ви виразили намір приїхати тими часами до Львова. Отсе було б гарно! Розуміється, я надіюсь, що Ви звістите мене, коли наступить Ваш приїзд, щоб я міг вийти напротив Вас на дворець. Чи, може, не схочете сього зробити? Розуміється, я не маю претензії на то, щоб моє товариство було Вам приємне, – я знаю тільки то, що мені Ваше товариство було б дуже миле і що дні Вашого побуту у Львові були би для мене маленьким празником – розуміється, єсли би-м в тих днях міг якнайдовше бути в Вашім товаристві. Ану-ко зробіть фігля та й приїдьте, як то буде славної А тільки звістіть мене докладно, коли і котрим потягом приїдете, щоб я часом на той сам час не виїхав куди-небудь, – бо й се у мене може лучитися.
Чи Ви здорові і веселі? Чи були в школі в понеділок? Мамця Ваші чи здорові? Прошу кланятись від мене.
От і скінчився мій лист, і мені остається тільки переслати Вам моє щире поздоровлення і переписати обіцяні вірші, щоб Ви знов не казали, що Вас ставлю на тяжку пробу.
Ваш Іван.
Прощальна пісня
Жаль, що не можу Вам передати й понурої та дикої мелодії сеї пісеньки! Мелодія, як я сказав, мадярська. Не менший жаль, що не знаєте й мелодії до «Похоронів», здається, композиції Шуберта; обі ті пісні укладав я до мелодії і після мелодії, співаючи, і тільки в співі вони можуть зробити враження. Тільки прошу Вас, не прикладайте смислу тої пісні, а особливо її закінчення, до себе. Я надіюсь, що наші дороги не розійшлися, але, противно, що ми довго ще будемо йти і працювати спільно для нашого краю. Чи як Ви гадаєте?
Ваш Ів.
До Уляни Кравченко
Біля 23 грудня 1883 р. Львів	
Ласкава панно Юліо!
Гніваюсь на Вас! Раз на те, що так довго дали Ви (…) лист, по-друге для того, що Ви відкрили в м(…), якусь «несвобідність» чи навіть нещирість, по-третє для того, що присилаєте мені по тижні чекання всього-на-всього один віршик, а по-четверте – що й той один віршик, смію Вам сказати, єсть дуже невдалий щодо форми і недодуманий щодо змісту.
Вам видався мій послідній лист несвобідний, не такий, як попередні, де побіч польових цвітків і всякої іншої хопти були також будячки. О, если Вам лиш того треба, то я готов цілий отсей лист наповнити самими будячками, але то такими колючими, що, певно, Вам і «пацок» не треба буде.
Отже ж, прошу, любуйтеся моїм букетом! Зачну від враження. Закидаєте мені «несвобідність», а тим часом то, що Ви сказали о враженні, одержанім з моїх відвідин, є щонайменше також несвобідне… «Яке враження може лишити мудрий чоловік»? Пан-біг знає, яке, – я досі не стрічав жадного такого, але мені здається, що «мудрий» чоловік може дуже часто лишити по собі дуже дурне враження. Розуміється, я й не маю претензії ані до «мудрості», ані також до того, щоби-м лишав по собі надто добре враження, – але для чого ж би Вам не сказати одверто, а тільки обвиваючи в бавовну? Отже, я завстидаю Вас і розкажу Вам одверто, яке враження Ви на мене зробили.
Тільки ще хвилечка терпливості – мушу Вас перед тим крихту понудити і відповісти пару слів на інше Ваше речення. Чи справді я питав Вас: чи будемо разом працювати? Я собі якось такого питання не пригадаю, а воно навіть в моїх устах при теперішнім Вашім положенні було б зовсім не на місці. Бо як ми можемо працювати разом, сли я сиджу до якогось часу у Львові, незадовго, може, мною повіє, мара знає, куди, а Ви бакаларите в Бібрці? Що тут говорити о спільнім працюванні? Тож єсли я справді поповнив таку нетактовність і написав або сказав Вам щось подібного, то простіть! Але сли не сказав – бо зовсім собі не можу пригадати – і сли то Ви самі на мене таке вигадали, то що тоді? Ей, панно Юліо, зачинаю гніватись на Вас!
Розуміється, з того ще не випливає, як коли б я мав гадку відмовити Вам своєї помочі і поради в Ваших літературних працях тепер і на будуще. Ні, противно, я навіть покладаю надію на ті праці, але се, прецінь, не можна назвати спільною роботою. Спільну роботу я собі представляю зовсім інакше, але поки Ви в Бібрці, то о тім ніщо й говорити (…) котрі би не тільки не спиняли мужчину від (…)ої борби, але, противно, загрівали його до неї, заохочу (…) му в ній товаришили. Я знав одну таку женщину (…). Я донині споминаю її, як святу, хоч вона жиє, тільки що далеко, в Парижі чи десь там в Франції. Ну, але не о ній бесіда.
Мелодія пісні прощальної така проста, що, раз учувши, затямите її. Ну, але враження, враження – скажете Ви. Прошу, ось Вам оно! Правду кажучи, Ви мені зовсім не подобались. Взріст зависокий, руки замалі, очі не блискучі (…) ми (…) ну, але то правда, що кого пан-біг обдарував гарною, золотою душею, той повинен тим одним вдоволятися. Але що ж, душі на чолі не побачиш, впрочім, враження, яке робить поверховність, єсть що іншого, а враження, яке робить душа, знов що іншого. Я, яко поет, обожатель красоти, і єсли судити Вас з того становища, то сміло можу сказати, що Ви мені не сподобались.
Та тільки прошу належито зрозуміти, що я через те хочу сказати. Уподобання єсть чувство чисто естетичне, котре попри себе допускає многі інші чувства. Мені лучалось бачити багато гарних лиць жіночих, але, поговоривши п’ять минут з властителькою того лиця, я зачинав почувати до неї якесь милосердя, котре часом переходило в злість або погорду. Для того я, кажучи, що Ваша поверховність мені не подобалась, не сказав тим ще нічого і для доповнення свого суду мушу сказати, що помимо Вашої поверховності я полюбив Вас, як сестру, як друга, – може, навіть і трошки більше – докладної міри поки що ще не маю. Може, я зле роблю, говорячи Вам те, може, стягну тим на себе Ваш гнів або, що більше, підозріння, що от чоловік дурень, не вміє обходитися з женщиною, як з товаришем, тільки зараз «dopuszca się serdeczności». Все тут дуже можливе, але що ж, знов скажу я й на свою оборону, хіба ж мені не вільно любуватися красотою чужого лиця або чужого серця, не вільно признатися до того і хіба ж то що перешкоджає в правдиво приятельських зносинах?..
Розгнівали Ви мене трохи, панно Юліо, і самі викликали сесю мою, може, і невчасну щирість. Коли ж і Ви тепер розгніваєтесь на мене, то се буде справедливо з Вашої сторони. Але тепер, може, Ви иорозумієте се, если Вам скажу, що дуже нетерпеливо дожидаю Вашого приїзду до Львова. Ану-ко, зробіть фігля і тепер-таки, в польські свята, сли не будете куди запрошені на приємнішу забаву, то приїдьте! От ми собі побалакаємо! Правда, у Вас фондів на дорогу не густо насіяно, ну, але коли на то прийде, то я готов звернути Вам кошти сеї подорожі. Цікавий я, чи зберетесь на відвагу.
Перепрашаю Вас, що на тім і кінчу сей лист. Доношу Вам тільки, що вірш Ваш (нині присланий) уже переданий Партицькому і дуже йому сподобався – заховав го до 1-го н[оме]ра «Зорі» слід[уючого] року. Чи знакома Вам трохи дещо учителька панна Ольга Білінська? Надіюсь листа від Вас в вівторок. А коли Вас самих надіятись? Може, також в вівторок або в середу досвіта?
Ваш Іван Фран.
До Уляни Кравченко
26 грудня 1883 р. Львів	
Ласкава пані!
Мій колючий, будяковий букет приняли Ви з такою добротою і незлопам’ятностею, що, розуміється, і не надіявся від Вас іншої. І не жалую своєї злосливості, коли вона дала мені пізнати в Вас так багато красних сторін. Однако ж я надіюсь, що Ви згори о тім єсте переконані, що моя злосливість не походить з злого серця, а борше не раз з злого гумору, з духу, котрий бажає сильних, гарячих вражень, а находить на світі самі мляві, несмілі, зачахлі і недороджені речі, враження, людей і діла. Що на те порадити?
Я гадав, що моя колишня недуга, що многі нещастя, розчарування, тяжкі упокорення і упослідження, котрих я досі перебув так багато, як рідко хто другий, – що все остудить мене, притупить вразливість, а головно підріже крила моїй фантазії, котра єсть мій ворог і котра малює мені добро, щастя і чесноту всюди і там, де їх нараз дуже мало або й зовсім нема. Та, здається, дармо! Яким чоловік вродився, таким і згине, непоправним і непорядним. То тільки лихо, що через те я своїм змінним гумором не раз мучу людей, котрі дорогі мому серцю.
Я, бачите, не вроджений на учителя, ані провідника – я можу бути добрим учеником, добрим Parteimanom, добрим товаришем, і тільки такого становища треба мені шукати. А коли я Вам ні з сього, ні з того накинувся на учителя, то не прогнівайтеся, коли я швидко покинув свою ролю і зачав ударяти в інші струни, небезпечні для нас обох, бо ніжні, бо дзвенячі довго і болющо, сли раз зістануть порушені. Впрочім, з Ваших листів виходить так, як коли Ви б того не догадувалися, і, може бути, що се й правда. Але тим не менше правдиве єсть посягательство з моєї сторони.
Впрочім, ні, я знаю добре, що Ви женщина, а кожна женщина в ділах серця дуже догадлива, хоч би не мала о тім і жодного іншого попереднього досвіду, і що Ви мусили також догадатися, що стосунок, так ведений, як ведеться між нами, дуже легко може дійти й до чогось більшого, аніж «сестрині чуття». До чого він може дійти і до чого я хотів би його довести, сього я й сам ще не знаю і думаю, що о тім найліпше було б нам «начистоту» поговорити, а не писати. Ви кажете вправді, що при писанні Ви свобідніші, – я о собі того не можу сказати і думаю, що тільки особисто розговорюючи з Вами, міг би довести до якої-небудь ясності те, що мене займає і о чім писати попросту якось перо не надається, не для того, як коли б я в листах був несмілий або не вмів свої погляди та чуття належито висказувати, – Ви самі знаєте, що так не єсть, але для того, що листовне полагодження таких справ має для мене багато важних недогідностей. Оставляю затим все те в завішенні, а також оставляю без відповіді Ваші поетичні вираження о приязні, котрі, хоч дуже красні, однако ж менше правдиві, а найменше практичні. Замічу також, що Ви і сим разом не порозуміли (або не хотіли порозуміти) мене щодо «враження», – але, нехай собі, се діло менше важне в виду тих слів, котрі Ви «повторили».
Хотів би-м тільки розписатися трохи ширше о тім, що Ви називаєте спільною працею, – але й то не знаю, чи мені се вдасться. Бо то, видите, питання се хоч само собою й недразливе, а все може бути уважане за дразливе. Прошу затим те, що скажу дальше, брати зовсім абстракційно, теоретично, без стосування до кого-небудь!
Я понимаю спільну роботу там, де двоє або більше людей, постійно, з собою стикаючись, обмінюючись думками і враженнями, мають перед собою одну ціль і стараються взаїмно допомагати собі до достижения тої цілі. Прошу докладно передумати ті слова! До поняття спільної праці не вистарчає мати спільну ціль і йти до неї, хоч окремо, без порозуміння і різними дорогами. Бо тоді, н[ап]р[иклад] два потяги залізничі, що на одній точці (у одної цілі), вдарять на себе і взаїмно подрухочуться, працювали би спільно. Спільно працювати не значить також робити щось однаким способом, хоч би й для однакої цілі. Бо тоді, н[а]пр., всі музиканти на світі, котрі для забави людської грають після однакого такту, також працювали би спільно. А коли я часом щось зроблю, а другий случайно надійде і мені допоможе та й піде далі, то чи се значить, що ми спільно працювали? Отже ж, ні!
Коли я говорю про спільну працю, то я розумію се так, що спільник мій буде де в чім користати від мене, а я буду де в чім користати від нього, щоб ціль наша була тим ліпше достижена.
Що я такої спільної праці бажаю і що для такого спільника, котрий би своєю натурою і своїм розумом корегував хиби моєї натури і мого розуму, готов би понести великі жертви, – на се доказом історія цілого мого життя, мій приятельський стосунок з Павликом, Белеєм і деякими другими людьми, в кінці мій любовний стосунок з панною Ольгою Рошкевич, котрий тривав около 7 літ і приніс мені в результаті за кілька хвиль правдивого, хоч і неповного, щастя 7 літ тяжкої муки, тисячних терпінь та тривог. Стосунок той розірвався давно вже – панна Ольга нині вже пані Озаркевичева, життя не оправдало моїх надій, але я можу сказати, що я старався щиро, щоб наше спільне життя, на котре я надіявся, було справді спілкою людей мислячих, перенятих одною думкою і однакими цілями.
Якже ж – спитаєте Ви – було се можливе, через 7 літ помилятися або ошукатися? Отже ж, скажу Вам, що ані помилки, ані ошукування не було, що панна Ольга справді могла б була статися людиною пожиточною для загалу і писателькою (…) у неї був кільканадцять разів в товаристві других, – дуже мені подобався її характер, але того, що називається любов’ю, я для неї не почував уже хоч би для того, що се було ще під час мого стосунку з панною Ольгою Рошкевич. А щодо Ольги Білінської, то я питався Вас, чи не єсть вона Ваша колежанка. Єсть се сестра (нерідна) одного з моїх добрих знайомих, і я запрошений до неї на свята, а впрочім, дано мені свободу приїздити коли хочу, та тільки що не можу вибратися. А видівся я з нею всього раз, всього з півгодини. Славна дівчина, було б з неї дві такі, як Ви, і ще би, може, дещо трохи лишилося.
Але, але! Ви пишете, що Ви хорі щось! Невже ж небезпечно? Чому не пишете, що Вам такого є? Коли гадаєте вмирати, то звістіть хоч на кілька день наперед, щоб я міг бути при Вашій смерті, сли вже не можу бути при весіллі, і щоб міг хоч на устах вмираючої Юлії зложити «братерський» поцілуй, так як надіюсь зложити їх ще достаточне число на устах живої. Прошу Вас дуже, не хоруйте, вже хоч би зо взгляду на то, що мені одна гадка о Вашій слабості може на цілий день відібрати гумор! Але, знов, не важтеся іменно з того взгляду затаювати передо мною, если Ви справді недужі!
Я ждав властиво Вашого листа вчора, а не одержавши його, ходив цілий день, як не свій. А тут ввечір прийшлось писати для завтрашнього «Діла» статтю про екзекуції податкові! Тепер завдано мені нову роботу, на котрі ре(…).
