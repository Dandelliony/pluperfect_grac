До М. П. Драгоманова
10 січня 1877 р. Львів	Львів, дня 10 1877
Шановний добродію!
Вчора, т. є. 9, рано приніс листонош Павликові від Вас лист, но його дома не застав. Вполудні арештували в реставрації Ястремського і Ляхоцького, не знати, відки й що. По полудню о п’ятій вспів Павлик відібрати на пошті Ваш лист і дати до мене. Опів до сьомої ввечір був у Павлика обиск. Павлик під оком поліції, що й не може написати до Вас, прото не посилайте йому тепер нічо, доки не буде тому який кінець. Не знати, як далі буде з Павликом, «Другом» і т. д. Славні наші товариші, се, як бачиться, усе їх справка.
Ваш І. Франко.
Р. S. Сли буде що конечно написати, чи то до Павлика, чи до мене, – адресуйте: Іван Франко, університет, Львів.
До М. П. Драгоманова
20 січня 1877 р. Львів	Львів, дня 20 січня 1877
Павлик арештований уже більше як тиждень назад. Я недавно об тім дізнався, а то гадав, що виїхав куди-годі. Минувшої неділі арештований також Дорошинський чи Дорошенко і Колодій (G[eorge] R[ouge]) із готелю. Часть книжок, котрі привіз До[рошинсь]кий, а іменно всі, крім «Про бідність», «Парова маш[ина]» і «Про правду», «О малор[усской] литер[атуре]» і «Турки внутр[енние] и вн[ешние]», – у мене, а названі ту[т] попали в руки поліції.
П[авли]к був дуже неосторожний після арештування Я[стремського] і Л[яхоцького] і, хоть мав часу досить, не поховав ні кореспонденцій, ні нічого. Були якісь нотатки Я[стрем]ського і лист від «Вперед» – так так поліція на столі і забрала. Не знаю, чи було там що компрометуюче, – а все ж таки, бачу, воно мож було все позаховувати. Ваші письма до П[авли]ка сховані у мене, і сховані добре, рівно, як і книжки, привезені Д[орошинсь]ким. Ваш перший лист не застав уже П[авли]ка на волі і находиться в руках давнього редактора «Правди» Лукашевича. Адресований до мене надійшов учора (19). П[авли]к, як зачуваю, дуже незручно борониться і сей час на вступі виїхав з словами: «Я-ді все для ідеї роблю» і таке подібне.
То, що Ви пишете про студентів-донощиків, – то аж надто правдиве, і, бачиться, воно й ту[т] без доносів не було, бо П[авли]ка арештували таки не знати за що і пощо. Зачуваю, що сама поліція не знає, що з тим ділом зробити, – а то мав консул з Бродів чогось приїздити сюди в тім ділі. Польські часописи пишуть, що арештування відбулися по жаданню російської амбасади у Відні, і всюди тільки й бесіди, що про П[авли]ка та про «нігілістичні брошури». Всюди бесіда про арештування, обиски, отсе зновили, що вже й мене взято, і Павлиша, редактора «Друга», і т. д.
З «Другом», бачу, не довго потягнемо. Найдальше, як вийде третій номер, а далі годі. І тут біда, товариші. При виданні першого н[оме]ра Левицький уперся, щоби печатати «Три долі» й Костомарова «Дві руські народності». Л[евиць]кий, бачиться, служить за наймита Барвінському і «Правді» і противний печатанию хоть би й слова против «Правди». Відтак виступив із комітету редакційного і під’юдив Сушкевича, щоби вимовив «Другові» кредит у печатні Шевченка. Пренумерата впливає слабо, довгу в печатні звиш 240 зол., а в «Кружку» й крейцара нема в касі, бо «москалофіли» ще й досі не віддали каси. І так, бачиться, прийдеться «Другові» упасти.
Левицький, хоч має адміністрацію, ходить собі, підсвистуючи, підмовляє других членів ред[акційного] ком[ітету], щоби як стій печатали в «Друзі» відкликання статті «Опізнаймося», щоби написали, що Павлик не був членом ред[акційного] ком[ітету] (бо се, каже, може мати для «Друга» злі наслідки і т. д.). Я навіть догадуюся, що Л[евиць]кий немало причинився до арештування П[авли]ка, бо він добре знається з одним тутешнім поліціантом, а день перед арешт[ом], кажуть, бесідував з ним в одній ресторації. Але се лиш догад, сього допевно не знаю.
Щодо кружка самого, то можу Вам сказати, що на нього надія якнайменша. Заряд нужденний, бібліотека стоїть стовпом, а нікому й не в голові що-небудь читати. Куди, як куди, а через кружок усього менше мож зробити. «Лихвар» стоїть, коли мож, іще гірше і існує лиш з назви. Бачиться, життя акад[емічне] упадає день відо дня і приходиться засновувати нову громаду з самих людей бодай що-то діятельних, котрих на тепер найдеться 5 – 6. А ще, крім того, як кажу, навіть у бібліотеці годі показати яку-будь ліпшу книжку, бо сей час у поліцію біжать доносити.
Загалом сам уже не знаю, куди воно далі зайде. Зглядом «Друга» я рад би вчути Вашу раду. Та, впрочім, що й радити?
Саме ось я рішився йти до П[авли]кової в’язниці, тож кінчу своє письмо і висилаю сей час, щоби случайно й направду чого не лучилося.
Ваш Іван Фр[анк]о.
Адресуйте: Ів. Фр[анк]о, Benediktiner Platz, № 1, St[ock] 1. Lemberg.
До М. П. Драгоманова
6 лютого 1877 р. Львів	Львів, дня 6 лютого, 1877
Високоповажний добродію!
Лист Ваш саме вчора получив. Не писав до Вас тілький час задля того, що думав, що моє письмо пропало в дорозі або попалося в руки невластивих християн. Про П[авли]ка не багато дечого нового й чувати. Був я у нього разів два. Страшно нужденно виглядає, а заляканий також, бачиться, не мало. Нині саме дізнався я від одного товариша, що-ді намісник д. Потоцький мав виразитися, що з того нічого злого не вийде для П[авли]ка і що се все був лиш пустий вистріл проти соціалізму, котрим його не в пору налякано. Від другого (січовика, що саме вчора з Відня приїхав) я дізнавсь, що ДІорошенкЬ (після відомостей, які дійшли Т[ерле]цького) значну часть писем попалив. Я не знаю допевно й досі, що сталося з Geore Rouge, бо був ту[т] тими днями Григорович з рекомендацією від Виннич[е]нка з Києва і повідав, що там про G[eorge] R[ouge], ні про Дорошенка чутки не було, – ішачить, Georg Rouge не вернув, абощо. Г[укеви]ч приїздив за книжками.
Від Сушк[евича] дістав 50 примі[рників] «Кобзаря», II т., у П[авли]ка на квартирі було (не знаю, чому не забраних у поліцію) прим[ірників] до 800 метеликів Кістки, відтак у мене були деякі книжки (як «Капітал і труд» Лассаля, 10 пр., «Что делать?», 3 прим., «Посмерт[ні] письма» Герцена, 2, і ще дещо), котрі я позабирав від Д[орошен]ка, і те я віддав Г[укевич]еві для перевозу за границю. Він казав, що в нього є який-там свояк на границі і що зможе перебратись. Але друге діло мене трохи непокоїть, а іменно те. Від П[авли]кового ґазди я дізнавсь, що по арештуванні до нього приношено листи, котрих, однако ж, ґазда не відібрав. Я взяв П[авли]ків index і побіг на пошту, а ту[т] мені сказано, що було писем зо шість до П[авли]ка і що всі попалися в руки суду. Не знаю, що се могли бути за письма і чи не було в них що компрометуюче.
Не знаю, чи писав до Вас Г[у]к[е]вич. Він ту[т] був у мене, коли одержав Ваше письмо, і розпитував мене де про що. Метеликів тепер у Львові нема, також питав Гукевич за «Турками», але не мож було й одного лишнього прим[ірника] добути. «По вопросу о малор[усской] литер[атуре]» найшлося у П[авли]ка прим[ірників] 19, а «Про галицьке письменство» зо 15, і то забрав. Повість «Лихі люди» зацікавила мене дуже. Сюжет дуже хороший, рамки тісні і дають можливість всі деталі якнайдокладніше викінчити. Але мені бачиться в ній дві хиби: зашироко і непотрібно розговорено о природі і замало звернено уваги на психологічну сторону факту, замало приготовано розв’язку. Не знаю, може, мій суд хибний, і, може, взагалі смішно Вам видається, що я суджу чужі повісті так гостро, а сам і найкоротшого ескізу не втну написати без фальшивого уступу.
«Revue politique» я також получив, і тепер уже Белей переводить деякі кращі уступи із Рамбо для «Друга». Пачку «Herr Meliton Krasnostawski» відібрав і надіюся, що небавом надійдуть і самі метелики, друга і третя розмова. Думаю, що в нас вони також дуже здадуться, а ось так, при надходячих святах мож буде дещо трохи межи миром розсіяти. Фотографій «ріпників» зможу, бачиться, також аж по святах достатчити, бо борше, бачиться, не буду в Дрогобичі.
Заким скінчу се письмо, мушу з Вами поділитися ще одною гадкою, яка тими часами мене зайняла, і спросити Вашої ради. Я задумав іменно видавати бібліотеку найзнаменитших романів і повістей заграничних, переведених на наше. Думка сеся повстала у мене ще торік, я переписувався з деякими нашими людьми, – ну, і всі заохочували мя до того. Тепер лучає ми ся нагода добути nervus rerum, а іменно грошей, зол[отих] до 500, до чого дочисливши стипендіум 110, котре побираю, вийде 600 з окладом зол[отих]. Спосіб видавання, гадаю, найвідповідніший випусками, в 2 або й більше листів печ[атних] місячно. Печатаючи petit’oм (старі, як пише ми один із провінції, не будуть читати, а ми молоді, в нас очі здорові), мож буде містити багато. На перший раз думаю видати «Мертвые души» Гоголя, відтак «Фромон син і старший Ріслер» А. Доде або що такого.
Хибує нам переводчиків, таких, котрі би владали язиком, хоть я думаю, що хоть переводи й не будуть ліпші, як «Що діяти?», аби лиш наші люди читали та розуміли, то воно своє зробить. Досі є готового матеріалу, може, з на том дрібніших кусників (два «Паризькі письма» Е[міля] З[оля], «Сверщок у закутці» Діккенса, хоть ще не ввесь, одна новела Ф. Кабальєро, дещо з Брет-Гарта і пр.). Під час свят я б взявся до «Мертвих душ», а може, ще хто найдеться до Тургенева та Гончарова. Крім того, переводиться на провінції Золя, перший том «Ругон Маккарів» і Доде «Фромон». Таким робом, гадаю, мож би живо виробити собі на провінції хорошу публіку, бо таке видавництво приносило би двояку користь. Одно, що не було би «кафтолическим християнам», за що і на що гніватись, а друге, що все ж таки й гадки набрали би далеко реальнішого напряму і погляду на життя.
Може б, Ви могли найти декого, хто би прийнявся переводу Діккенса, Теккереєвої «Торговиці пустоти», «Жака» А[льфонса] Д[оде] або й Тургенева. У нас сил дуже мало. Академіки котрі й слухати не хтять про роботу, а котрі відпекуються своїми заняттями. Белей, що ще найліпше переводить, не хоче нічо брати (тепер у «Друзі» буде його перевод «Виховання феодала» Еркмана-Шатріана), а в мене також усякої роботи гук. От я постягав деяких здібніших гімназіастів і подавав їм: одному Ф. Кабальєро, другому «Ultimo» Шпільгагена, третьому Брет-Гарта, четвертому «Паризькі письма». Правда, їх роботу треба ще раз переробляти і переписувати, але, думаю, воно добре, як і вони будуть вправлюватися. І ще одно погане діло – книжок годі достати. «Мертвих душ» нема, бачу, на всю Галичину й одного примірника, і я просив Гр[игорови]ча, щоби бодай що-то прислав із Києва. Побачу. Тургенева уже другий тиждень стараюся достати, та й відки? Від Площанського.
«Друга» будемо видавати тепер 3 й 4 ч[исла) разом у 3 листах. Довгу досі й ще звиш 150 зол., хоч, чуєм, впливає що день потрохи грошей. Як будуть виходити дальші нумери, не знаю. Щодо коштів, то, бачу, кожен нумер стоїть щось 32 зол., з папером. Адміністратор Левицький бере собі досі по 5 зол. місячно, а адміністрацію веде таку погану, що й сором згадати. От ми задумали (говорю про себе, Белея і Мандичев[ського]) відібрати від нього адм[іністрацію] і поділити роботу межи себе безплатно, а, крім того, я задумав узяти також безпл[атно] експедицію (досі плачено зол. 4 міс). Відтак, бачите, обходячися при найменшім, печатаючи в 400 прим. (досі 550), винесуть місячно усі кошти найбільше до 50 зол. Зміст подвійного числа буде «Виховання феодала», «Борислав», «Що діяти?», «Про малоруський язик» Пипіна (витяг) на підставі Житецького, про «Пчелу» і т. п.
Правдяни недобрі дуже на «Друга», а один із наших християн висказався о статті «Опізнаймося»: «Е, то московська журнальна бляга і московська гордість!» Опир соціалізму лякає вже потрохи усіх, афера з П[авли]ком розголосила діло широко і декотрим починає ся прояснювати в головах. Наші «старі» в кружку починають рухатися і хитромудро хотять назад усе взяти в свої руки. Бог знає, до чого се доведе, але мені вже доразу збридло ходити туди, слухати на кожнім поступі висмівання, ганьбу та угризатися з загорільцями, що не можуть поняти, як у світі може й бути яка гадка правдива, крім їхньої.
Тому-то я все-таки думаю, що ліпше дати бодай невеличку бібліотеку белетристичну для ширшої галицької публіки, а для тіснішого кружка стягнути поволі найкращі наукові діла, на підставі котрих мож би відтак перейти до популярно-наукових видань. А то для наших академіків не придасться й найліпша бібліотека, бо хибує їм того, що Ви ставите яко конечне условіє, – об’єктивного, спокійного і нефанатичного погляду на хід діла.
Тим однако ж я не кажу, щоби закинути «Кружок» доразу. Най держиться, доки зможе, – але головну вагу конечно, бодай поволі, пересунути з нього куди інде, – а се легко мож буде зробити таким видавництвом, о якім я говорив. Зв’яже нас ся три до того, – ну, в кожного інтересі буде лежати якнайстаранніше допильнувати видання, якнайбільше зиськати купців і якнайточніше вести щоти, а таким способом і неладу й всяких дефравдацій і сварів уйдем.
На тім кінчу нинішнє письмо й остаю Ваш. Ів. Фр.
До М. П. Драгоманова
13 лютого 1877 р. Львів	Львів, дня 13 лютого 1877
Дорогий добродію!
Одно, що від Вас письма дожидаючи, а друге, пролежавши кілька день недужий, я не брався до другого листа аж донині. Так отсе й діла деякі буду Вам міг ліпше розказати, як уперед, і нового дечого понаслухувався, – ну, і пишу, Вашого листа, не дожидаючи. Щодо П[авли]ка, то, бачу, я писав Вам про сей факт, що-ді намісник тутешній мав виразитися, що се був лиш безпідставний переполох, котрим його змусили до підписання розказу арештування. З другої сторони, знов поговорюють, що і з міністеріум прийшов наказ арештувати такого-то задля частих жалоб Росії і доносів з краю. Досі не знати, чи і коли буде розправа судова. До П-ка, хоть ніби не кажуть: не вільно, а в самій речі не допускають. Я після першого разу ходив два рази, а другий його товариш три рази, щоби з ним бачитися, так д[обродій] суддя відправив нас, вимовляючись, що часу у нього нема. Ну, а й у мене часу не купити, а ходити день у день годі, та й, наостаток, про що й говорити, коли усе слухають і, запевно, опісля й нотують?
Д[о]р[о]ш[е]вич був, із «Просвіти» не получив нічо, як се, певно, й Ви з його листа знаєте. Я просив го о деякі переводи до бібліотеки переводних романів, що задумав видавати по великодні, і він прирік, що у Києві найдуться руки, що з охіттю приймуться за діло. Я вам згадував уперед про сей намір. Тепер смію Вас спитати о раду зглядом слідуючих точок: чи в доборі й переводженні матеріалів поводитися головно кругом знання нашої «просвіщенної» публіки, значить, подавати романи і повісті, не все приступні для простого народу, як ось, приміром, романи Діккенса та Теккерея, декотрі (як, думаю, І і VI т. «Rougon-Macquart») Еміля Золя, чи старатися передовсім о повісті бодай що-то зрозумілі й для простих людей.
Взагалі, се питання, й сам бачу, дуже хистке. Воно з Діккенса й для наших «образованих» багато речей буде «ein Buch mit sieben Siegeln», а на Золя скажуть, як чув саме недавно (про «Нутро Парижа»), що се дуже «батярська повість», – на «Що діяти?», що не має вартості, бо не має ніякої любовної «інтриги» і др., а другі знов речі, як-от А. Доде, Е. Золя III, IV і V т., порозуміе, бачу, і наш селянин, особливо, де описується так вірно життя попа на селі (другого тому «La curée» я й досі не читав).
Друге питання, котре для Вас буде видаватися, певно, ще смішніше та пустіше, а у нас може статися каменем преткновенія, се язик і правопись. Щодо язика, то, думаю, згодитесь і самі, що будем передовсім старатися переводити галицьким народним язиком, котрий, конечно, і в Україні нікому не зробить великих трудностей при читанні. Но головне діло – правопись! Писати какографією «Слова» й самим не хочеться, а напиши фонетикою, ніхто не читатиме. Остається правопись Осадці і «Просвіти». Крім того, у нас людей до роботи так мало, а й тоті такі ліниві та повільні, що крий, боже! Отсе ледве найшов сімох (гімназистів), що узялися переводити (з польського!) роман Теккерея, – крім того, й книжок у нас нема, а як є, то дорогі такі, що аж сум (отсе за Брет-Гарта «Gabriel Conroy» перед вакаціями я заплатив 6 fl. 50, за Теккерея 4 fl. 80). А попроси котрого з маєтніших: а купи таку або сяку книжку! Ну, говорить, треба буде, куплю, тільки зажди, тепер грошей не маю. І жди на його гроші, певно, зо два літа. А він собі за той час чорт знає по яких кнайпах ходить та грошики розкидає. Ось і наші працівники молоді.
Проте дуже мене утішило приречення Д[орошеви]ча, що там деякі й переводи вистачать, і книжок сюди дещо пришлють, як Гоголя, Достоєвського, Гончарова, Писарєва, Тургенева, «Вестник Европы», «Отечественные записки» (вони й досі не приходять, а я просив, щоби прислали їх під моєю адресою, бо в кружку тепер дуже часто двері отвором, а всередині ні душі живої, хто хоче, ввійде й забере, що му злюбиться. Так уже більш як 10 томів давніших «В[естника] Е[вропы]» пропало). Так само обіцяно ми і з «Січі» достачити деякі переводи. Не знаю, чи й у Вас не найшли б ся охочі, коли часом працею по другим ділам не перетяжені. Особливо, може б, так дещо з братів Goncourt – у нас їх не видати, – та, може, з Уйди, хоч би от «Pascarel» або що друге хороше. Я читав її «Deadley-Dash», і мені подобалось, також «Дві дерев’яночки», ладні картини з фламандського життя, хіба, може, трохи засантиментальні.
Саме нині прочитав у «Gaz[ecie] Lwowsk[iej]» про «L’Assommoire» E. Золя. Дуже ганьблять за вибір предмета і об’єктивність, котру якийсь критик «Bohdan» назвав недостачею «wspaniałego stylu i mistrzowskiego penzla». Цікава се річ, що за чудо той новий роман? А отсе Брет-Гарта; «Thankful Blossom» ту[т], може, від місяця, а про ню й не гавкнув ніхто.
Мій «Борислав» вийшов осібним передруком, і досі розійшлось без малого 400 прим. З «Другом» діло круто. Довг досі не сплачений, пренумерата, правда, потроху капає, але і те хто знає, чи печатня схоче нам опісля боргувати, коли б ми, сплативши залеглість, хотіли дальше печатати. А «Правда», бачу, печатається безплатно, і таки, як зачуваєм, і з нею щось дуже круто, бо передплатчиків дуже мало, і колись-то збиралися «старші» народовці до наради, що починати. Взагалі «просвітяни» вельми наполохані арештами і волять сидіти зовсім тихо, не робити нічо, не видавати нічо, не сушити собі голови, щоби лиш поліція не мала на них ніякого підозріння. Навіть давніші річники «Вперед» випродують, щоби, бач, товариство не розв’язали абощо. У кружку біда ще гірша.
Стара, попівсько-обскурантська партія підноситься і стає досить сильно та зухувато на ноги, бо касу й досі держить у руках. Теперішній голова Заклинський багато щось переговорює з поліцайниками, як сам повідає, а перед нами знов крутить світом та плете сухого дуба про всякі «правдоподібності і можливості», що ось-ось, як го ніби хтось там у поліції запевняв, дістанемо касу. А тим часом, видко, й сам не вірить у свої слова, бо тепер знов розпочав пактувати з тамтими і, сам не стоячи сильно, подавати їм руку, хоч бачить очевидячки, що здужай вони вхопити го за руку, так сей час і зовсім стягнуть – і все пропало. І ось, буде тому з тиждень, зійшовся такий приватний зборчик у кружку і вибрано комісію з людей обох сторін, щоби порозумілися зглядом точок, на котрих обі сторони можуть згодитися. На першім засіданні (таки того самого дня) ще йшло яко-тако. На другім комісія з тамтої сторони поставила нам до обради в імені своєї партії ось які точки (я, яко писар тої комісії, занотував їх і відписую Вам з деякими поясненнями):
1) Всі члени, котрих обще собраніє прийняти не хотіло, мають бути прийняті. (Се діло так було. Виділ ще торішній, за порадою председателя Левицького, не прийняв сімох людей старої партії, для забезпечення нашим переваги. На загальнім зборі вони відкликалися до цілого товариства, але більшістю голосів (наших) їх неприйняття затверджено).
2) Прийняття їх має відбутися без дебати, всіх нараз, перед вибором виділу.
3) Цілий виділ, проти арт. 19 нашого уставу вибраний, має включно з предсідателем (вибраним легально!) своє уступлення з власноручними підписами на мающім наступити загальнім зборі заявити.
4) В склад виділу має ввійти з нашої (се значить, їх, площанців) сторони 6, і з противної 5. Голова може бути з партії котрої-будь.
5) В число тих 6 входять: Стебельський (брат ославленого Володимира Бояна), Турянський, Король, Чипчар (бурсак, з котрим диспутуючи про діла товариства або язика та правописі, якраз почуєте слова: «Але ви мені і сто літ говоріть, як хочете доказуйте, то, будьте ласкаві, мене не переконаєте, бо я маю свої вироблені «здання» (zdania!)», Красицький, Мидловський (компетент на голову задля… Бігме, не знаю, задля чого? Може, задля своєї блідості, підв’язаного горла і розпустою винищеного здоров’я, а відти, конечно, лагідного успособлення!).
6) В склад нового виділу не можуть входити члени, заеідающі тепер у виділі (значить, за заступниками 13 людей з наших), з винятком Старецького і Бобикевича;
7) Не можуть також входити тоті, що засідали в нім з кінцем минувшого року (значить, 8 наших людей!).
8) Функціонери виділові (касієр, контролер, заступник голови і бібліотекар) мають бути на переміну.
9) Касієр має бути з нашої (площанців) сторони, і то тов. Король.
10) Печатания «Друга» має бути залишене.
Ну, що, правда, гарний крок до згоди! Ми, вислухавши тоті точки, просто баньки повитріщали та роти пороззявлювали. А то вже готові були зовсім увірити, що воно і справді діло йде до згоди, так тут побачили, що їм аби загальний збір, – зберуть свою більшість (книгу, де були повписувані члени, давно украли), понаприймають усяких людей, а тоді нас усіх за комір та за двері з кружка. Проте ми й відповідати їм не відповідали, поки з своєю партією не порозуміємося. Нині отсе відбувся наш Parteitag, наших було з десять (решта або спить, або чортзна-куди пороз’їздилась). Ну, і почали балакати, а вкінці рішились подати їм ось знов яку нашу конституцію:
1) Виділ теперішній цілим товариством має бути узнаний за легальний.
2) Загального збору скликати нема часу і потреби.
3) Прийняття членів лишається після статуту до волі виділові.
4) Видавання «Друга» дається комітетові редакційному.
Як бачите, дорогий добродію, – все се тільки бляга, та що ж діяти? Натепер не мож допустити ніяким світом до загального збору, бо коли вони будуть в більшості, то виженуть нас усіх і почнеться знов «доброе старое время», а ні, то розв’яжуть кружок, і Народний дім усе забере, що ще є у ньому. А буде їх меншість, то почнуть, як з початком курсу, нові скандали робити, і знов біда.
Хотів я ще поділитися з Вами одною гадкою, котру чув не від одного з тутешніх русинів зглядом П[авлика], а іменно, чи би не мож описати факт той докладно і умістити в якій німецькій часописі (як ось «Neue Freie Presse») та сміло упімнутися о його кривду та скоре кінчення діла, бо повідають деякі, що можуть го держати й рік, а відтак пустити без суду, кажучи, що слідство не виказало нічо проти нього. Се би П[авли]ка доразу убило; він і так, не знаю, чи се пережне, такий нужденний був, як єм го бачив. Про G[eorge] R[ouge], чи К[оло]дія, довідавсь, що перебрався за границю щасливо, тож простую те, що-м уперед писав.
Чорт ту[т] дійде ладу у тій мішанині повістей та пошептів, що немов з вітром літають по городі. Д[ороше]вич, запевно, писав Вам, що не їхав у Чернівці і що я там маю поїхати. Я прийняв охотно на себе тоту задачу познакомитися з деякими тамошніми людьми, що ми буде тим легше, що деяких, як Вінцковського, Шанковського, знаю особисто, а до громади учеників гімназіальних «українського» напряму дістану письма. Лиш часу хибує і грошей. Від Д[орошеви]ча я получив не сповна 5 фл[оринів] та й тоті видав на потребу, хоч, як прийде їхати, то й те мушу втягнути в рахунок. За «Борислав» і тільки ми досі не прийшло, щоби переплетчикові заплатити, не то печатні. Значить, вибратись годі скорше, яко по великодні. А втім, напишіть, як Ваша воля, так я й зроблю.
Ваш Ів. Фр.
До М. П. Драгоманова
Біля 16 березня 1877 р. Львів	
Дорогий добродію!
Лист Ваш я отримав, посилки всі також дійшли. Діла в нас стоять ось як: у П[авли]ка я був. Він ще нужденніше виглядає, як уперед. Каже, що кров’ю плює. Обіду, котрий му там давали, не міг їсти, і я винаймив му обід у своєї пані. Його діло небавом рішиться. Вчора учув, що 16 (латинського]) с[ього] м[ісяця] буде розправа судова. Винуватять го о те, що буцімто належав до якогось тайного товариства або з таким же переписувавсь (чи, може, і тут хотів подібне зав’язати? Се все у тім параграфі стоїть). Кара в Strafgesetz’i назначена 1 – 3 місяці арешту. Та не те лихо, а то, що наші професори універс[итету], не дожидаючись засуду, вичеркнули го з університету. В такий спосіб неборак стратив один курс і, крім того, стипендіум, о котре іно що подався і котре му були призначили.
Щодо «Друга», то діло ось яке. Виділ кружка два рази рішав, щоби го не видавати, але ми таки вспіли переперти своє, і відтепер буде виходити раз на місяць об’ємом 3 листи. Адміністрація торішня була дуже лиха – Левицький грішми шафував, довгу наробив звиш 300 зол[отих], а сього року, діставши місце при «Правді» і побачивши, що ми помістили «Опізнаймося», – гей же трубити, що «Друга» конечне треба погребати і таке друге. З печатнею ми тепер так умовилися, що платимо по 13 зол. від листа за друк (garmond), а папір наш.
Кредиту маємо 6 листів. 3 і 4 н[оме]р вийде коло 20 лат[инського] с[ього] м[ісяця] і містити буде: «Труба», новела Педра д’Альаркона (заміщена тільки задля укоськання роздражнених голов), «Борислав» («Навернений грішник»), «Що діяти?», «Помилка хорватського проф[есора], не попр[авлена] руськ[ими]», «Чужі попереджають нас», «Від редакції», «Житецький а українське питання», резюме статті Пипіна, а в літературній хроніці – про «Пчелу», про Гольдштейна і пр. Ваші замітки «Логіка в наших газетах» є у нас і мали бути ще торік поміщені, так Лев[иць]кий перепинив, щоби, боже борони, не зачепити «Правду». А в сьому числі, думаю, не наручно її містити, – чень, прийде спосібна хвиля опісля. «Правда» містить тепер більше гарячкову і нервичну, як розумно обдуману статтю «Слівце до опізнання». Чи будете відповідати?
Будьте ласкаві й до дальших номерів «Друга» надсилати бодай коротенькі замітки! Воно все якось веселіше печатається і з більшим інтересом читається номер, як там і Вашого дещо. А крику наших католиків ми перестаєм боятися. Ось і мій «Борислав» наробив клопоту нашій архідієцезіальній газеті «Р[уському] Сіонові». Перший н[оме]р «Друга» висилав «Сіон» на оказ, за те обрушилися деякі попи і давай вередитися, що «Сіон» деморалізацію ширить межи женщинами, висилаючи такі речі. Ось, чую, св. Юр улякся – сам митрополит Сембратович велів собі принести «Друга» і – нечуване діло – прочитав тоту мирськую сатанинськую газету, щоби побачити, що се за звір. Ну, і високий синедріон рішив, що нічо там нема такого нечоловічеського, бо автор не пише се, щоби заохотити до подібного життя, а тільки щоби відстрашити. Но помимо того – додали отці – воно не пригоджується до «плавного» читання красавицям.
З Петербурга получаемо ось які газети: «С.-Петербургск[ие] ведо[мости]», «Биржевые вед[омости]», «Новое время», «Ниву», «Пчелу» і «Вестник Европы». З редакції «Отеч[ественных] записок» получили ми 5 т[омів] Щедріна, а журналу ще й досі нема. До слідуючого н[оме]ра «Друга», думаю, не зле буде покористуватися Е. Зольовим «Пар[изьким] письмом» «Типы духовенства во Франции», особливо першим уступом. Резюме з «Нови», не знаю, чи зробить, що треба, в газеті, даване по кусничку. Думаю, що більше зробить Еркмана-Шатріана «Виховання феодала» (переклад уже готовий), Щедріна («Деревенская тишь»), виїмки з Флоберової «La tentation de saint Antoine» (сими днями я получив сесю поему і прочитав за один вечір. Описання Александрії і різні аріан, Навуходоносорової учти і розмова Ант[онія] з чортом при кінці – се кусники якраз пригодні), бо й так цілої поеми у нас дати не спосіб. З Дрепера ладиться резюме, але не швидко буде готове. Я тепер почав ряд відчитів у кружку витягом із Беджготової статті «Über den Ursprung der Nationen», у «Друзі», думаю, се не пригодиться.
Вашими грішми ось як я зарядив: за «Правду» 6 зол., за «Слово» – 9 (півроку), за «Р[уську] раду» 4, за «Науку» (не знати, чи буде виходити) 1 зол. (квартал). «Наука» виходить уже у Львові. «Руську хату» получаете даром. «Світогляд» і Костом[аров] 1 зол. П[авли]кові за обід 5 зол., за снідання 1 fl. 50, служниці, що носить, 1 fl. 50 – прочі книжки 1 зол., «Друг» – 4; значить, усе досі видане виносить 34 зол. У мене відтак ще лишилося 15 зол. до дальшого розпорядження.
На Угри й на Буковину адресів ніяких ми від П[авли]ка не маємо – затим, як вийде, то діло залагодиться.
Щодо арештованих ту[т] українців, то довго не було ніяких звісток. Далі заговорили, що двох (не знати, котрих) вислано в Росію. Доперва вчора я дізнався, що вони тут є і ураз із П[авли]ком стануть під суд. Із нас ніхто до них не навідується. До П[авли]ка ходив тільки я та ще один його товариш, та й то заким мене пустили до канцелярії п[ана] судді, то-м ходив 4 дні і ніколи не міг го застати. Не знаю, чи до розправи будуть і мене покликати. Щодо видавництва повістей не маю досі ніяких звісток.
З Віднем я вступив у переписку, а іменно з С[ельсь]ким із «Січі». Написав, щоби прислав «По вопросу о м[ало]-русской литер[туре]».
Доходжу до книжок.
Коли хочете деякі присилати сюди в коміс, то віднесіться там у себе до якого книгаря, а той хай напише сюди до Buchhandlung Richter, Marien-Platz, і хай з ним переговорить. Присилати до мене або де оно ось чому не приходить – понесем ми котрий до книгарні давати в розпродаж, то або просто не прийме, підозріваючи, що, може, се заказане, або ще й у поліцію занесе. Чорт їх там знає! Короводу на всякий раз буде не мало. А так уже саме те, що то з книгарем справа, буде му більшою порукою та й в разі чого не кине світла ні на кого.
А з метеликами натепер здержтеся, бодай до по-свят, хай трохи перемелеться. Не тому я се кажу, щоби-м боявся більш, як того треба, а тому, що від надмірного поспіху користі буде мало, а пізніше і більше і безпечніше мож буде зробити. За мною і ще за декотрими слідять пильно, і тому-то до 16, коли мож, не пишіть до мене нічого, а відтак я подам Вам адресу, де буду на святах. Але якби що конечно понадобилось, то адресуйте до мене: Jaroslau Roszkievicz, Benediktiner-Platz, № 1. Се буде безпечніше.
«Турки внутр[енние] и вн[ешние]» я дав у розпродаж саме до того Ріхтера, рахунок пришлю в червні або маї. Якби знов метелики конечно понадобились, то будьте ласкаві вислати їх у Відень, а відтам, як будуть їхати люди на свята, можуть привезти й сюди. І се би, бачу, була найліпша дорога. Книжки Вам вишлю, скоро вийде «Руська хата». Щодо пренумерантів, то я постарався, і перед святами, думаю, мож буде їх роздобути, хоч на всякий спосіб се сполучене з трудностями. «Науки», думаю, маєте на окладці торішнього річника.
Щодо філій, то «Просвіти» філії ось де: Бортники, Тернопіль, Станіслав, Тов[ариства] Качковського головніші: Самбір, Дрогобич, Стрий, Станіслав, Коломия, Снятии, Скалат, Рава-Руська, Золочів і др. Товариства ремісничі: Поморяни, тов[ариства], зв[ані] «Поміч»: Підгайці, Надія.
Ле[виць]кий лютий, старається всюди ширити вість, що нас три підплачені, робимо на шкоду народовців.
На тім і кінчу нинішнє письмо і остаю Ваш.
І. Фр.
Р. S. Щодо книжок, котрі я дав на Україну, то ось вони: 10 прим. «Капітал і труд», 10 прим. «Письма посм[ертні] Герц[ена]», 2 прим. «Алекс[андр] Герцен», 1 прим. «Кто виноват?», 1 прим. «Что делать?», 3 прим. осталось у нас «Кап[итал] и тр[уд]», 2 прим. «Былое и думы», «Что делать?» 1 прим., «Про сущность конституції» Лассаля 12, «Гласный ответ» 18 прим., Рилєєва поезії 1 прим. Книжки, забрані у Д[орошен]ка, є в суді, і їх, певно, віддадуть йому, скоро буде по всьому.
Прощайте.
Ів. Фр.
До М. П. Драгоманова
24 березня 1877 р. Львів	Львів, дня 24/3 1877
Дорогий добродію!
Павлик вийшов і пробуває від трьох день у мене. Його засудили за 8 день; вніс рекурс, університет, бачиться, пропав. Ширше напише він сам.
Я лиш про деякі діла до Вас. Отсе перше з перепискою. Ваш лист наробив в суді великої каляманції, хоч і був дуже невинного змісту. A priori осудили, що Др[агомано]в – соціаліст, а соціаліст – тайне товариство, – от на такій підставі засудили наших християн. Тому-то, пишучи до нас, адресуйте ось як: Franz Limbach, Zimorowiez-gasse № 2, Lemberg. Сього чоловіка я знаю і ручу за певність.
Ви, певно, відібрали посилку мою і М[андиче]вського, як також і «Друга». Щодо посліднього, то просив би-м о деяку статтю до дальшого н[омер]а. 3 і 4 ч[исла] зробили ту[т] дуже корисне враження, і самі правдяни признали, що ми лишили їх позаду. Один із наших людей, що хоче переводити Еркмана-Шатріана, просив запитати Вас, чи, переводячи і друкуючи такі речі, на котрих написано, що «всі права застережені», «Друг» не міг би мати якого клопоту, а в разі якби так, то до кого б нам удатися і просити дозволу? «Отеч[ественных] запис[ок]» прийшла досі одна книжка (за февраль), а першої десь нема.
Я, бачиться, нині їду (і П[авли]к також) на провінцію, і то аж де до 10 – 15 апріля. Як до того часу не буде нічого пильного, то не пишіть до мене. До «Друга», посилаючи що-небудь, посилайте під тою самою адресою, a L[imbach] доручить адміністр[ації]. «Чужі попереджають нас» ми на сей раз не помістили, буде в слідуючім н[омер]і. Зваживши розголос, якого ту[т] наробило Ваше ім’я послідніми днями, думаю, Ви за те не прогніваєтесь. На розправі в судді були два укр[аїнці]: Борисов з Одеси і брат Д[орошен]ка-Черепахіна.
Чи «Громада», a resp[ective] «Лихі люди» скоро появляться в нашій книгарні? «Турки» розходяться дуже поволі; тепер, їдучи на свята, декотрі позабирали дещо продавати. Щодо видавництва з Києва досі нема ніякої вісті. З Відня «По вопр[осу] о м[алоруськой] литер[атуре]» я не одержав, хоть відносився (посередньо) до Т[ерлець]кого. Кажуть, що се книгарева Helf-ова власність, ну, і хотячи брати, треба заплатити. В маї, може бути, помістимо в «Друзі» «Теорію д-ра Крупова» – в 5 і 6 піде на вступ Щедріна «Деревенская тишь». П[авли]к, бачиться, буде робити резюме з Дрепера. На тім кінчу. Не підписуйтесь на листі і веліть листи адресувати кому другому. Заразом ще раз повторюю просьбу о статті для «Друга», найрадше змісту наукового. Прощавайте!
І. Ф.
До О. М. Рошкевич
21 квітня 1877 р. Львів	
Кохана Ольдзю!
Годі мені залишити нинішню спосібність, щоби не написати до тебе кілька слів. Не знаю, чи дійде моє письмо до твоїх рук, – та, впрочім, все одно – не дійде, так не дійде, а я все-таки напишу. Моя дорога сюди (до Дрогобича я не їздив задля поганої погоди) була от-от, оскільки се мож сказати о дні, під час котрого я майже й слова не говорив ні до кого. Ту[т] застав я П[авли]ка, а він дотепер пробував у мене. Хоче ся женити, та не знає, як би деяку українку розлабудати. Черепахіна і Ястремського вчора повезли у Швейцарію.
З Росії понадходили деякі нові книжки, з котрих кілька при спосібності пришлю й тобі. Завтра (у неділю), бачиться, буду робити колоквія з руського, у понеділок запишуся, а відтак спокійно засяду до писання роману. Згадка про тебе, моя сердечна, додає мені всегда сили, хоть два-три дні після приїзду я чувся дуже слабим і нездоровим. З Славком я й досі не говорив і слова, у школі він стоїть добре, з чиряком нічого, принаймі того він і слова не згадує.
Нині був у мене Мандичевський і говорив багато о тім, що нас усіх гостро слідять і хотять як мож скомпрометувати. Не досить того, що нас тут окружили шпіонами, але навіть раз у раз шлють письма до російської амбасади у Відні (до Новикова), де описують каждого яко соціаліста і чорт знає що, – а се в тій цілі, щоби, скоро котрий із нас появиться у Росію, сей час із ним туди, де козам роги простують. Ми тут заперестали усякої переписки з заграницею, а що й до нас не доходить нічого; впрочім, знаєм допевно, що всі письма і посилки до нас і від нас на границі розпечатуються.
Я чим далі, тим сильніше приходжу до переконання, що конечно треба добитися певного сильнішого становища, поважнішого імені, щоби, як що до чого, не так легко смів який-небудь хлистик чіпатися. І тобі, моя дорога Ольдзю, конечно подумати о якім-будь занятті, котре би не тільки робило тебе ближчою мені, збуджуючи для тебе поважання і узнання і тим самим скріпляючи нашу любов, але в разі конечної потреби, могло яко-тако запевнити тобі удержання – не тепер, але пізніше. Впрочім, ти ж і сама знаєш, що приятніше і свобідніше живеться, хоть і вкупі з другим, але знаючи, що не з твоїх рук я їм, і маю власну волю в усьому.
Єдина не заперта і доступна для тебе дорога се писательство. На тій дорозі ти ще не пробувала своєї сили, тож і сказати годі, чи і що ти можеш на ній удіяти. Але подумай і те, що, виступаючи перша у нас на тім полі, ти можеш зробити велике вліяння на других женщин, що твоє образування, вправді не спеціальне, але більше загальне, дає тобі перед поперед усіма майже женщинами у нас, і вкінці, що й моя рука, оскільки се в перших починах потрібне, не відкажеться ніколи від помочі для тебе. Такі мої гадки зглядом того предмета. Впрочім, переспнтай себе саму і не в’яжися нітрохи моєю радою, коли вона тобі не по волі. Впрочім, я ще раз говорю, що женщин і у нас тепер легко осягнути в літературі поважне місце, раз, тому, що вона виступить перша, а по-друге й тому, що у нас ще занадто глибоко вкорінений звичай «преклонятися перед женщиною».
Посилаю ти тепер VI т. Золя, на котрий, певно, будеш цікава. Словаря Белей буде потребувати аж на вакації для переводу «L’Assommoir». Не знаю, чи ти зможеш зладити до вакацій «La curée», – впрочім, можеш, читаючи, повиписувати собі незнані слова. З переводом ніщо квапитися, волиш пробувати своїх сил в оригінальних шкіцах. Дуже би ми було приятно, якби-м міг яким способом дістати перші плоди твоєї праці.
Знаєш, що? Я, може, на зелені свята буду у Вас. Тре буде виїхати додому, а відтак на деньок і до Лолина заїхати.
Мох приходить до Славка досить часто. Зразу, приїхавши зі свят, вони оба немало п’янствували, тепер дали спокій: Славко остав здоров, Мох відлежав своє. Славко купив собі новий капелюх і вже 4 дні не знає, де ся з ним діти, – так ся ним тішить; брати го ще не брав ані раз, хіба в хаті, а на вулицю в нім не показується.
«Друг» вийде нині, – може, сконфіскують, бо є дещо П[авли]кового, та й то такого, що хто знає, чи знесе наша цісарсько-королівська прокураторія. Василовичів лист я нині дістав – зовсім чого іншого надіявся. Ну, нехай і те! Що інше пізніше буде, правда? Та й до того надіюся, що необавці! Твоя фо[тографія] стала для мене правдивим джерелом потіхи і радості. Щовечора, коли уже всі сплять, я з півгодини задивлююся на неї і забуваюся зовсім: я такий тоді щасливий – чую, як нові сили будяться, нові мислі напливають! А за се все лиш тобі, тобі одній дякувати! Я пригадую собі твої слова, що твоє «окончательне» образування, розширення своїх понятій і т. д. – се моє діло. То був для мене завеликий і незаслужении комплімент – так воно зовсім не є, – впрочім, не о тім бесіда. Я лиш подумав собі тоді, що дійсно се би була немаловажна річ для мене зважити, скільки понятій і вражень я завдячую тобі, скільки нового елемента ввійшло в моє життя через знакомство з тобою. Над тим я ще подумаю.
П[авлик] кланяється тобі і Михайлині. Він остався таким, як був перше: найзвичайніші речі пересаджує, все своє. Я на першому плані, тож ні про що з ним і бесідувати, хіба про нього. Славко, бачу, в тобі закоханий і заздрісний та лютий на всякого, хто тебе любить. А як згадати, що ти можеш кого любити, то готов очі видерти. П-к не раз го тим лютить.
Був-єм у Дольницького, він приїхав аж у неділю. Там-єм трохи посидів, побалакав, – ну, а особлившого нічого.
Вже кілька разів хотів я кінчити се письмо, та, знаєш, так не хочеться розставати[ся] з тобою, хоть би й через такого посередника, як от, тямиш, вечорами нам не хотілося розставати[ся]! Щасливі хвилі, глибоко ви врилися в мойому серці, і не раз аж сумно мені стане, коли навернеться гадка: ні, се надто хороше для мене! Хто знає, чи в своїм житті я діжду коли таких других вечоріві
Але, впрочім, що ж се такого великого? Мені тепер приходить на гадку, що я сказав до тебе: при щирій любові щастя повинно рости, не зменшуватися! Нічого тужити за минувшим! Ми молоді, світ нам ще усміхається – жити хороше, любити хороше!..
Прощай, моє серце! Цілую тя щирою душею.
Твій Іван.
До Я. М. Рошкевича
22 вересня 1877 р. Львів	Львів, дня 22/9 1877
Коханий Славку!
Не знаю, чи звісно тобі, що до мене вільно писати листи, – розуміється, щоб і слова в них не було про мою справу, а пан суддя, перечитавши, пришле мені. Я пишу до тебе нині з двоякою просьбою. Перша річ – книжки. Вчора я просив п[ана] презеса о позволения читати книжки, бо уперед, крім фахових, грецьких та латинських, мені не мож було читати ніяких других. П[ан] презес позволив мені і обіцяв поговорити з п[аном] суддею, і я надіюсь, що п. суддя бодай тепер не відмовить моїй просьбі. Для того прошу тебе як мож найскорше принести мені до канцелярії п. судді Писарєва, дві книжки: одну польську «Szkice z dziejów pracy», а другу російську і також Еміля Золя дві повісті: одну по-польськи: «Karjera Rougonów», а другу по-російськи: «Завоевание Плассана».
Друга справа, в якій звертаюся до тебе, ось яка. Донеси мені в письмі, що сталося з моїми речами, котрі ти забрав від Федоровичевої. Заразом напиши, з яких се причин твій батько так страшно загнівався на мене, що, будучи у Львові, навіть не хотів побачитися зі мною?
Для мене видається такий гнів чимось таким, що не має найменшого сенсу, – бо і що ж се значить – гніватися на чоловіка в нещасті, – як коли б я сам собі то зробив, і то ще йому на збитки? Для того будь такий добрий і при найближчій спосібності напиши додому і донеси о. Рошкевичеві, що надіюсь його з донькою побачити на моїй розправі. Прошу тя конче написати се і відтак донести мені дословно відповідь: щоб я знав, чого маю держатися. Прощай!
Цілую тя сердечно.
Твій Іван Франко.
До І. М. Белея
Липень – жовтень 1877 р. Львів	
Коханий!
Вчора получив я грипсанку від П[авлик]а. Його сестра є ту[т], її дві неділі держали в Косові у арешті, відтак приїхала сюди. П-к справив її до Федоровичевої, – може, вона їй дасть яку роботу. П-к велів тебе просити, щоби-с, скоро вийдеш на волю, навідався до неї та просив народовців, може б, могли їй достачити роботи.
Др[агоман]ов, як, може, тобі звісно, прислав П-ві повномочіє, щоби міг відібрати гроші за книжки, прислані Ільницьким «Просвіті». Се повномочіє передане Дідові, якби мож його получити, то сестрі П[авли]ка сесі гроші стали б дуже в пригоді, поки найбільша нужда.
Тепер про мою справу. До зложення кавції за мене міг би (і мусить) причинитися мій вітчим, Гринь Гаврилик, ґазда в Нагуєвичах. Грунт (моя вітцівщина) може бути (крайньою ціною дешево) таксований на 400 – 500 зол[отих] (як натепер, може, з будинками до 1000). Що би неставало, міг би доложити Рошк[евич]. Я хочу сам понаписувати листи до них, і то якнайшвидше – та лиш то біда, що насамперед треба, бодай про око, порадитися чи то Крігсайза, чи то презеса. Може би, ти міг подати мені адрес д-ра Яцковського.
Я поручив би Рошк. занятися цілою справою, с. є. порозумітися з вітчимом зглядом скількості ґрунтової такси і відтак порозумітися з Яцкіовськимі зглядом подання. П-к на Др. не має надії і навіть не хоче його непокоїти, але з тим він дурень. Ту[т] не час до делікатеси, а треба рятуватися як мож. Я вже нині мельдувався до суду, та що ж, не кликали. Біда з тим мельдуванням! П-к у своїм письмі дуже вколов мене одним словом: «А видите, моя сестра приїхала до мене, а ваша мила до вас анідуду». Се дитинство, правда, а я нині весь день, як строєний. Чорт би побрав мою дурну голову! Ex, на волю, на волю! Ти, коханий, пиши, зак[и] ще вийдеш, бо відтак знов пустиня кругом. Якби-с міг прислати ми яку книжку, яку-будь, аби були друковані слова, – то прошу. Най будуть і параграфи, все одно! Дуже мені треба на пару день.
Р. S. Хоть я понаписую листи до Рошке[вича] і Гаврилика, то ти, скоро на волі, таки напиши, бодай до Р., аргументуй, роби ефект! Vale!
До І. М. Белея
Липень – жовтень 1877 р. Львів	
Коханий!
Я два дні не писав до тебе нічого, бо-м думав, що тебе вже виправили в божу путь за браму. Дуже сумну вість вичитав нині рано з твоєї грипсанки, що ти ще ту[т]. Чорт би побрав наших ласкавих добродіїв, що вміють чоловіка так зручно напинати на тортуру ожидания! Ще якби не вони на світі, то в наших головах защезла би й пам’ять, що була колись на світі свята інквізиція! І в мене нема нічо нового – візити в неділю не було, а я ще й досі не зовсім здоров. А ще до того твоя коротенька карточка і друга картка від П[авли]ка, котру-м нині одержав, набавили мя смутку на весь день.
Ти, коханий мій, не журися, – того мож було відразу надіятись, що серце вовка не зм’якне, відразу, скоро почув твою бесіду, що-ді збираєшся до шпиталю. Він не з тих, що так напруго м’якнуть, сухотники уміють довго лютитись. Знаєш ти, що? Чи не ліпше би було, якби ми оба день за днем мельдувалися до шпиталю. Там і на життя було би добре, а твоя малпа вистачила би попри шпитальний вікт для нас обох де з на тиждень. Зрештою, як ти гадаєш, – може, хто знає, чи схотять нас узяти. Там і балакати б нам мож, і газету дістати, і в прочім Бригідки місце прецікаве для студій.
П[авли]к пише ми (ще давня карточка), що Федоровичка страх люта на нас обох і на Анну, що ходила на неї скаржитись у поліцію, бо-ді по цілих ночах торкоче машиною, шиючи, – спати не дає. Мене і П-ка узиває галганами, розшибається за тими 10 гульд[енами], що-м винен жидові, – посилала жичити до Ільницького і т. д. Боже мій, що тота клята баба робить! П-к писав свою картку, видно, в нападі лютості – всіх називає стервами і пр. і, як видно, дуже щось злий на мене. Те клонить мене іти до шпиталю, щоби не бути причиною неприятності для нього і його сестри.
Одного ми шкода – кореспонденції, а особливо тому, що тими днями отвирається ми певніша і коротша дорога коресп[ондувати] з П[авли]ком, ліпша від його вірників, котрі держать картку по тижневі. І ще одно паскудство! П-к передав картку, адресовану до С[ель]ського, на 25 до Зак[линськ]ого, і знов, значить, дві неділі дорогого часу пропало, а я не маю відомості в тім згляді! Прошу тебе, зроби ти за мене тоту річ, напиши від себе карточку коротеньку до С[ель]ського і запитай го, чи мій лист, котрий я вислав до нього до Відня, попався в руки поліції, як він його толкував, чи нема в нім чого штемповного і які взагалі його штемпи. Заразом запитай, чи правда се, що правит[ельство] розв’язало «Січ», і як правда, що сталося з її майном, книжками, касою et сet[era]. Ce речі важні для нас, і варто їх знати.
Якби ти міг С[ель]ський показати деяку певну дорогу коресп[онденції], то донеси мені – буду й я дещо писати. Завтра донесу ти, чи корес[понденція] з П-ком доразу впевнена, а як так, то будеш і ти міг пересилати до П-ка грипсанки через мене. Чи нема чого нового від Зак[линськ]ого? Рушайся, коханий, жий ще пару неділь арештантським життям, оскільки мож, повно, – чень, дасть бог, що і нам колись отвориться брама, та й то без волі і ласки наших «чесних і всевідущих»! Шіллера не можу ти прислати, се власність одного жида, котрий хоть сам го не читає, однако трясеться над ним! Від Анни нічого нового. Не сумуй, коханий, бо наш сум – радість нашим гонителям, котрої щоб не дочекали! Vale.
