м. Львів, 8 січня 1942 р.
Відпис.
о[тець] Петро Табінський Львів, дня 8 січня 1942 р[оку]
м[істо] Львів, вул[иця] Пекарська, 31/9
Христос рождається!
Високопреосвященніший Владико! З нагоди свят Різдва Христового та
Нового Року складаю Вас в імені моєї родини і моєму щирий привіт з
найкращим побажанням великих ласк Божих. До привіту залучаю сердечну
подяку за добру пам’ять, якої виразом були відвідини п[ан-] о[тцем] прот[оієреєм Євгеном] Барщевським скромного мого помешкання. Не поставте мені
за лихе, що не зразу відгукнувся. Сталося так з кількох поважних на мій
погляд причин.
Перше – я зайнятий був писанням споминів з 1918–1920 р[оків] і не мав
сили волі відірватися від переживань, викликаних споминами. Укладання
споминів закінчив я оце тільки на самий Святий Вечір.
Друге – читав я Вашого листа до Ексцеленції Митрополита Кир-Андрея [Шептицького], дещо з Ваших друкованих і літографованих видань 1940–
1941 р[оків] і переконався, що Ви живете в царині солодких мрій – пощо
мав би я вносити дисонанс у Ваші переживання! На нашу долю випало
стільки горя і суму, що добре, коли маємо на старість принаймні радісні
мрії. Чи не так?!
Надто, з слів п[ан-] о[тця Євгена] Барщевського, а може також і з інших
оповідань Ви напевно вже знаєте мій погляд на залучення Вас до православно-церковної праці. Знаєте, що залучення це я вважаю не за здобуток, а
за нашу національну втрату… Вашим авторитетом і Вашею працею прикриває себе т[ак] зв[ане] Православіє, міцно скомпрометоване і на Україні, і
в Польщі. Ця обставина була найголовнішою причиною, чому я здержувався писати Вам.
З Вами я завжди був щирий – дозвольте бути таким і тепер. Спомини
про події 1918–1920 р[оки]: розважання в день 10-их роковин мого поєднання
з вселенською Церквою (26.ХІІ.1931/7.І.1932) і оповідання очевидця про
церковно-суспільне життя в Києві (оповідач виїхав з Києва 6.І., прибув до
Львова 7.І.) відновили в моїй свідомості ідею, яку я пізнав ще на учнівській
лавці, – ідею розбіжності між т[ак] з[ваними] Православієм і українством.
Ви, Владико, захопилися ідеєю поєднати ті два антипода… Над подібною
спробою працював понад десять років (1918–1930) як священик і я, алемусів
тяжко поплатитися – в Кам’янці за це кинули на мене заборону священнослуження; в Крем’янці ж позбавили мене праці і хліба, два роки держали з
родиною безробітним і нарешті урочисто проголосили анафему І.ХІ.1931 р[оку]. І це зробило Православіє!
Даремні були мої намагання і шкода праці!..
В рамцях т[ак] зв[аного] Православія можна вмістити все, що вгодно –
візантійство, московщину, інтернаціонал з серпом і молотом, польщину і
т[аке] ін[ше], – не вмістити лише одного українства. З переміною політичних обставин православні владики міняють свою церковно-державну орієнтацію легше і скоріше, ніж свої святительські ризи.
Але орієнтація їх вістрям своїм завжди наставлена проти українства.
Здалося б, по пережитих досвідах і блуканнях манівцями, після урочистих
молінь за «благочестивєйшаго и самодержавнєйшаго», за «Ojczyznƒ nasz· –
dziedzictwo Boga Ojca», за «предержащую власть нашу» (комуністично-безбожницький інтернаціонал), – православні владики мусіли б нарешті схаменутися і навчитися звичайнесенької тактовності… Так, ні!
Ото факт понад усякі сумніви: в Києві під іменням слов’янства активізується нахабніша білогвардейщина, а очолює її … єпископ Пантелеймон
Рудик, яко висланець митрополита (?!) Олексія Громадського… Резиденцію
свою урядив у Флорівському манастирі, а прилюдні Служби Божі править у
Михайлівському…
Факт багатомовний.
«Т[овариство] Холмських Богословів» у своєму меморіалі з серпня
1941 р[оку] домагається, щоб не допускати неправославних до церковної
праці на Великій Україні. Застерігає неправославних українських патріотів,
щоб не втручалися в релігійні справи Східної України, бо це викличе боротьбу, яка міцно зашкодить незалежності України…
Нерозважні домагання та даремні побоювання! Люта боротьба і небезпека для самостійності України загрожують не з боку неправославія, а кого
іншого… Власне самого Православія… Тож Православіє – база безоглядної
протиукраїнської акції. В протиукраїнському наставленні воно об’єднує і
москаля, і національного ренегата, і малороса; а культивуючи безмежно
жадобу влади, титулів та халтури, підігріває це наставлення…
Чи сучасна Київська акція Олексія – Пантелеймона діється за згодою
Високопреосвящ[енного] архиєп[ископа] Іларіона [Огієнка], чи всупереч і
помимо його згоди – байдуже! В кожному разі участь Архиєп[ископа]
Іларіона не міняє істоти справи, не касує розбіжности між Православієм і
українством, припізнює розвій релігійної свідомості в українському
суспільстві – отже відіграє ролю паравана…
«Т[овариство] Холмських Богословів» у своєму, згаданому вище, меморіялі декларує симпатію до Православія св[ятого] Володимира Вел[икого] і
Петра Могили. В нашій історії є явища, в існуванні яких православним українцям болюче признатися, але вони мусять признатися, щоб їх жертівна
релігійно-суспільна праця не загинула на сліпих стежках*
. Православіє св[ятого] Володимира Вел[икого] і його внуків було істотно-відмінним від Православія його правнуків – було воно визнанням вселенським, католицьким
(до речі – називалося не Православієм, Простославієм).
Православіє правнуків Володимира Вел[икого] – візантійство («Візантійський Саваоф» за виразом Тараса Шевченка), знаменує собою культурно-духовий і національно-політичний декаданс України. Православіє Могилянське має ту сумну заслугу, що витворило нам поняття про «Малую Русь»,
а відтак підготувало «Єдиную и недєлимую». Пізніші форми Православія –
це «Єдиная» і різні середини.
Щиро бажаю, Вам, Владико, в новому 1942 р[оці] започаткувати відновлення віри і релігійної культури Володимира Вел[икого] – поворот до того
великого діла, без якого Православна Україна не визволиться з релігійного,
морального і суспільного хаосу – розгордіяшу, а її відродження з царини
мрій не перейде в царину фактів.
Це моє спеціально-новорічне побажання!
О[тець] Петро Табінський
Lemberg – Piekarskastrasse 31.W.9.