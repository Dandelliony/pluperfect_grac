м. Мюнхен, 4 лютого 1953 р.
Die Ukrainische Autokephale [м. ] Мюнхен, 4.ІІІ.[19]53 [року]
Orthodoxe Kirche
Kirchenverwaltung in MÚnchen
№ 659
До Його Високопреосвященства,
Високопреосвященнійшого Іларіона,
Митрополита Вінніпегу і всієї Канади.
Ваше Високопреосвященство,
Високопреосвященнійший Владико!
Парафіяльна Рада Св[ято-] Покровської УАПЦ у Франкфурті надіслала
Церковному Управлінню УАПЦ в Німеччині копію відповіді Канцелярії Вашого Високопреосвященства на прохання вищезгаданої Парафіяльної Ради
про допомогу на будування укр[аїнського] православного храму у Франкфурті. Церковне Управління бере на себе сміливість, в цілях інформаційних, подати Вашому Високопреосвященству наступне:
У Франкфурті (м[ісце] столиці Гессенщини, і його околицях) живе зараз
приблизно 600 українців. Крім того, останнім розпорядженням німецького
уряду Гессенщина приймає нові кадри укр[аїнських] біженців з Баварії, для
яких зараз будуються нові приміщення. На жаль після ліквідації ІРО українці Франкфурту залишилися без своєї Церкви, бо не мають в перенаселеному Франкфурті відповідного приміщення, тоді як потреба в релігійній опіці
прав[ославних] українців і їхніх дітей є занадто велика, тим більше, що московська пропаганда не спить!…
Москалі вже давно мають свою церкву у Франкфурті і всіми способами
ведуть кампанію проти Української Церкви, а тепер, коли вони почули, що
українці дістали від м[іста] Франкфурту навіть кусень землі для церкви, а
від Суспільної Опіки 100 м[арок] допомоги на будівлю, коли вони, зібравши
між собою пару сотень марок, вже купили собі барак за 300 м[арок], коли
члени парафії жертвенно, власними руками, взялися за роботу і, ставлячи
опір москалевій і іншій пропаганді, що стремить всякими засобами здискредитувати шляхетський почин наших вірних, не сходять з наміченого шляху, – в такий момент і в церковному стані не допомогти їм було б великим
гріхом!
Що у відозві Парафіяльної Ради нема підпису настоятеля, то це пояснюється тим, що у Франкфурті поки нема постійного священика, туди час
від часу наїжджає священик аж з Мюнхену. Коли буде церква збудована,
тоді туди буде призначений постійний священик. І хоч там, повторюємо,
зараз нема постійного священика, одначе вся діяльність згаданої Парафіяльної Ради находиться під контролею Церковного Управління в Мюнхені. Тому
воно гаряче просить усіх добрих людей підтримати ініціятиву Франкфуртських православних українців збудувати собі хоч скромненьку, але власну
церковцю, щоб наші вірні не були змушені йти до московської або до католицької церков.
З правдивою повагою і любов’ю у Христі, просячи молитов Вашого
Високопреосвященства, залишаємось Ваші духовні діти
Протоієрей (П. Дубицький) Протоієрей (Ф. Луговенко)
Керівник Церковного Секретар Церковного
Управління УАПЦеркви Управління УАПЦеркви
в Німеччині в Німеччині