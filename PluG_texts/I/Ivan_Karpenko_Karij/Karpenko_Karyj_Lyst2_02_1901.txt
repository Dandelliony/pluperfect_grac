До Н. І. Тобілевича 2 февраля 1901 р., Київ 2 лютого 1901 р.
Із Києва ми додому не поїдемо, бо заключили на весь піст до 16 апр[еля] контракт з Щукіним і будемо грать в Москві, театр «Ермітаж» в Каретнім ряду. А після 16 апр[еля] поїдемо додому.
«Хазяїн» пройшов з великим поспіхом. Всім дуже подобається. Ніхто, навіть самі сильні критики, не находять великих недочотів, крім деяких дрібниць, на которі не варт було б звертать уваги, але я і ті дрібниці поправив. Я сам бачу, що це найкраща моя комедія і, мабуть, не то краще, а вже й такої не напишу. «Хазяїн» вже пройшов три рази, при хороших всякий раз зборах, і має ще бути виставлений два рази на одній неділі. Може, це занадто часто, але цікаво, що з того буде, чи дасть він ще два добрих збора, чи ні.
Діла у нас тут дуже добрі, а за Москву я потерпаю, та ще піст великий, навряд чи буде корисно. Одначе всі завіряють, що збори будуть, бо багато значних імен зібралося докупи . Побачимо.
Мабуть, цей рік я нічого не напишу, бо привик писати в піст, а в маю, мабуть, буду сидіти над ставом та в садку і навряд чи потягне до пера.
