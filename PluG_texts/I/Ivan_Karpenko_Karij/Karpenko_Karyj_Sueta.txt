Суєта
Комедія в 4 діях (Картини)
Дієві люде:
Макар Барильченко – багатий козак, хлібороб. 
Тетяна – його жінка. 
Карпо – хлібороб, Михайло – учитель гімназії, Петро – кандидат прав, Іван – писар в запасі, Василина – скінчила гімназію – діти Барильченка
Явдоха – Карпова жінка. 
Аделаїда – Петрова жінка. 
Наташа – Михайлова жінка.
Сорокотисячников – сліпий генерал, батько Наташі. 
Демид Короленко – сільський учитель. 
Терешко Сурма – багатий козак, хлібороб. 
Матюша – син його, 12 літ.
Сергій Гупаленко – багатий козак, хлібороб. 
Тарас Гупаленко – небіж його, унтер-офіцер. 
Акіла Акілович – помічник класного наставника. 
Тарабанов – повар.
Дарина – покоївка у Михайла Барильченка.
Паша – кухарка у Михайла Барильченка.
Офіціант
Дія перша
Середина хати багатого козака. Диван турецький, два крісла, віденські стільці, дзеркало, столи, закриті гарними скатерками, біля дивана великий домашній килим, на помості під задньою стіною гарна кована скриня, під другою – шафа з книгами.
Ява І
Явдоха і Тетяна.
Тетяна (розглядає. По хвилі). Гарно. Тут буде Михайло спати, а Петю ми покладем у себе. От і все... Кінчай же, моя голубко, приборку та приходь у стару хату – поможеш варити обід, бо на Василину мала надія, нічого не тяме: ні спекти, ні зварити! І чому їх там учать, у тих гімназіях?.. Не знаю, куди пішов старий; ти не бачила?
Явдоха
 Вони з Карпом пішли подивитись на сінокос.
Тетяна
 Якщо сюди зайдуть, то скажи, моя дитино, батькові, щоб він не бавився, – нехай їде на вокзал, бо вже скоро прийде поїзд.
Явдоха
 Та де там, мамо, скоро! Ще рано! Поїзд приходе о другій годині.
Тетяна
 Краще нехай він підожде на вокзалі, ніж мають діти його ждать. Я ж піду.(#а порозі). Приходь же, моя голубко, мерщій. (Вертається). Борщ буде з курятиною, смажене порося, вареники, запечені в сметані, і кисіль... Як ти думаєш, може, ще що прибавити?
Явдоха
 Доволі, мамо; хіба Петро і Михайло з голодного краю?
Тетяна
 Вони ж, мої соколи, учені, пани, треба прийняти їх гарно.
Явдоха
 Хоч би вони були й генерали, так все одно ваші діти.
Тетяна
 То-то бо й є, що генерали... Ми прості, а вони будуть генерали... Мати божа, як радісно! Я ж піду. Зараз Пархим заколе порося... а яке, дочко, заколоти: чи чорне, чи біле?
Явдоха
 Нехай біле – легше патрать.
Тетяна
 І справді. А двох курей на борщ доволі?
Явдоха
Доволі одної, мамо! Кури ситі, та ще салом гарно засмажимо, то й буде такий борщ, якого вони нігде не їли!
Тетяна
 Ну, добре! (Іде, вертається). Ще ж печериці є, спасибі, Карпо достав. Чи ти не пам’ятаєш, як Михайло їх робив?
Явдоха
 Мілко посікти і, скілько печериць, стілько й цибулі насікти, змішать, та з маслом і сметаною запекти; а як будуть готові, тоді вбить три крашанки.
Тетяна
 Так, так! Михайло чудово їх робить. (Іде). Приходь же! (Вийшла).
Ява ІІ
Явдоха і Василина.
Явдоха, співаючи тихенько пісню, достає з скрині і стелить на стінку турецького дивана гарний рушник, а пославши, виходить до середніх дверей, любується. Входе тихо Василина і стає поруч з нею.
Явдоха
 Ай!
Василина
Ха-ха-ха! Як у тебе гарно!
Явдоха
 Ти все на штуках, увійшла так, що я й не чула!
Василина
 Ми у гімназії раз у раз вигадували які-небудь фіглі, щоб посміятись. Особливо на уроках старенького Скруфе!.. Бідний старенький, що тілько він терпів від нас, аж жаль тепер!
Явдоха
 І отакі здоровулі, як ти, пустували?
Василина
 Атож!
Явдоха
 Я б на місці того старенького приходила з трійчаткою, та якби одлупцювала одну-другу, то перестали б пустувать!
Василина
 Ото яка ти сувора! Не дай бог, щоб такі були учителі. Дитячі жарти, щоб посміятись трохи та й годі, а ти зараз лупцювать. (Розглядає рушник).
Явдоха
 Хіба ви діти? Такі дівулі, що заміж пора!
Василина
Заміж?! Ха-ха-ха! Ти думаєш, що там так, як на селі: всі тільки про заміж думають... А гарний який рушник! Тілько мені не подобається чорне з червоним. Якби замість чорного синє, то й очей би не одвів.
Явдоха
 А я люблю чорне з червоним.
Василина (роздивляється і без слів одним голосом тихенько виспівує популярний мотив із опери). Ні, чорне смуток наганя, а синє – веселить око! (Наспівує веселе із оперетки).
Явдоха
 Тут і чорне, і червоне рядком, як смуток і радощі ідуть рядком в житті!
Василина (підспівує веселий мотив). Я люблю тільки веселе! Цур йому, тому смуткові!
Явдоха
 Мало яких дурощів чоловік не любить?.. А якби не було смутку в житті, то люде не знали б ні веселощів, ні радощів! Тільки через те, що смуток є, радощі та веселощі любі чоловікові.
Василина
 Може, може! І справді, якби цілий день раз у раз співати та танцювати, то, мабуть би, обридло! Єй-богу, Явдохо, ти філософ!
Явдоха
 Що то ще за філософ, скажи, будь ласка? Я чула це слово не раз від свого Карпа.
Василина
 Та цур йому!.. Я не вмію розказать. (Підспівує).
Явдоха
 Отакої!.. Училась вісім літ і не знаєш, що то за філософ! Навіщо ж говорить, коли не знаєш?
Василина
 Та це трудно розказать... це.:, це... Як би тобі сказать?.. Ну, такий дуже розумний, мудрий чоловік!
Явдоха
 А я думала, що це дурень! Терпіть не можу таких слів, що не можна знати, що воно!.. Карпо як скаже іноді таке слово, то я аж сердюсь. Не говори, будь ласка, мені учених слів!
Василина
 Ну, добре, добре! Я й сама їх мало знаю. (Підспівує веселе).
Явдоха
 Чого це ти сьогодні на одній ніжці скачеш?
Василина
 Мені так весело, так весело, що приїдуть учені інтелігентні брати...
Явдоха
 От ти ї знову вперла якесь слово, що й не виговорю! Будь ласка, не говори таких слів, бо я їх терпіть не можу.
Василина (сміючись, цілує Явдоху). Не буду, не буду!
Явдоха
 Коли учений чоловік отакі слова говорить простій людині, то він дурень!.. От мені подобається Іван, він ніколи таких слів не говоре.
Василина
 Бо не зна!.. Недоучка! Чотири місяці, кажуть, лежить і за холодну воду не візьметься.
Явдоха
 Щось дума. А він розумний і добрий! Мало говорить, а розумний.
Василина
 Де там!.. Лінивий, зовсім не учився... От брати Михайло, Петро – учені, а як учені, то й розумні.
Явдоха
 Ти цього не говори. Карпо каже, що на світі багато є учених дурнів.
Василина
 Не повірю, щоб учений був дурень!.. От у тебе гарно тут, як у віночку. Хата нова, три кімнати, комора і пекарня; а у нас хата старомодна, на дві половини, стеля низенька, долівку треба мазати мало не щодня, а тато не хотять нової ставити.
Явдоха
 А навіщо даремно втрачатись?
Василина
 Добре тобі казати даремно, коли вам поставили нову хату! А у нас... От приїдуть брати, то нігде й спати покласти.
Явдоха
 Будуть тут спати. Це ж для них прибираю кімнату.
Василина
 Ну, Петро, хоч і скінчив науку, та ще, можна сказать, студент – де покладеш, там і спатиме, а Михайло скоро буде статський совітник, треба ж його прийнять достойно!
Явдоха
 Хіба вони, думаєш, тут довго будуть?
Василина
 А з місяць.
Явдоха
 Ніколи в світі! Грошей попросять та й подадуться в город! Вони і перше на канікулах тут послідні годи не жили, а то щоб тепер... Де вже там! Учених дітей не вдержиш біля невчених батьків. їм тут нудно буде, день-два, та й повтікають!
Василина
 А знаєш, сестро, ти правду говориш! І я вже нудюся!
Явдоха
 Сидіть без діла нудно!
Василина
 А все-таки, я думаю, якби у нас був такий будинок, де можна б гарно розміститись, щоб кожному окрема кімната, щоб ніхто не заважав, то вони б тут довше побули.
Явдоха
 А хто ж їм буде заважать: у нас будуть спать, у батьків обідать. По обіді захотів, віконницю зачинив – спи; а вечором, по холодку, на проходку – так, як і в городі!
Василина
 Ой, тісно, тісно у нас...
Явдоха
 Ще ж то нежонаті, та вже тісно; а як поженяться на таких панянках, що й ні приступу, тоді вони і носа сюди не покажуть.
Василина
 Авжеж! Треба строїть нові, великі горниці – це не прості люде, що як нема де в хаті, то ліг у клуні або надворі; таких дітей не можна приймать у прадідівській мужичій хаті.
Явдоха
 Що ж? Заложить землю у банк та по-строїть для приїзду учених синів палац – саме по-хазяйськи!
Василина
 От ти вже на сміх мене піднімаєш; а хіба ж я не правду кажу?
Явдоха
 Бо й справді сміюся! Як же не сміятись? Для чого ставити братам будинок, коли вони тут жити не будуть? А от як ти вийдеш заміж та будеш тут з чоловіком жить, то тобі поставлять гарну хату, кращу, ніж у нас.
Василина
 Коли це буде! Я ще на курси поїду учитись.
Явдоха
 Вигадай! Буде вже вчитись, пора заміж! От восени вертається з Петербурга Гупаленко, багатий, тисяча десятин у батька, гарний як намальований, і унтер-офіцер, кажуть.
Василина регоче.
Чого регочеш? Я чула, фатько його хоче тебе сватать за Тараса, його Тарасом звуть.
Василина
 Чудово, чудово! Унтер-офіцерша! Ха-ха-ха!
Явдоха
 Не хочеш за Гупаленка, так Демид Семенович як зачує, що ти вже скінчила гімназію і дома, зараз і з’явиться тут.
Василина
 Пхе!.. Сільський учитель!
Явдоха
 А ти хто? Не пхекай краще! Ну, Гупаленка я не знаю, чула тілько, що красивий, а Демид, так і пошукать такої пари: гарний, молодий, хорошого роду і закоханий у тебе. Чого тобі ше треба?
Входе Іван в мундирі старшого писаря.
Ява III
Ті ж і Іван.
Іван
 Можна до вас на постой? 
Явдоха
Заходьте, заходьте!
Іван
 У нас такі прибори йдуть, як перед приїздом корпусного, нігде і примоститись. Василино, там мама тебе шукає.
Василина
 Навіщо?
Іван
 А я знаю? Питали мене, чи не бачив, так я догадуюсь, що шукають.
Василина
 А господи! Знову заставлятимуть що-небудь робить коло обіда, а я нічогісенько не тямлю.
Іван
 Учись.
Василина
 Сам спиш, а другим раєш робить... Писар!
Іван
 Старший писар корпусного штаба.
Василина
 Важка птиця. (Вийшла).
Іван (вслід). Саме по гнізду синиця!.. І ви тут прибираєтесь, як на смотр.
Явдоха
 Аякже! Гості важні будуть.
Іван
 Суєта!.. Чи нема сірничка?
Явдоха
 Он на столі. Тілько не смітіть, Іване, складайте попіл у ту мисочку, а то ви завжди все кидаєте куди попало.
Іван
 Коли є мисочка, то можна у мисочку... Гарний диванчик. Коли це купили? (Розкурює).
Явдоха
 На цих днях.
Іван
 А полежать на ньому можна?
Явдоха
 Де ж таки! Бога бійтесь!.. Нова канапка, а ви з ногами...
Іван
 Не можна – не можна!.. Я у вас нароблю цигарок, а потім піду у леваду, там на траві полежу. Трава тиха, як і я: мни скілько хочеш – мовчить.
Явдоха
 А вас же хто мне?
Іван
 Життя!
Явдоха
 Бо, кажуть, ви самі винні...
Іван
 А?.. Винен?.. Може! Знаєте, занадто вже багато судців: куди не гляну, судію побачу! А може ж, і судді винні!.. Винен? Ха! А в чім моя вина? В тім, що я писар, а не генерал...
Явдоха
 Я кажу те, що чула.
Іван
 Знаєте, Явдохо, ви розумна людина, і не пристало вам за другими, як сороці, говорить пусті слова!.. Єсть люде, що вік працюють, життя творять, – це ваш чоловік Карпо, мій брат, – падаю ниць перед ним; єсть люде, що все своє життя із праці других забирають і нічого в життя людське не кладуть, – це брати мої Михайло, Петро, – і з ними носяться, як з писаною торбою... Суєта!.. Я ж попав на корабель непевний, корабель розбито, і викинуто мене на берег, я обмок, замерз, сушусь і гріюсь, а всі кричать: ледащо! Підождіть! Дайте обсохнуть і нагріться!
Явдоха
 Я нічого не кажу. Грійтесь і сушіться. Карпо теж не сердиться на вас, а батько...
Іван
 Е... Суєта!
Надворі чути голос: «Як запряжем, то скажем». Іван робить цигарки на заднім плані.
Ява IV
Ті ж, Макар і Карпо. 
Макар
Добридень, Явдохо!
Явдоха
 Добридень, тату, з неділею будьте здорові. (Цілує його в руку).
Макар
 Спасибі, дочко! А Іван у будень спить, а в свято за роботою.
Іван
 За цигарками.
Явдоха
 Піду ж я ще поможу мамі обід варить. (Вийшла).
Макар (до Карпа). Так мені радісно, сину, на серці, що я і сказать не можу! Як ти прочитав учора мені телеграм, що сьогодні приїдуть наші учені, то я цілу ніч не спав, а вранці, до схід сонця, встав, ходжу по леваді та одно думаю: як то господь благословив мої труди, поміг нам з тобою повчить дітей і піднять свій рід!.. І все то дякуючи твоїй праці, сину! Тепер учи своїх Дітей, як учив братів, і бог тебе благословить від щедрот своїх, бо ти, сину, заслужив за свої труди і від бога, і від людей хвали! Тепер, сину, нам легше буде, всіх вивели і возвели в люде!.. Мені Михайло торік казав, що незабаром буде статський совітник – це все одно що генерал...
Іван
 Луб’яний...
Макар
 Що?
Іван
 Паличка оця. (Показує ту паличку, що робить цигарки). Неначе дерев’яна, а як придивився, то вона з лубка.
Макар
 Його паличка цікавить!.. Василина або учителькою буде, або помагатиме матері в хазяйстві; а учена дівчина і пару собі пристойну знайде. От Гупаленки ждуть сина з служби восени і переказували, що хочуть сватать Василину. Люде багаті... Петро – кандидат прав! Виходить, має всі права... Всі права! Неабищо – юриста! І чини посиплються на чоловіка, і гроші покотяться в кишені; повірені добре заробляютьі
Іван
 Нехай ще покандидатує спершу.
Макар
 Це ж не писар! Кан-ди-дат!
Іван
 На канцеляриста!
Макар
 Ти б оглянувся на себе: четвертий місяць в запасі, четвертий місяць лежиш та спиш...
Іван
 Я не сплю, я думаю: яких прав я кандидат і яку роботу мені робить.
Макар
 Пора вже щось і видумать.
Іван
 Це не так легко: дуже довго про себе нічого не думав. П’ять літ була готова одежа, ложка, миска, кватиря, а тепер обернувся назад, як в тумані все манячить – нічого не розберу... Заглядаю вперед, в далеку далечінь – нічого не бачу. І от лежу та думаю: що його робить! Скрізь хвилює «море житейське», а мій човен без весел і без стерна: куди і як мені плив ги, і чим мені гребти, та й до якого берега причалити?
Макар
 З тебе був би добрий кумедіянщик, єй-богу!
Іван
 Талан бачите, чи що? Мені це кажуть всі, та я боюся свого талану...
Макар
І все на штуках! Змалку і до сього часу кумедію якусь приставляєш! То в Америку чогось тікав; то через голову перекидався, як млинок; то на ходулях ходив; то пищав цвіркуном; то свистав соловейком, учителям язика показував, а тепер лежиш і думаєш!.. Хоч би соловейком свистав, однаково у нас соловейків капосні коти поїли.
Іван (сміється). Забув, на лихо, а то б я вже вас
розважав.
Макар
 І вся твоя біда в тих кумедіях, через них і вчився погано!
Іван
 Чого ж погано? В четвертім класі, на другий рік, мав всього-на-всього тільки чотири двойки.
Макар
 Мало.
Карпо (сміється). Чудак!
Макар
 А через що ті двойки?.. На канікулах би учиться, брат же Михайло вже був в університеті, показав би; а він залізе в бур’ян, та й цвірчить цілий день цвіркуном. А увечері в дерезі свистить соловейком – шукай його, щоб учився.
Карпо (сміючись). Ми з Явдохою бувало слухаєм цілий вечір Івана, думаючи, що справді співа соловейко... Ловко свистів.
Іван
 Не без користі врем’я проводив.
Макар 
Ну, ще соловейко, то хоч приятно; а що вже той цвіркун мені наобісів, то страх! Цвірінь та й цвірінь, а де воно цвірінька, не розбереш... А то знову по театрах лиха година носила, та ще неабияк, а в бороді з вусами!.. (Сміється). Кумедіянщик, настоящий кумедіянщик! І сміх і горе!
Іван
 От прошле врем’я, а, єй-богу, я в гімназії менше пустував від других; тілько, як той казав: великим грішникам дурно все проходить, а малим такого бешкету задають, що й на старість буде в пам’ятку. Яків Яєшня щодня начіпляв бороду і навіть в театральнім бухветі для штуки знакомився з нашим надзирателем, курив з ним, частував його горілкою – і нічого! А я один той раз начепив бороду – і піймався.
Карпо
 Мабуть, погано начепив, не уміючи?
Іван
 Та ні, добре начепив! Тілько знаєш, скучне щось грали, я давай кричать цвіркуном... В театрі сміх, я ще дужче. Десяцькі почали шукать цвіркуна між слухачами, один шельма прислухався і підійшов ззаду. Я не бачив, і тілько що зацвірчав, а він мене за рукав почав тягнуть, я його штовхнув, він упав і промовив: «Держіть цвіркуна!» Тут підскочило ще два і потягли цвіркуна з театра. Я почав борикатись, хотів утекти, а один піймав мене за бороду та й одірвав. Спершу злякався, думав, справжню бороду одірвав чоловікові, а потім розібрав діло, і потягли мене наниз, а там якраз курив наш надзиратель Шпигановський. Побачив. «Піймались, – каже, – господин цвіркун!» А я йому язика показав... 
Макар
 Доцвірінькався!
Всі сміються. Входе Василина.
Ява V
Ті ж і Василина.
Василина
 Тату! Коні вже запряжені, і мама сердяться, що ви не їдете на вокзал за братами; кажуть, що ви опізнитесь.
Макар
 Та все через цього цвіркуна. (Бере шапку).
Іван
 І тут я винен – отак усе!
Макар
 Треба поспішать, щоб не опізниться. (Вийшов).
Карпо
 Та ще рано!
Іван
 І охота татові самому їхать на вокзал... Тут всього дві верстви.
Карпо
 Рад, що таких дітей діждався.
Іван
 Щастя, що батько тебе діждався, а то все суєта!
Василина (обніма Карпа). Братіку, мені треба купить новеньку шляпку, бо у мене стара, нема в чім піти до церкви.
Іван
 Чого ж тільки шляпку? По-моєму, то треба і рукавички, і модне плаття, і мантильку, і зонтик.
Василина
 Ну, а як же? Вісім літ носила в городі шляпку, а тепер що мені надіть? Невже запаску?
Іван
 На голову? Де ж таки!
Василина
 Крупа!
Іван
 Ха-ха-ха!
Карпо
 Ти ж перше не ходила дома в шляпі, а тепер як нарядишся по-городському, то будуть люде сміятися, пальцями тикать!
Василина
Та як же мені одягатись?
Карпо
 Як усі багаті хазяйські дочки нашої околиці.
Василина
 В запаску?
Іван
 На голову?
Василина
 Крупа!
Карпо
 Одежа повинна одповідать становищу, в якім чоловік живе, а я не знаю, чим ти хочеш буть: чи хазяйською дочкою при батькові, при матері, пильнувать господарства, чи, може, учителькою будеш...
Василина
 Я хочу учитись, я хочу лікарем буть.
Іван
 І будеш виписувать на одну бородавку кварту азотної кислоти.
Карпо
 Я не знаю, як батько; а я не згоден. Я вас повчив, а тепер пора своїх дітей учить.
Василина
 Хіба ти нас учив?
Карпо
 Спитай батька.
Василина
 Земля батькова, то батько і учив усіх. 
Карпо
Спасибі, що оцінувала мою працю. Іван. Земля сама не годує, треба працювати біля неї.
Василина
 Обізвався працьовитий!
Іван
 Карпо один робе, а ми пороззявляли роти, як каліки, та й кричимо: дайте, не минайте!
Василина
 Може, ти каліка, а я ні!
Іван
 А що ж ти робиш, чим ти одрізняєшся від мене?
Василина
 Я вісім класів скінчила, а ти що? Іван (витягується). Старший писар корпусного штаба.
Василина
 Ха-ха-ха! Великий чин! (Ходе по хаті).
Іван
 Діло не в чині, а в начинці! От візьми порося: що воно – свиня, а начини його доброю начинкою, дуже смачна штука! Так і людина... Ти думаєш, як я писар, то на мене можна пхекать? Помиляєшся! За ці п’ять літ я стілько прочитав добрих книжок, що тобі й не при сниться; і горя набрався, і дечому навчився такому в суворій школі життя, чому ніяка школа не навчить.
Василина
 Бачу, що ти навчився базікать.
Іван
 Слухай, Васочко! Ми все балакаєм з ножа: гостро та уразливо; так не годиться! Давай будемо говорить як брат з сестрою.
Василина
 Говори. (Сіла).
Іван
 Виною всьому наше виховання, і я розумію що тобі нелегко помиритись з тим станом, з якого вийшла і куди тебе фортуна тягне силоміць назад.
Василина
 Ніхто мене не може присилувать жить на хуторі.
Іван
 Не в силі діло! Ти хочеш буть лікарем – це хороші мрії; а чи можеш ти буть лікарем, про це й не думала! Не кожний художник – художник, не кожний письменник – письменник, не кожний лікар – лікар: скрізь нужен талант! Це перше всього. А друге – ти не довчишся, бо це нелегко... Тілько марно згаїш час.
Василина
 Що ж то я така дурепа.
Іван
 Сама середня людина.
Василина
 Для чого ж мене учили в гімназії?
Іван
 Щоб не ходила у тьмі, а в світлі, щоб розумніша була!
Карпо
 Щоб була в поміч матері; а вийдеш заміж, щоб була хорошою доброю жінкою своєму мужу, освіченою матір’ю своїм дітям.
Василина
 Ха-ха-ха! Жінкою! Матір’ю!.. Ха-ха-ха! Для цього не треба було кінчать вісім класів. А тепер за кого я піду? Для сусідніх наших козаків – я і багата і учена, побояться навіть сватать, та я і сама не піду за неосвіченого гречкосія; для освіченого чоловіка іншої верстви – я бідна і простого роду, такий мене не візьме. А будь я лікар...
Іван
 То сама б женилась?
Василина
 Відчепись! Що ви мене заміж віддаєте? Я не хочу заміж.
Карпо
 Ніхто ж тебе не силує заміж, це так говориться, до речі... Ти маєш права учительки – учи.
Василина
 В селі?.. Де, крім противних дітей, ні одної освіченої людини нема? Ні до кого слова сказать, ні з ким душу одвести. (Крізь сльози). Ні опери, ні театра!.. (Плаче). Училась, училась, і на тобі! Сиди на хуторі, глечики мий! Ох, нещасна я людина, для чого дівчиною родилась? Брати Петро і Михайло будуть жить у городі, серед підходящого громадського життя, а я? Хоч з мосту та в воду! (Вийшла).
Іван (ходе по хаті). Бідні, нещасні люде: вирвуть мале дитя з сільського грунту і пересадять на інший. Помалу, помалу воно там коріння пускає. Садовники його обріжуть і заставлять рости так, як їм здається, що воно гарно, і виходить каліка, покруч – гіллям вниз! От і ми: всі покручі! Від мужиків відстали, до панів не пристали!..
Карпо
 То ще не біда, що до панів не пристали, а
Ява VI
Карпо і Іван (мовчать).
біда, що від села, та від людей своїх, та від землі відстали!.. Нещасна земля, гірка твоя доля! Тікають від тебе освічені на твої достатки діти і кидають село у тьмі... Хоч задушіться тут – нема їм діла. Вони чужі нам, а ми їм. Забрали все, що можна, від землі, виснажили гречкосія і покинули! Ані лікаря, ані ученого хазяїна, ані доброго адвоката – нікого нема в селі! Тільки вивчився: прощай батьківська стріха, прощай село навіки!
Іван
 Виходить, і не учить – погано, і учить – погано?..
Карпо
 Ні, треба учить, тілько не так. Іван. А як, по-твоєму?
Карпо
 Чого ти од мене захотів? Єсть розумніші, – нехай вони придумають.
Іван
 Навряд! От і я: покруч, каліка, і живу у тебе на шиї! Ти не сердься на мене, що нічого не роблю – я скоро візьмусь за діло.
Карпо
 Одпочивай, одпочивай! Думаєш, я не розумію, що ти утомився і тілом, і душею? Розумію! Я рад, що ти вернувся в доброму здоров’ї, бо, признаться тобі, дуже боявся, щоб ти не попав в дисциплінарний батальйон.
Іван
 Ха-ха-ха! А що ти думаєш?.. Діти взагалі не розуміють, що вони роблять і чого хотять. Часто це бувають оригінальні натури, вони не містяться на тім прокрустовім ложі, на яке їх кладуть, ну і пропадають... Добре, що я в свій час зрозумів, що мені треба обрізать своє серце – і раптом перемінився!..
Карпо
 Слава богу!
Іван
 А все ж таки стою на роздоріжжі, і яким шляхом іти – не знаю.
Входе Демид.
Ява VII
Ті ж і Демид.
Карпо
 Демид! Здорові були!
Цілуються.
Дуже рад вас бачити.
Демид
 Як поживаєте?
Карпо
 Спасибі! Живем серед натури, здається-натурально! Щодня бачимо, як на світ благословляється, як сонечко сходить, цілий день працюємо і, утомлені, разом з сонцем одпочиваємо.
Демид
 Радісно і мило так жити. (Пізнає Івана). Іван?
Іван
 Писар корпусного штаба в запасі. Обнімаються.
Демид (дивиться на Івана). Ой, як же ти перемінився! Ледве пізнав, а більше догадався!.. І погляд не той, не веселий... Що ж поробляєш, давно вернувся?
Іван
 Чотири місяці як вернувся і весь цей час лежу та думаю: що робить? А ти учителюєш?
Карпо
 Аякже, випускає неграмотних грамотіїв у світ.
Демид
 Ну, вже й неграмотних.
Карпо
 Сам, брат, учився в сільській школі, на екзамені читав, не розуміючи нічого: «На берегу пустынных волн, стоял он дум великих полн!» А через два роки зробився неграмотним!.. Нема чого читать, а найгірше, що не розумієш того, що читаєш... Ну й покинув, ну й забув.
Демид
 Одначе у вас он чудова бібліотека, а поговориш з вами, то думаєш, що ви скінчили вищу школу.
Карпо
 То вже як брати почали учитись в гімназії, так і я з їх поміччю почав наново учитись і от за п’ятнадцять літ мало-помалу зробився грамотним!.. Стривайте, як же це? Ви ж мені казали, що поїдете на учительські курси.
Демид
 Я і приїхав на курси.
Карпо
 Де ж тут курси?
Демид
 У вас. Я приїхав повчитись.
Іван
 Хіба і ти вже грамоту забув?
Демид
 Ха-ха-ха! Приїхав поучитись хліборобству.
Карпо
 Жартуєте?
Демид
 Ні. Щиро кажу. Додумався до одної ідеї... Бачите, учителювать в сільській школі і не працювать біля землі – прямо-таки гріх! Подумайте: я щорічно п’ять місяців нічого не роблю в школі. На вакаціях учителі здебільшого робляться акторами і грають препогано аматорські спектаклі, а я хочу завести маленьке зразкове хазяйство на трьох десятинах і думаю згодом, коли моє хазяйство піде добре, подать у земство проект, щоб при кожній школі було таке хазяйство, де б діти бачили, як треба землю оброблять, щоб не дряпали її, як дряпають батьки, без системи.
Карпо
 Чудово! Діло! Хороше діло! Ідея золота! Тілько вам треба буде самому всяку роботу робить, бо на малому хазяйстві не можна наймитів держать.
Демид
 А звичайно! Звичайно самому, для того й приїхав, щоб робить.
Карпо
 А на який строк?
Демид
 Я думаю, що до Семена всі роботи пройдуть перед очима і скінчаться.
Карпо
 Певно. Дуже рад, дуже рад такого робітника мать... То я вам заплатю в строк до Семена по вісім карбованців в місяць, на моїх харчах.
Демид
 Що?
Карпо
 Мало? Така ціна – більше не дам!
Демид
 Я не розумію, за віщо ви хочете мені платить як строковому?
Карпо
 Щоб робота була справжня і щоб ви були справжнім робітником – інакше нічого не буде! При цій тілько умові ви навчитесь і побачите: чи можна так зробить, як то вам тепер здається, чи це тілько ті благі бажання, якими вимощено пекло.
Демид
 Ну, знаєте... Я, єй-богу, не знаю, що сказать! Це... це... Ви неначе хочете посміятись, стать на перешкоді...
Карпо
 Борони боже! Скажіть мені щиро: ви хочете робить чи так тілько розважатись досхочу?.. Демид. Робить!.
Карпо
 Ну, а за роботу платять! Який же ви будете робітник і яке у вас буде зразкове хазяйство, коли ви будете робить досхочу – це буде химера, а не праця! А от коли я вам Заплатю, і ви візьмете на себе обов’язок справжнього робітника, то це привчить вас до робочої дисципліни, і після строку у вас перед очима буде ясна стежка, ви не будете себе обманювать, а певно знатимете: куди приведуть вас ваші хороші жадання...
Іван
 Правда! Діло! У кожнім слові життєва правда: привикнуть до робочої дисципліни! Це не слова, тут зразу побачиш, чи ти годишся на діло... Робоча дисципліна... Важна річ! Куди б молодий чоловік свій путь не направив – скрізь робоча дисципліна поможе стать на тверді ноги! Робоча дисципліна!.. Це слово зразу перевернуло мене... Я наймаюсь до тебе в строк до Семена. Приймаєш?
Карпо
 З радістю!
Іван
 Став могорич!
Карпо (сміється). За обідом вип’ємо: і по случаю приїзда братів, і могорич.
Іван
 Ху! Неначе лантух піску лежав довго на плечах і раптом зсунувся, так легко стало! Робоча дисципліна – чудове слово! За що не візьмись, без цієї дисципліни нічого не зробиш! Ну тепер і я чоловік – хоч і строковий!
Демид
 Ну, як так, так так! Нехай буде по-вашому: стаю і я в строк!
Іван
 Тілько не годуй кандьором, бо підніму бунт.
Карпо і всі сміються. Входе Явдоха, а потім Василина.
Ява VIII
Ті ж, Явдоха і Василина.
Явдоха
 А, Демид Семенович! Я вас пізнала у вікно! Чого ж це ви так довго не заглядали до нас. Демид. Ніколи було.
Іван
 Зате ж тепер найнявся у Карпа в строк до Семена.
Явдоха
 Що?
Іван
 І я строковий!
Явдоха
 Та відчепіться, що ви мелете.
Входе Василина.
Бачиш? Я ж казала, що то Демид Семенович приїхав! Демид. Доброго здоров’я!
Чоломкаються.
Скінчили?
Василина кива головою.
Поздравляю! Що ж тепер – учительницею? Іван. В строкові краще!
Василина
 Ще не знаю. А сестра ваша. Маня, що робить – на курсах?
Демид
 Ні, вийшла заміж. Іван. Натуральні женські курси!
Карпо сміється.
Василина
 Коли, за кого?
Демид
 Після паски повінчалась з учителем, Александром Кручковським.
Василина
 А курси? Вона ж торік збиралась їхать на курси?
Іван
 Дівчина тоді кінчає всі курси, коли виходить заміж!
Василина
 Та відчепись, от ще отець-базіка!
Демид
 І справді, знаєте, чи до курсів, чи після курсів, а прийдеться вийти заміж, коли посвата чоловік достойний, що, мовляв, ще й до серця припадає. Так чого ж його відкладать?
Іван
 В квадраті натурально! І птиці ранньою весною паруються.
Василина
 А чом же ти не паруєшся?
Іван
 Я ще ні чоловік, ні птиця! А строковий!
Василина
 А, ну тебе! Вибачайте, мені ніколи, братів ждемо, треба помогти мамі. (Вийшла).
Явдоха
 І я принарядюсь, бо, певно, скоро приїдуть. (Вийшла).
Кар по. А цікаві жінки! Покинули все і прибігли подивитись: чи Демид, чи хто другий приїхав.
Іван
 А може, його тут ждали?
Демид
 О! Якби то! Я б був дуже радий!
Карпо
 Ну, пани мої робітники, хоч сьогодня і неділя, а поки приїдуть гості, мені треба заглянуть по хазяйству!
Демид
 Ходім і ми з вами!
Іван
 Слухай! Я начну свій строк з вівторка, а то приїдуть брати, хочеться побалакать.
Карпо (сміється). Ну, ну! А страшно? (Сміється).
Демид
 А що ви думаєте? Зразу будуть сміятися ваші робітники.
Карпо
 З справжньої роботи не сміються!
Вийшли.
Ява IX
Виходе Явдоха з бокових дверей з гарною хусткою в руках і починає перед дзеркалом пов’язуватись.
Явдоха
 Василина пхека на Демида! Бреше! Як побачила його в вікно, то загорілась, як калина... Розбери дівчат. Добре було б, щоб вона за його вийшла заміж... А то учитись! Нам своїх дітей треба учить... Бідний Карпо вже затомився, все на братів та на сестру тратить. 
Вбігає Василина.
Василина
 Ой сестро, біда!
Явдоха (тривожно). Боже мій, що там сталось?
Василина
 Печериці згоріли!
Явдоха
 Ото! Бідна мама! Вони так хотіли догодить Михайлові, на превелику силу достали печериць, і на тобі, згоріли! А хто ж був біля печі?
Василина
 Я.
Входе Тетяна.
Ява X
Тетяна (до Васигини). А-а! Ви тут, утікли? Нашкодила і утікла!
Василина (кидається на шию і не дає говорить). Мамочко, голубочко... Я завтра сама побіжу на вигін, назбираю печериць, Михайло засмажить по-вченому, і я вивчусь.
Тетяна
 Ну, годі вже. Пусти! Очіпок зіб’єш з голови. (Поправляє очіпок). І тобі не сором: училась, училась, вісім літ училась, і печериць не умієш засмажить! Михайло – мужчина і все уміє, а як розкаже про яку смачну страву, то аж їсти захочеться, так гарно.
Василина (наївно сміючись). Мамочко! Михайло, мабуть, в університеті научився смачно їсти і гарно печериці смажить, а я ще на курсах не була.
Тетяна (добродушно). Ну, щастя твоє, що ти недавно приїхала додому, а то б я тобі печериць дала.
Василина
 Ха-ха-ха! Хіба б ви мене били? Тетяна. Атож!
Василина
 Ні, мамочко! Ніколи не повірю, ви такі добренькі, та щоб били свою єдину доню!
Тетяна (до Явдохи). Взяла поставила печериці без масла і без сметани на вогонь, а сама сіла за книжку. Я масло била в сінях, а Домаха пішла по воду. Чую, смердить горілими печерицями. Вбігаю – згоріли! Ні спекти, ні зварить, ні прясти, ні ткати... Що ж ти умієш?
Василина
 Я умію, мамочко, морожене робить.
Тетяна сміється добродушно.
Солодке, солодке! От купіть форму – я вам зроблю... Е... та що ж, у нас льоду нема!
Тетяна
 Ох, треба буде учить, канальську лисичку, бо хто ж тебе таку недотепу візьме?
Явдоха
 У нас уже єсть...
Василина
 Єсть, єсть! У Явдохи, мамо, єсть курчата!.. Манюні, манюні, та гарнюні – я люблю курчаток!
Тетяна
 Дивитись любиш на курчаток, а як виводить, то того не тямиш.
Василина
 Я навчусь, всьому навчусь, тілько перше треба поїхать на курси!
Входять Карпо, Демид і Іван.
Ява XI
Ті ж, Карпо, Демид і Іван.
Демид
 Здоровенькі були, мамо! (Цілує руку Тетяни).
Тетяна
 Доброго здоров’я! Тілько що приїхали, саме на обід; мабуть, будуща теща ще жива! Вибачайте ж, ми гостей ждемо. Ходім, дочко, ходім; Явдохо, готовити стіл.
Ідуть.
Карпо, будь ласка, достань на вечір печериць. Карпо. Та я ж вам достав уже. Василина. Мамочко! Тетяна. Не годяться, зчервивіли. Василина (цілує матір, до Карпа). Старі!
Явдоха сміється.
Тетяна
 Чуєте! Загуркотіло!.. Приїхали!! (Раптом йде у двері, за нею Явдоха і Василина). Карпо (біля вікна). Справді приїхали!
Надворі голос Тетяни. «Діти мої! Сини мої, соколи мої!» Голос Ва-силини весело викрикує: «І я скінчила, і я скінчила!» Карпо і Демид йдуть у двері.
Іван
 Суєта!
Завіса
Дія друга
Проста хата, світлиця. На полу багато одежі, килимків, подушок у цвітних наволоках. Великий стіл. Віденські стільці, канапка. Обідають всі. Михайло сидить на покуті, коло нього з одного боку Петро, з другого Карпо і батько, далі з обох боків сидять Демид, Іван і Василина. Мати і Явдоха подають обід.
Ява І
Михайло (їсть). Порося чудово засмажено, і полковник Сорокотисячников похвалив би! Недавно я обідав у нашого директора. Подавали теж порося – куди! Ні один повар так не засмажить поросяти, як мама!.. А начинка, начинка – таїть!..
Макар
 їжте, діти, їжте та вибачайте, що все просте, хуторське!
Карпо
 Дай боже повік!
Петро
 О, якби нас в городі годували хуторськими харчами, добре б було!
Макар
 Погано в городі годують. Я колись з тобою обідав.
Михайло
 Наш директор і його брат, полковник Сорокотисячников, люблять смачно поїсти... А я до кулінарії маю охоту. (їсть).
Макар (до Карпа). До чого Михайло має охоту?
Карпо
 Любе поварювать.
Макар
 А!..
Михайло (проковтнувши). І навчив я свого директора деяким приправам, так він часто кличе мене попробувать обід по моєму рецепту. Особливо нам печериці удаються.
Входе Явдоха і Тетяна. Одна несе макітру з варениками, а друга кисіль на емалірованім блюді. Василина хутко приймає тарілки, Явдоха ставе макітру, Тетяна блюдо з киселем, потім достають тарілки з шафи, що тут же стоїть, і переміняють Михайлові, Петрові і Демидова. Все робиться хутко, а разом з тим йде балачка.
Тетяна
 Завтра достанемо і ми печериць! Михайло, вареничків! Так, як ти любиш: запечені в свіжім маслі з сметаною. Петя, а ти? їж, сину, бач, як вимучився! Василино, внеси зливок до киселю. їжте, діти, їжте!
Василина встає.
Явдоха
 Сиди, сиди, я сама! (Пішла). Петро. От якби таких вареників дали в кухми-стерській, та ще на голодні зуби!.. Іван. Можна луснуть.
Михайло
 Ха-ха-ха! В кухмистерській! І у нашого директора не дадуть! Дорого. Подумай! Свіже масло і сметана в городі!.. А вареник любе масло і сметану: ллєш, ллєш, а він вбира та й вбира в себе; зате ж як і запечеться в цій приправі – прямо безе!
Тетяна
 Що ти сказав, сину?
Михайло
 Безе! Поцілунок!
Іван
 Добрий поцілунок! Як брусом заляже в животі, то мусиш цілувать бабу знахарку, щоб одшептала! Михайло. Ха-ха-ха!
Тетяна
 А ти їж кисіль, коли боїшся вареників. Іван. Чого я їх буду боятись? Ого! Нехай вони мене бояться!
Явдоха вносить молоко. їдять, розказують, приймають, що було на столі, і виносять.
Карпо (по паузі). Ну, браття! Вип’ємо ще за здоров’я батька і матері, що годували нас, одягали, учили і до розуму довели.
Всі
Будьте здорові, тато, мамо!
Карпо
 Випийте ж і ви, мамо. (Налива і дає). Явдохо! (Дає).
Демид (до Василини). Мені так приятно у вашій сім’ї, мов у рідних.
Василина
 Я навіть забула, що ви чужий.
Демид
 Спасибі! Слова ці для мене дуже дорогі.
Тетяна і Явдоха
Пошли боже всім щастя!
Макар (через сльози). Щоб... Щоб... ви наш рід возвеличили і прославили, щоб до генералів дослужились!..
Петро
 Спасибі!
Михайло
 Дослужимось! (Встає, цілує батька, матір). От тепер би кофейку та га&ану.
Тетяна (до Карпа). А ти, сину, і забув кофію купить?
Карпо
 Забув!
Макар (до Карпа). А гавану? Карпо. То дорога цигарка, тату, Макар. А-а!
Іван (до Михайла). А ти курив коли-небудь Гавану?
Михайло
 Курив! А ти?
Іван
 Цілу сотню мав. Не люблю, роздав.
Михайло
 Невже!
Макар
 Та бреше він; де б він достав, як воно дороге?
Іван
 От ви вже, тату, не вірите, що я курив добрі цигарки. Не забувайте, що я старший писар!.. Як наші поверталися з Китаю через Одесу, так мені привіз гостинця мій приятель.
Петро
 А чом ти не поїхав у Китай? Побачив би світа!
Іван
 Не захотів.
Михайло
 Чого так? Грошей би привіз.
Іван
 Я не люблю чужого.
Макар
 Він любе спать.
Іван
 Хто спить, той не грішить.
Михайло
 І то правда. Заспівать би. А-а! Іван! Зацвірчи, брат, цвіркуном! Після такого обіду приятно посміятись і згадать дитячі літа.
Петро
 Ні, свисни соловейком!
Іван
 Забув уже усі штуки.
Михайло
 Невже забув? Жаль!
Іван
 Давня річ!
Петро
А як з театра виводили за те, що цвіркуном кричав, забув?
Карпо (сміється)
Про це недавно згадували.
Іван
 Ні, я цього не забув і не забуду... А от мені цікаво: чи ви з Михайлом пам’ятаєте, як вас обох виводили з церкви за уха?
Михайло
 Коли?
Тетяна
 Бог зна що вигадав!.. Ніколи я не повірю, щоб Михайла або Петра виводили з церкви, та ще за уха!
Іван (сміється). От же, єй-богу, виводили! Тетяна. Не вірю! Макар. Вигадки!
Іван
 Він же, тату, тоді не був учителем, а дитиною. Петро, невже і ти забув?
Петро (сміється). А виводили.
Михайло
 Чорт зна що!.. Може, Петра і виводили, тільки не мене.
Петро
 Обох вивели! Пам’ятаєш, ми були раз на страсті, я тобі показав трубочиста, що стояв у церкві, як з кагли виліз. Ти розсміявся, ухопив себе за носа, щоб не вибухнув сміх, та надувся, рука сприснула з носа, і ти кикнув на всю церкву, а я й собі!.. Де не взявся кучерявий сторож, пам’ятаєш?
Іван
 Живжа бривжа, собача каривжа, ашина ра-дова, кошки, ножки, собачі торошки! (Сміється).
Михайло
 Дурацькі слова!
Петро
 Ха-ха-ха! І видумають! Так цей самий, кучерявий, взяв нас одного і другого за уха і так, як пару бичків, співаючи разом з хором «разбойника», вивів із церкви!
Михайло
 Нічого подібного... Нарешті це зовсім лишні згадки. Охота! Мама може пригадать ще й не такі випадки, коли ми спали в колисці... Зовсім лишнє!..
Макар
 А все Іван!
Тетяна
 Може б, ти заснув, сину?
Михайло
 Ні, посидю з вами, мені дуже приятно побесідувать з своїми, бог його знає, коли побачимось, а я думаю завтра їхать.
Макар
 Як?
Тетяна
 Що ти? Оце вигадав! Два года не бачились, а на третій увійшов в хату, поздоровкався і назад... Ми ж на тебе ще не надивилися.
Макар
 Посидь, сину, з нами!
Михайло
 Я рад душею... Я б сидів біля вас, може, все життя, якби не так склались мої діла...
Карпо
 Які там у тебе діла. Екзамени покінчив і гуляй до августа.
Михайло
 Другі діла. Як будете знать причину, то ви й самі скажете:,їдь, с»ну!.. Я б просив, щоб тут зостались тільки тато, мама, Карпо і ЯвДоха.
Явдоха
 Вибачайте, мені треба навідатись до дітей. (Пішла).
Іван
 А ми ходім усі в леваду, там поляжемо під великою старою вербою, поспіваєм. Я люблю цю вербу; вона давня-давня і так нахилилася до води, мов вітається з нею, \а як зашумить своїм листом – наче шепче воді любовні речі.
Петро
 Ого! Та ти поет!
Михайло
 Через півгодини приходьте сюди та заспіваємо; я вже давно чув спів.
Василина
 Гаразд.
Йдуть.
(До Демида). Ви торік гарно співали.
Демид
 І тепер співаю і на скрипці граю. 
Василина
А заграєте на скрипці? 
Демид
Я буду у вас довго, то ще й надоїм. 
Карпо
Ніколи йому буде грати. 
Василина
А у неділю? Карпо. Хіба.
Вийшли.
Ява ІІ
Михайло, Карпо, Макар і Тетяна.
Михайло
 У вас, мамо, неначе сльози на очах! Чого це? Заспокойтесь. (Цілує її).
Тетяна
 І від радощів, сину, і від печалі, що хутко так від’їздиш... Тілько один Карпо з онуками, спасибі, біля нас!
Михайло
 Бачите, мамо, от у Карпа єсть діти, онуки ваші, і ви радієте... І я хочу, шоб і у мене були діти... Треба мені женитися... А через те я повинен зараз вас покинуть, бо у мене є молода, і треба її навідать.
Тетяна
 Молода є? Ти хочеш женитись? Слава богу!
Макар
 Нехай бог благословить!
Тетяна
 І пошле тобі щастя! (Цілує його). А хто ж твоя дівчина, сину? Де вона, сину? Чия вона, якого роду?
Михайло
 Дівчина гарна, інтелігентна, скінчила Смольний інститут з шифром.
Тетяна (утираючи сльози). Господи! Господи!.. Які є дівчата!
Макар
 З шифром? Що ж то, сину?
Михайло
Особий знак достоїнства.
Макар
Достойна, виходить! Дай господи, дай господи!
Михайло
 Дочка полковника – Наталія Сороко-тисячникова.
Макар
 І придане добре. Карпо. Це, тату, прізвище таке.
Макар
 А!.. Ну, знаєш, воно недаремно таке прізвище – Сорокотисячні! Мабуть, багата?.. 
Михайло
Я не знаю, тату.
Макар
 А чом же не розпитав? Розпитай, сину!.. Там хоч вона і достойна, а все, знаєш, придане не вадить! Ти ж неабихто – скоро сам генералом будеш!
Михайло
 Вона одна дочка, що є – то її.
Макар
 Ага! Одна? Ну, це добре. Вже як одна, то, звісно, все їй достанеться.
Тетяна
 Чорнява, сину?
Михайло
 Чорнява, мамо, а очі сині, як намальована!
Тетяна
 То ти ж її привезеш до нас, покажеш? А може б, ми з старим поїхали на оглядини: так годиться. Вони б нас побачили, а ми їх...
Михайло
 Далеко це, мамо! Вони тепер за кордоном, на Рів’єрі... Батько її лічить очі, – бояться, щоб не осліп.
Тетяна
 Ото, нехай бог бороне!
Карпо
 Так ти аж туди поїдеш?
Михайло
 Треба їхать. Не можна інакше. Ми умовились з Наталею Петрівною там побачитись... Тепер розумієш: не поїхать, вийде – фе! Хамство! А поїхать, – грошей треба! У мене є небагато, я зберіг, скільки міг... А вернувшись, треба мешкання гарне, повара... Хоч на перше врем’я; знаєш – рідня: наш директор – дядько, та й батько – полковник!.. Потім можна буде перевести на демократичну ногу, а зразу... Та воно і для кар’єри... Теж... Ти все розумієш, що там тобі розказувать...
Карпо
 Та я одно розумію, що тобі грошей треба.
Михайло (провів пальцем по горлу). До зарізу!
Макар
 Хіба не можна, сину, тут їх підождать? Навіщо терять гроші- по чужих краях?
Михайло
 Не приходиться; слово дав, що приїду, і вони там ждуть! Як же так? Скажуть: хвастун, мужик, бідняк і... розумієте... справді вийде по-свинськи...
Тетяна
 Напиши, що грошей нема.
Михайло
 Ну, мамо!.. Більше на мене теряли – поможіть востаннє: дайте п’ятсот рублів! Макар і Тетяна дивляться на Карпа, Карпо тре голову і розводить руками.
Брат! Карпо! Ти достойніший із людей! Порятуй!
Карпо
 Де ж я їх візьму? Мені на уборку трави і хліба треба немало, та ще ж, певно, і Петро, і Іван, і Василина попросять... Я не знаю, що робить!
Михайло
 Виручай! Послідній раз!.. Тату! Мамо! (Цілує то одного, то другого).
Макар (до Карпа). Може, позичить у Кравченка; він дітей не учив, то в нього гроші є.
Карпо
 Та є-то, є, так треба процента великого заплатить; знаєте, який Кравченко?
Тетяна
 Що ж маєш робить...
Карпо
 Ваша воля... Як ви согласні, то я поїду до Кравченка.
Макар
 А що ж робить, коли треба.
Михайло (обніма Карпа). Голубчик! Я сам почуваю, як тобі важко тягтись! У мене серце болить, що ми так тебе виснажаєм, але що ж робить? Будь я простий зовсім, неосвічений чоловік, – цього б не було; а раз, брат, вліз в цю шкуру, тягнись за другими!.. При тому, знаєш, директор – дядько, батько – полковник і знову – Рів’єра... Це знаменитий курорт, там можна зустрітись і познайомитись навіть з міністрами і... і... одне слово: раз на Рів’єрі, то, виходить, чоловік багатий... і... і... пеабихто! Розумієш? В душі я демократ, а всі ці забобони ненавидю, я рад був би помінятись з тобою... з кожним селянином... і жить тихо, мирно, серед нашої благодатної природи, без всяких витребеньок. Не можна! Течія несе в велике море...
Макар
 Ох, несе!..
Тетяна
 Чого ж воно несе?
Макар
 Так говориться...
Карпо
 Попробую. Я, тату, візьму у Кравченка, якщо позичить, тисячу; бо як нестане на всі видатки, то знову бігать...
Макар
 А так! Урожай хороший, якось викрутимось.
Карпо вийшов. Тетяна. Поможи тобі, боже!
Михайло
 Тату, мамо! Я... я... не знаю, як вам дякувать за цю поміч! Розумієте? Обіцяв знатній баришні приїхать... і не поїхать – хоть кулю в лоб!
Тетяна
 Захисти тебе цариця небесна! Навіщо все те добро, що ми маємо, здалося, коли через п’ятсот карбованців прийшлось би убить себе... Цур йому! Не говори так... А коли ж, сину, весілля? Ти зарані дай нам звістку, щоб ви приготовились. Треба ж весілля одбуть гучно, щоб усі знали і бачили, на кому ти женився.
Михайло
 У нас, мамочко, ніякого весілля не буде! Тепер не та мода, що колись була, особливо серед знатних людей, де я беру собі жінку.
Макар
 Як, нема весілля?
Михайло
 Нема.
Тетяна
 І не вінчаються?
Михайло
 Ні, вінчаються! Тільки після вінця молодий і молода зараз на поїзд і поїхали там куди на неділю чи й на місяць.
Макар
 Он як! Все не так, як у людей...
Тетяна
 То це ми не погуляємо і на твоїм весіллі? І невістки не побачимо?
Михайло
 Як можна? Я потім зберусь і приїду до вас, або ви приїдете до мене, та й побачимось...
Тетяна
 Дивно якось! Не знаю, що й сказать! Може, воно й добре, а тільки щось у мене до такої моди серце не лежить. Весілля в дорозі, на поїзді! Ні людей, ні музик – це не весілля!
Макар
 Пам’ятаєш, стара, як ми весілля справляли?
Тетяна
 Два тижні. Покійний тато аж заслабли.
Макар
 Людей, як комашні; гвалт, співи, музика тне; спершу молодь, а потім старі такі танці затинали, що землі в коліно вибили на подвір’ї. Згадав і наче помолодшав сам. (Цілує Тетяну).
Тетяна (сміючись). Отакої! Мало не сорок літ, як побрались, а він цілуватись!
Михайло
 Ха-ха-ха! Так ми справимо знову ваше золоте весілля. (Позіхає).
Тетяна
 Може б, одпочив, сину? Там у Явдохи гарно, ані мушки, і холодок.*
Михайло
 Ні, мамо, вже не рано, скоро й вечір. Входе Терешко.
Ява III
Ті ж і Терешко.
Терешко
 Здорові були! З неділею, сестро! Тетяна. О, брат Терешко.
Цілуються.
Де ти взявся?
Терешко
 Навмисне приїхав. Здоров, Макарю! Цілуються.
Чув ще позавчора, що приїдуть учені племенники, взяв свого Матюшу та й поїхав, щоб побачитись! А це ж, певно, Михайло?
Михайло
 Я, дядюшка!
Терешко
 Пан, справжній пан, страшно і підступать! Поцілуємося, чи що?
Михайло
 Аякже! Я для вас не пан.
Цілуються.
Терешко
 І пахне паном, єй-богу! Вуси пахнуть наче мнятою чи любистком. Михайло. Ха-ха-ха!
Терешко
 Гарний! А мундир, бач, який!.. Ну, вже і я своїх меншеньких учу, може, і мені бог пошле щастя діждатись такого пана! Матюша перейшов у перший клас! Бідовий! Там, брат, чита, заслухатись! Оце недавно читав у чайнім домі трезвості, та так йому плескали, що ой, ой! У нас село величезне, так трезвість театр поставила, і самі наші парубки і чоловіки, які молодші, роблять представлення. Все іде за приводом нашого писаря: він перше служив у театрі, а тепер писарем, так зна це діло. Скоро все містечко буде представлять!.. І нічого, розважають; оце зимою підеш – ніч довга, а там і не оглянешся: трохи послухаєш, трохи поспиш, диви – і півні заспівали!
Михайло
 Це добре, дуже добре, що в селі є театр, корисна розвага!
Терешко
 Одно погано, що менше стали прясти і ткать: як представлення, то вже і ткач, і пряхи там!
Макар (сміється). Прядуть!.. Туди нашого Івана недостає...
Терешко
 Вернувся? І що ж, дослужився до якого чина?
Макар
 Старший писар.
Терешко
 Слава богу і за це! Все ж не простий мужик. Писар, брат, тепер важна птиця. От забалакався, а коні стоять нерозпряжені, і Матюша сидить на возі. Я зараз. (Іде).
Макар
 Стривай, я звелю, щоб робітники розпрягли, а Матюша нехай іде в хату! (Виходить).
Тетяна
 А я вам дам пообідать.
Терешко
 Спасибі, сестро! Я такий, що й сам би сказав, якби їсти хотів. Ми з Матюшею у Балабанівці, у мого кума, добре пообідали. Коней попас і пообідав! (Виходить).
Ява IV
Тетяна і Михайло.
Тетяна
 Що ж би я своїй невістці подарувала? Так все наскоро, що й не придумаєш; та я, сину, і не знаю, що можна подарувать знатній та ще багатій панночці?
Михайло
 Краще, мамо, нічого. Бо подарунок треба зробить не менше як в сто карбованців, а де ви їх візьмете, коли і мені треба дать, і тому, і другому... Нехай уже колись те зробите, як менше буде розходу.
Тетяна
 Ні, сину, не можна так. Мені покійний батько Макарів, ваш дід, як я ішла під вінець, подарував самими червінцями сто карбованців. Так вони і лежать у мене; то я тобі, сину, віддам, а ти від мене подаруєш їх своїй... як її звуть?
Михайло
 Наташа... Наталка!
Тетяна
 Еге, еге, Наташі! Подаруєш їй, щоб вона знала, яка у тебе приязна мати; хоч і проста, а обіход, мовляв, знає.
Михайло (цілує в обидві руки). Спасибі, мамочко! Це мені дуже приятно, і Наташа буде он як рада.
Ява V
Ті ж, Макар, Терешко і Матюша.
Терешко (тягне за руку Матюшу). Та не соромся! Іди, іди, Матюша! Що ж, що він губернський учитель? Нічого! А все-таки двоюрідний брат тобі. (Вводе). От глянь! Бач, який мундир? Такий і в тебе буде. Будеш учитись – будеш паном! Тільки не цурайся, сукин син, батька. Ну, здоровкайся!
Матюша незграбно, по-дитячому, спершу одводить, а потім при-ставля праву ногу до лівої. Михайло цілується з ним.
Уштивий, поштивий – вже й воно на щось закандзюбилось: бач, як ногу приставив... Сказано – наука! Одно мені боязко: отак учиш, учиш, сучої пари, дітей з посліднього, а потім, дивись, вийде такий супис, як Білоконенко! Ти знаєш, Макаре, Білоконя? Макар. Сидора?
Терешко
 Еге! Син його тепер, брат, у війську, ротмістер, шкадроном командує! Неабищо, а все ж таки син! Білоконь же на нього скільки потратив! Одного коня купив за триста рублів. І що ж би ти думав? Поїхав старий до нього аж у Варшаву, так що ж? Він його, супостат, не прийняв! Були гості, охвицери, так аж поки не розійшлись гості, старий сидів на кухні з денщиками. А? Ну, вже б я не подивився, що він ротмістер!
Михайло
 Скотина!
Терешко
 Атож! Твар нечувственна! Посоромився батька прийнять при всіх, а? Ти мені, вилупок, гляди! Я, брат, сердитий і палений! Я не Білоконь! Вернувся додому і давай хлипать, що син дуже запанів. Кислиця дурна! Я б його при всіх охвицерах... Нехай би тільки одважився зневажити мене! Хто тебе родив? Я! Хто тебе вивчив? Я! Хто тебе ротмістром зробив? Я! Та за чуба, та в морду! Отак їх треба учить, щоб проти роду носа не драли! Чуєш?
Михайло
 Хто соромиться простоти свого батька чи матері, простоти свого роду – такого не варт і чоловіком назвать!..
Терешко
 Чуєш? Бач, он мундир який, губернський учитель, – це тобі не яка-небудь свиня, а поштивий до батька, до неньки! Гляди мені!
Матюша
 І я буду поштивий, от побачите!
Терешко (ніжно). Ах ти, каналія! Та я знаю, що ти гарний хлопчина; це так говориться, що бач, які є виродки!.. А як він читає? Чудово! Ану, прочитай, Матюша, напам’ять гуси!
Матюша
 Та я зіб’юся!
Терешко
 Ну, ну, смілисо!
Вбіга Василина.
Ява VI
Ті ж і Василина, а потім Іван, Петро і Демид.
Василина (до Михайла). Можна? Михайло. Ідіть, ідіть!
Терешко
 Перебили.
Василина
 От якби ти, Михайло, почув, як наш Іван співає. (Побачила Терешка). Здається, дядько Терешко.
Терешко
 Уже й здається! Та він же, він, не який лисий чорт! Бач, як виросла за рік! Дівка хоч сьогодні заміж! (Цілується). Діждала, сестро?..
Тетяна
 Слава богу! (Утира сльози).
Терешко
 Чого ж плакать? Танцюй, радій! Ex, ти! А це мій Матюшка, Василино.
Матюша так само ногу приставляє і цілується з Василиною.
Це твоя сестра, двоюрідна сестра. Бач, яка панянка вийшла, а все через те, що вчилась. Ну, читай же гуси.
Входе Іван, Демид і Петро.
Помішали знову!
Ява VII
Ті ж, Іван, Демид і Петро.
Всі
 А! Дядько Терешко! (Цілуються). 
Терешко (показує на Демида). А це ж чий? Може... (Підморгує до Василини). Га? Ха-ха-ха! 
Демид. Та ви мене знаєте, учитель Демид. 
Терешко
Паньків? 
Демид
Еге!
Терешко
 Знаю, знаю. Здоров будь. (Цілується). Ай, бравий козарлюга! Може, неправда, Василино?
Василина соромиться і ховається за спину матері.
Отак! То й учені соромливі, а я думав, що тільки наші дівки раків печуть. Ну, ну, не буду. Що ж, Іване, добра московська каша?
Іван
 Добра, дядьку, тільки дома краща.
Терешко
 А звісно! (Цілується з Петром). Прокурор чи хто ти будеш?
Петро
 Ще не знаю, ще тільки поїду на службу.
Макар
 Кандидат прав.
Терешко
 Еге, еге, розумію... Я й сам, брат, кандидат на старшину, а ти, виходить, кандидат на прокурора!
Макар
 Всі права має!
Михайло
 Ну, заспівайте шо-небудь! Я так люблю українські пісні!.. І я підтягну.
Терешко
 І я люблю! У нас у трезвості чудово співають по-нотному! Писар наш ловко ноту знає, ну і муштрує.
Петро
 Іване, заспівай! Чудово співає!.. 
Василина
Співай, Іване! 
Іван
Підтягуйте, то й я буду. 
Василина
Сам, сам! 
Іван
Гуртом краще. 
Терешко
Гуртом.
Всі співають. Іван виділяється, або заспівує, або співає соло, якщо актор має голос. Пісня: «Ой шо ж бо то та й за ворон, що по морю крякає» і т. д.
Михайло стоїть проти Івана. По скінченню пісні Михайло почина аплодировати. Терешко теж, Матюша за ним.
Так і у нас у трезвості ляпають; і Матюші теж ляпали. Матюша! Катай гуси!
Михайло
 Ну, брат Іван, ти талант. Колись ти дражнив соловейка, а тепер сам, як соловейко, співаєш. І скажи на милость, де в тебе голос взявся?
Іван
 Який там голос?
Михайло
 Талант, талант!
Іван
 То так здається: хата мала – і голос великий! Талант – це видумка. Нема кращих, ти будеш гарний. Я у солдатському театрі грав, так все офіцерство в один голос кричало: талант, талант! Само собою, що я краще грав від наших москаликів – ну і талант. І так все на світі.
Михайло
 Ні, знаєш, як там не говори, а талант зразу видко. Серед усіх чуєш... Теплота голоса... Якась... така... як би сказать?., іскра! Щиро раю тобі на сцену.
Іван
 Боюся!
Макар
 Здавна комедіяншик і боїшся? Тетя н а. Вже коли Михайло каже, то він зна. Терешко. А зна, то він послухає мого Матюшу... Петро. І чого б я боявся?
Іван
 Нема певності! А що як сяду не в свої сани? А театр засмоктує чоловіка і що саме гірше, що в цім ділі пишно буяє самопевність, нахабність, і чоловік теряє самокритику! Кому завгодно можна доказать, що він помиляється і погано робить свою роботу, акторові ж і письменникові ніколи не докажеш, що вони не мають таланту, а через те так багато поганеньких акторів і письменників.
Терешко
 Іменно! Свята правда: нікому нічого не докажеш! От у нас там, у трезвості, читав мій Матюша гуси, а Крутьків Оксент читав, дай бог пам’ять... Матюша, що Оксент читав?
Матюша
 Сиву кобилу.
Терешко
 Еге, еге! Сиву кобилу. Так одні кажуть, що Матюша краще, а другі, що Оксент. Я вже мало не бився з старим Крутьком! Виходить, що хоч говори – не докажеш! От ви самі почуєте, як Матюша читає. Матюша...
Іван
 Отак і наші солдатики: ходить не уміють по сцені, а тільки через те смішно грають, що дуже погано; тимчасом після двох-трьох разів і вони лічать себе артистами і маріють [Мріють. (Упоряд.)] поступить в актори! Це великий самообман, і кожний чоловік легко йому піддається!
Михайло
 Я ніяк не ждав почуть від тебе такі мислі. Хвала, хвала! Видко, що ти немало працював над собою, над самоосвітою. Після цього я з глибокою певністю скажу, що ти Іван – талант! Самий страх твій перед ділом, до якого ти, можна сказать, родився, – свідчить про твій талант. Іди на сцену! Благословляю! Повір мені, що ти талант...
Макар
 Недарма ж з театру виводили і вигнали за театр з гімназії.
Терешко (хутко виводе Матюшу на середину, хапаючись, щоб хто не став на перешкоді). Ну, Матюша, катай гуси, покажи себе! Слухайте!
Матюша (кланяється, як і перші рази). Гуси.
Михайло (поправляє по-великоруськи). Гусі.
Матюша
 Гуси!
Предлинной хворостиной
Мужик гусей гнав в город продавать.
Михайло поправляє по-великоруськи
Терешко
 Не перебивай-бо, слухай, він же так точнісінько каже, як і ти. Катай далі. 
Матюша
Збився!
Терешко
 От бач! Починай зразу. Не перебивай!
Матюша (чита «Гуси» до половини і вимовляє великоруські слова по-малоруськи без фарса, не підкреслюючи, а як можна натурально. На половині стає). Забув!
Терешко
 Збили! Нічого, і так гарно. (Цілує Ма-тюшу в голову). Талант! Хіба я не бачу? А кругом заздрять і кажуть: Оксент краше! Ну, як тобі здається?
Михайло
 Добре, тільки акцент...
Терешко
 Оксент, Оксент! І ти Оксент! Хто тобі казав? Та нехай Оксент тричі умиється, а проти Матюші не вийде!
Михайло
 Я не чув Оксента...
Терешко
 Так коли не чув, то й не говори, а то і ти Оксента приплів!
Іван, Петро, Демид тихо сміються.
Михайло (сміється). Та воно так... Крім того, дядьку, я вам ще скажу, що Матюшу рано пускать на сцену: це псує дітей.
Терешко
 Отакої! Всі будуть славить своїх дітей, всі будуть у трезвості представлять, а мій Матюша повинен задніх пасти? Ні, брат, ми штурмом візьмемо! Всі представляють – і Матюша буде представлять! Він талант – сам писар казав!
Входе Карпо.
Ява VIII
Ті ж і Карпо.
Михайло
 Ну що? Карпо. Достав!
Михайло (цілує його міцно). Спасибі! А коли поїзд одходить на Одесу?
Терешко
 Здоров, Карпе!
Карпо
 Доброго здоров’я, дядюшка. (Поцілувався). Ти питаєш поїзд? Стривай! (Пригадує).
Терешко
 Жаль, що ти опізнився, не чув, як Матюша читав гуси.
Карпо
 То він мені потім прочитає... Поїзд одходить увечері, у восьмій годині, а удень – у першій!
Михайло (дивиться на часи). Ще рано, я можу поспіть на вечірній поїзд, тут недалеко.
Тетяна
 Ой, не пустю сьогодні, нізащо в світі! Бійся бога! Я не успіла надивитись на тебе, наслухатись твого голосу, а ти зараз од’їздить. Може, і ти, Петя, сьогодні поїдеш? І ти, Іване? Може, і Карпо нас покине на старість літ!..
Михайло
 Ну, заспокойтесь, мамо, я вже зостанусь до завтрього.
Тетяна
 І завтра не пустю!
Терешко
 Годі тобі, сестро! Хіба не знаєш: квочка потрібна курчатам поки малі, а побільшають, то як вона ні квокче, курчата біжать вже не до неї, а туди, де їм більше подобається!
Макар
 Заспокойся, стара! Буде з нас Карпа; слава богу, що хоч він біля нас! Помремо, то буде кому очі закрить, а цих всіх – несила удержать при собі! Не на те ми їх учили!
Терешко
 Чуєш, вилупок, як мати та батько побиваються за дітьми? Слухай же і на вуса мотай!
Матюша
 У мене нема ще вусів.
Терешко
 Ах ти, каналія. (Цілує в голову). Талант! Ще виростуть і вуси.
Тетяна (схилившись на Михайла). Росли ви, то ми вас не бачили, і виросли, знатними людьми поробилися – та й кидаєте нас самих, старих, немощних! Як у цій пісні співається: «Ми повиростаємо та й розійдемося...» (Плаче).
Михайло біля неї, її утішає. Демид, Іван, Петро і Василина (співають).
Ой не журись, нене, не журися нами! 
Як повиростаєм, розійдемось самі.
В цім місці Терешко бере Карпа і Матюшу за руку і веде на перед кону. Коли пісня іде далії
«Буде нас, мати, по горах, по долинах, а й буде нас, нене...» – в цей мент мати плаче дужче, пісня лунає далі, а Матюша чита гуси: «Предлинною хворостиною...», поки не опуститься завіса.
Терешко (цілує Матюшу в голову). Талант! Завіса
Дія третя
У батьків в хаті.
Ява І
Тетяна, Василина і Явдоха. Тетяна плаче.
Василина (біля неї, по паузі). Не плачте, мамочко, не плачте, рідна! Я вже вас не покину, я не поїду більше вчитись, я буду з вами жить, вам помагать, я за цей час уже привчилась до хазяйства, і воно мене не так лякає, як перше.
Явдоха
 От і гаразд, от і розумно, а то одно товчеш: поїду та й поїду на якісь там курси...
Василина
 Мамо, не плачте ж! Сказала, що зостаюсь при вас, то вже зостаюсь.
Тетяна (витирає очі). Дорога моя! Ти ж у мене одна; ми достатки маємо, чого тобі тинятись, кидать нас, старих? А бог пошле пару, збудуємо тобі хорошу хату; не схочеш з Карпом укупі вести хазяйство, ми справимо вам власне, дамо землі; ти принаймні старість нашу доглянеш, очі нам закриєш, а то сини, бач, розвіялись скрізь та й забули за нас; один Карпо сидить на грунті, та й того рідко бачу, бо його діло не хатнє.
Явдоха
 Ми вже вас не покинемо, доглянемо і вас, мамо, і тата.
Тетяна (цілує Явдоху). Невісточко моя золота, розумного батька ти дитина; я тебе шаную он як! Я з тобою, як з рідною дочкою, увесь час живу... а сини відцурались: Михайло оженився, Петро оженився – та й на весіллі не була і невісток не бачила, байдуже їм, що мати тут вбивається, як чайка при дорозі, упадає за дітками, що розлізлись по степу широкім, та ночами темними квилить, та постіль дрібними умиває. Їм там скрізь весело, вони молоді, звили свої гнізда, вони в чинах, в почоті, а що ж нам зосталося на старість літ? Тільки й радощів, що тішить око, дивлячись на щастя дітей, а дітей нема, – діти розбіглися, забули!..
Явдоха
 Та не вбивайтеся, мамо! Ще і Михайло, і Петро приїдуть, ще побачите і невісток своїх, пань знатних.
Тетяна
 Ох, дочко, чує моє серце, що вони чужі нам будуть: ми прості, а вони панії! Коли б хоч зятя доброго господь послав! Який би він не був, хоч би учений-преучений, то він буде добріший до тещі, що вигодувала йому жінку гарну, та й дочка більш має впливу на зятя, аніж син на невістку! Зяті давно б вже послухали своїх жінок і приїхали б провідать жінчиних отця, неньку стареньку; а невістки свекрух не люблять і, певно, не хотять їхать до нас, та й синів не пускають. Петро тут недалеко оженився, у Полтаві, а й чутки нема!
Василина
 Ну, я Петрові не дивуюсь: одно – недавно оженився, а друге – він смирний, як овечка!
Явдоха
 Як баранчик, скажи!
Тетяна
 Не шпеть його, моя дитино, мені жаль Петра, він і справді смирний, а вона, може, не пускає...
Василина
 А Михайло?
Тетяна
 На кого, на кого, а що на Михайла, то не надіялась ніколи, щоб його так посіла жінка, що й з дому не пускає, з родом-родиною побачитись...
Явдоха
 Учені, а серця не мають!..
Тетяна
 Ні, ні!.. Не кажи так! Вони б он як, та жінки!..
Чуть голос Карпа: «Демиде, ходім у хату».
Сюди йде Карпо і Демид. Карпо не любе, що я вбиваюсь так за Михайлом і Петром. Ходімо до тебе, Явдохо, там ще побалакаєм, не будем їм тут заважать. Ох, цей Демид був би мені любим зятем: і поштивий і хазяйновитий.
Явдоха
 Розумний, учений і сильно працьовитий.
Василина
 Та цитьте, ось вони вже в сінях.
Явдоха
 А ти б, Василино, пішла за Демида?
Василина
 От, єй-богу!.. Ще почують.
Явдоха
 Де там почують! Вони на подвір’ї... Слухай, не крути-бо хвостиком, як лисичка. Бач, мати б хотіла такого зятя, як Демид... Невже між вами не було ніякої розмови?
Василина
 Авжеж що не було.
Явдоха
 Не повірю. Він очей з тебе не зводить.
Входе Демид і Карно.
Ява ІІ
Ті ж, Демид і Карпо.
Демид
 Добридень, мамо! З покровою будьте здорові! (Цілує її у руку). Ви не дивуйтеся, що я вас кличу мамою, бо інакше не приходиться сказати! Я тут прожив чотири місяці, як у рідних.
Тетяна
 І я тебе люблю, Демиде, ти гарний і добрий парубок! Ходімо, діти!
Карпо
 А з нами ж чом не хочете посидіть?
Явдоха
 Та у нас діло бабське, а у вас мужчинське!
Карпо
 Хіба!
Вийшли.
Демид
 Ну от, сьогодні і строк мій закінчився! Карпо. Ще вчора.
Демид
 Скажіть мені, Карпо Макарович, як вам за час увесь мого тут пробування подобалася моя праця?
Карпо
 Не тілько мені, але і батькові, і матері і ви, і Іван здавалися дивовижними робітниками! Вірить не хотілось, що це працюють непривичні люде! Тепер ви сміливо можете вести самі мале своє хазяйство і знанням, і працею служить зразком не тільки школярам, але і їх батькам!
Демид
 Ну, слава богу, коли так! Зараз буду писать проект свій у земство, про зразкове хазяйство при школі, а тимчасом почну заводитись...
Карпо
 Тільки хазяйку треба добру.
Демид
 Та я собі наглядів, тілько не знаю, чи піде.
Карпо
 Ха-ха-ха! Не знаю, чи піде!.. От тобі й парубок!
Демид
 Та парубок, здається, не з послідніх, але трапляється частенько, а може, і найбільше, що нам подобається той, кому не до вподоби ми!
Карпо
 Бува! І ще гірше бува: нам треба вола, а подобається кінь, і ми купуємо коня! Тоді один в ярмі опиниться, другий же буде басувать на добрій паші... Так трапляється найбільш з панами... А як ти його спряжеш коня з волом? І біблія нам таку супрягу забороняє. (Сміється). Стережіться, щоб з вами так не трапилось.
Демид
 А що б сказали ви, якби я вас спитав: чи до пари мені буде ваша сестра, Василина?
Карпо
 О... Це вам скоріше знать... А любить вона вас?
Демид
 Не знаю, бо я ще не питав. 
Карпо
От тобі й маєш! Так ви попереду спитайте!
Демид
 А віддадуть? 
Карпо
Ex ви – лемішка, лемішка! 
Демид
Я, знаєте, чоловік бідний... 
Карпо
Та хороший, розумний!
Демид
Спасибі!
Карпо
 Богові дякуйте за це! А на мою думку, коли дівчина кохає широ, то буде все робити так, як хоче чоловік: у сім’ї ж аби згода – то вже й до пари!
Демид
 Багато разів вже можна було признаться, побалакать, та я боявся...
Входе Терешко, Сергій і Тарас.
Ява III
Ті ж, Терешко, Сергій і Тарас Гупаленки.
Терешко
 А що? Еге не ждав? Доброго здоров’я, з празником!
Сергій
 З покровою – само собою!
Карпо
 Спасибі! Будьте і ви здорові, з празником! Сідайте!
Терешко
 А мати, батько, Василина, дома?
Карпо
 Мати і Василина дома, а батько сьогодні раненько поїхали в город з Іваном.
Сергій
 Так.
Терешко
 А ти знаєш, хто це?
Карпо
 Ба! Не знаю.
Терешко
 Сергія Гупаленка не знаєш?
Карпо
 Не знакомі, а фамілія відома! Перші хазяїни на всю околицю, тисячу десятин посідають, як же не знать?
Терешко
 А цей козарлюга – його небіж, Тарас Гупаленко!
Тарас (весь час самопевний тон має). Із Петер-бурху. Унтер-офіцер конногвардійського полка в запасі. (Подає руку Карпові).
Карпо
 Вернулись на хазяйство?
Сергій
 Само собою.
Тарас
 Не хотів вертатися – мені і в Петербурзі було добре, та отець і мати просили.
Терешко
 А чого ми приїхали, так я тобі зараз скажу: оцей самий козарлюга (показує на Тараса) хоче сватать Василину.
Демид (схоплюється. Шукає шапки). Чи я в шапці сюди прийшов, чи без шапки?
Карпо (усміхаючись). Не примітив.
Демид
 Мабуть, у вас зосталась. (Хутко вийшов).
Ява IV
Ті ж без Демида.
Терешко (показує на шапку Демидову). Оце ж, мабуть, його шапка! Ха-ха! Чого це він зашамотався так, неначе перелякався?
Карпо (усміхаючись). Не знаю.
Терешко
 Щось він давно тут треться; чи не дума теж сватать Василину? Га?
Карпо
 Може, то його діло!
Терешко
 Чуєш, Тарасе? Не піддайся!
Тарас
 А як пробувши п’ять літ в столиці Петербурзі, – ми соперників не боїмося і за себе встоїмо!
Сергій
 Само собою.
Карпо
 Давно вернулися додому?
Тарас
 Мені здається, більше года, а на провірку виходе – всього три неділі. Ха-ха-ха! Життя в столиці Петербурзі і прирівнять до вашого не можна!.. Там всі мають, знаєте, модність і формальність, а тут? (Вийма і дивиться на золоті часи). Одно слово – хахландія! Ні з ким кумпанію водить...
Сергій
 Само собою.
Терешко
 Ну, брат, не кажи! То ти ще не придивився! У нас, у Лубнях, теж учених багато: і прокурор, і ісправник, і директор гімназії, і архітектор, і... багато людей достойних. Якої ж тобі ще кумпанії?
Тарас
 Лубні від нас недалеко... Та й Лубні ваші – не столиця. Нема, як столиця Петербурх: опера, цирк, своя братія живе в казармі, як у розкішному палаці... Весело! Не те, що у вас, в хахландії! Ха-ха-ха!
Карпо
 До Лубень справді далеко, а там біля вас близенько земський начальник живе; він петербурзький.
Тарас
 Ага! Та все не було случаю; а тепер при-йдеться завести знакомство... Знаєте, дядюшка Сергій, Кулішеві воли геть-чисто пообтирали наші скирти сіна... Так треба до земського.
Сергій
 Само собою.
Карпо
 От і кумпанія.
Сергій
 Само собою. 
Тарас
 Нема кращої кумпанії, як образована дама! А де її взять? Кругом подивився – мужики, хахли, прямо смуток за серце взяв... А тут дядюшка Терешко на той смуток нагодився і каже: так і так, учена племінниця, вісім класів скінчила... Ну, я стрімглав сюди! Хочу себе показать і даму серця побачить! А як пробувши п’ять літ в столиці Петербурзі, не думаю, щоб гарбуза піднесли. Ха-ха-ха!
Терешко
 Де ж таки!
Сергій
 Само собою!
Терешко
 А ти, Карпе, як думаєш? Ти ж тут усьому голова.
Карпо
 Тут усьому голова – Василина.
Терешко
 Та що там Василина! Глянь, який козарлюга!.. Усяка дівка тільки побаче – козою за ним поскаче!
Сергій
 Само собою.
Тарас
 Ха-ха-ха! Хороша примовка: «Побаче – козою поскаче!» А що ви думаєте? Бувало, усього бувало... І скакали! єй-єй, скакали!.. Я не хвастаю, – катався, як сир в маслі. В- Петербурзі образовані дами кругом...
Сергій
 Столиця – само собою! Терешко. Тільки одно, що Василина тебе наукою переважить.
Тарас
 Не думаю. Я й сам, дядюшка Терентій, не без науки; формальність розумію і з ученими дамами знакомства мав не раз; в каретах навіть їздив, єй-єй! Бував і в опері, і в цирку... Світ бачив, і хоч кому не дам у кашу наплювать, і через те хочу сватать учену; проста дівчина мені не під стать: ніякої формальності нема. Куди з нею підеш? В опері засне, в цирку перелякається. Ха-ха-ха! І кліпай очима перед людьми. (Вийма знову часи і кріпко закриває).
Сергій
 Само собою – кліпай!
Терешко
 Так, виходить, і тебе вчено? Он як! У нас є унтер-офіцер Крайка – так зовсім простий; а ти, бачу, вчений!
Тарас
 З Петербурху і учебну команду пройшов! Без науки в унтер-офіцери конногвардійського полка не вискочиш...
Терешко
 Невже, слухай, ти знаєш: ла-мер, ла-пер? 
Тарас
Як?
Терешко
 Ла-мер, ла-пер!
Тарас
 Щось не пригадаю... (Протягом). Ла-пер! Ага! Як же, як же, знаю: це ресторація така! Бував, бував!
Терешко
 Ні, брат, не туди попав! Це наука! Тарас. Виходить, в учебній команді її не проходять.
Терешко
 То-то що не проходять, а от мій Матюша проходе. (До Карпа). Біда з тією наукою. Оце недавно був у городі, провідував Матюшу, французьке, брат, учить почав...
Тарас
 Французьке? (Дивиться на часи). Знаю. Мерсі?
Терешко
 Та ні, яке там мерсі!.. «Ла-мер», «ла-пер» – одно слово – наука! І ніяк не потрапиш сказать: неначе так, та не так! Я вже найняв Матюші научителя і сам довго сидів біля них. Слухав, слухав, нічого не второпав. Матюша каже: «ла-мер», «ла-пер», «ла-сер»! Усі сміються. Учитель поправляє і поправляє, – я ж чую, – так само: «ла-пер», «ла-мер», «ла-сер». Тю, бий вас сила божа! Та й Матюша ж так само говорить: «пер, мер»! Ні, кажуть, не так! Матюша аж плакав... Біда!
Карпо
 Нічого, згодом налама язика.
Тарас
 Налама, налама – це правда! В учебній команді зразу теж сильно важко і незрозуміло, а як язик наламаєш – пішов!
Сергій
 Само собою – пішов!
Тарас
 А як бувши в столиці Петербурзі...
Вбігає Василина, за нею Демид
Ява V
Ті ж, Демид і Василина.
Василина
 Доброго здоров’я, дядюшка! (Цілується з Терешком).
Тарас (до Сергія). Настояща дама серця... підходяща!
Сергій
 Само собою!
Василина (до всіх). З празником!
В цей мент Демид говорить тихо до Карпа.
Тарас
 Унтер-офіцер конногвардійського полка, Тарас Гупаленко, із Петербурха!
Василина робе кніксен і відходить до Карпа. Тиха розмова. Карпо її цілує, а потім Демида.
(Тимчасом до Сергія). Ловка і всі формальності зна!
Сергій
 Само собою – зна!
Терешко
 А що, хіба не краля?
Тарас
 Не ждав таку в хахландії найти... Думав шукать у Петербурзі... Дама настояща, і формальності... і все... наче в Петербурх попав прямо на Невський!
Терешко
 А я ж казав!
Тарас
 Дядюшка Терентій, ідіть зразу в атаку на приступ! (До Сергія). Настояща дама серця!
Сергій
 Само собою – з серцем.
Карпо (до Василини і до Демида)
Ну, слава богу, що так сталось! Дуже, дуже рад!
Терешко
 А що, Василино, скоро нас покличеш на весілля?
Тарас (до Сергія). Ловко атакує. Василина. Ще не знаю.
Терешко
 Мабуть, без дядька не обійдеться... Треба буде поклопотать... а? -
Василина
 А не обійдеться!
Тарас (крутить вус і дивиться на часи). А коли що, то й ми поможемо...
Василина
 Спасибі!
Тарас (до Сергія). Чуєте? Які формальності! 
Василина
Коли ласка, то за боярина прошу. 
Тарас
Не в согласії! Бажаю стать у першу шеренгу!
Карпо
 Опізнились! Василина іде заміж за Демида Семеновича!
Терешко
 Оце так!
Тарас (відходе, до Сергія). Промах!
Терешко
 А чом же ти відразу не сказав?
Карпо
 Бо й я не знав. А поки ми тут говорили, їх там, у мене, благословила мати.
Тарас
 Неприятний промах! (До Сергія). Так нам тут нічого робить.
Сергій
 Само собою.
Карпо
 Просимо з нами пообідать, зап’ємо заручини!
Балакають тихо з Василиною і Демидом, Василина весело сміється.
Терешко
 Пообідаємо справді! Сергій. Само собою!
Тарас
 Та вам нічого, а я осоромився. Тепер – ні в сих ні в тих; не той узяв приціл і не попав в мішень. Шпак сміяться буде в вічі; ні, краще ретируюсь! Прощайте!
Прощаються.
Карпо
Ви ж нашої хати не минайте!
Сергій
 Само собою! (Виходить).
Тарас
 Не надіявся. Тепер хоч не показуйся в Петербурх-столицю... Попорчена мендаль! (Вийшов).
Терешко (чухає голову, про себе). Пропала поросна свиня!
Карпо
 Ави, дядьку, зостанетесь?
Терешко
 На чиїм возі їдеш, того й пісню співай! Прощайте! А на весіллі погуляєм! Пошли вам боже щастя. Ха-ха-ха! Пропала вся пиха столична у Тараса. (До Карпа). Ти думаєш, що я не розумію, що – він, а що – Демид? Розумію! Маладець учитель! Хвалю! І Ва-силину хвалю: до пари вибрала дружину!
Виходить, Карпо за ним.
Бач, столична птиця кирпу гне, а ла-мер, ла-пер і не нюхав...
Вийшли.
Ява VI
Василина і Демид, потім Карпо.
Демид
 Ще кілька хвилин, і я б зоставсь в дурнях! Василина. Чого так?
Демид
 Якби я перший не посватав, то Гупаленко б вас узяв.
Василина
 А хто його зна.
Входе Карпо.
Він гарний!
Демид
 От бачите! І гарний, і багатий!
Карпо
 І дурний, і нахаба, і самопевний! Звичайний старший городовий із Лубен, а послухали б, що він тут говорив: кругом хахландія, мужики... і нема йому кумпанії! А? Самий противний покруч посліднього сорта, і той глузує над хахлом! І таких немало і між освіченими і неосвіченими бездарами! їх обійшла природа своїми дарами; творила, бачите, дуже хапко, наскоро і забула покласти їм у голови хоч грудочку доброго, простого мужицького мозку, а через те вони і крутяться усе життя, мов в ополонці, не пристаючи ні до якого берега!.. Я рад, що на обід він не зостався. Немає гірше, як чоловік, зіпсований життям і оточенням, потеряє натуральний розум: в голові макітриться, все ходе вверх ногами, і він сам ходе у тьмі та стукається лобом то об той, то об другий чужий одвірок і до смерті вже не вийде на шлях простої, звичайної людини!
Демид
 Браво, браво! Чудовий малюнок!
Василина
 А цей малюнок, знаєш, зачіпає трохи і мене...
Карпо
 Ха-ха-ха!
Демид
 Може, колишню, давню?
Карпо
 Був той rpixj Ну, а тепер ти вийшла вже на шлях простої, натуральної людини. (Цілує її). І через те модність і формальність, як каже Гупаленко, тобі будуть противні.
Входе Іван, одягнений в нову пару,
Ява VII
Ті ж і Іван. Василина. Гляньте, як Іван нарядився! Іван. «Хоч горя набрався, зате ж у робу вбрався», – як кажуть херсонські кабатажні матроси!
Карно, Демид і Василина обступають Івана і ніби пробують матерію, пощипують його.
Карпо
 Нічого. Іван. Ай!
Демид
 Добре сукно. Іван. Та ну тебе!
Василина хоче піймать за рукав, Іван ухиляється. Василина пада на Демида. Демид її обніма.
Карпо
 Ага, піймалась! Ну, користуйся ж случаем – цілуй!
Демид хоче поцілувать Василину, вона ухиляється і дає йому тумака в спину.
Демид
 Ого!
Карпо
 Це перша проба. (Сміється).
Іван (сміється). Чудовий настрій! Певно, щось тут без мене сталося доброго? Ну, признавайся, Демиде!
Карпо
 Е, брат, що тут сталося, – довго розказувать! А коротенько: Василина іде заміж за Демида!
Василина тікає в двері, Іван її придержує.
Іван
 Стривай, лисичко!..
Василина хова лице на груди Івана. Він її обнімає і цілує. Поздравляю з закінченням лікарських курсів.
Сміх.
Входе Макар. Василина, сміючись, виривається від Івана, біжить до Карпа і тулиться до нього; всі сміються.
Ява VIII
Ті ж і Макар.
Макар
 От як у вас весело! Певно, Іван смішить? Гляньте, яка тютя! Прямо-таки предсідатель земської управи! (Сміється).
Карпо
 Тут, тату, загальна радість. Василину посватав Демид, і мама вже дала своє благословення. Тепер ще ждали вас, щоб і ви поблагословили!
Демид (бере Василину за руку і підходить до Макара в парі, стають навколішки). Благословіть, тату!
Макар (по паузі). Благословляю і благаю господа милосердного (підводе їх і цілує),
Входе Тетяна і Явдоха.
Щоб він послав вам любові і згоди в сім’ї на многі літа!
Тетяна
 Та тільки знайте, що я не одпустю Василини з свого дому: живіть при нас! Це моя найпершая умова! Буде вже з мене, наплакалася і настраждалася! (Здержуючи сльози). Повилітали птахи з гнізда і покинули нас, старих: ані Михайло, ані Петро і носа сюди не покажуть!.. Поженилися на панночках і забули батька, матір. А Василини не пустю від себе! Одна, та й ту не буду бачить?
Макар (витирає сльози). Та не плач! От іще! Всі раді; а вона плаче! Чого їм від нас відходить? Демид любе хліборобство, – бачила, як працював чотири місяці, – збудуємо їм гарну хату, поруч з Карповою, та й нехай хазяйнують хоч укупі з Карпом, хоч нарізно; а тут же і школа є, можна з нашим учителем помінятися...
Демид
 Не журіться, мамо, ми вас не покинемо.
Карпо
 А з учительством діло уладнаємо. Ну, давайте ж обідать та зап’єм заручини. Явдохо! Внеси, голубко, слив’янки.
Явдоха іде. Мати, Василина і Демид окремою групою балакають тихо. Мати гладить Василину по голові, та цілує їй руки.
А слив’янка, певно, добра, бо п’ять літ ждала цього случаю.
Макар (до Івана). А ти, сину? Іван. І я вип’ю слив’янки.
Макар
 Слив’янка слив’янкою, а ти б женився.
Карпо
 Поїдем до Кравченка! Там, брат, дівчина Тетяна, як маків цвіт!
Макар
 Еге, еге! Кравченки – хазяїни, сину, давні, рід хороший, чесний, багатий, а до того і сусіди. Катай!
Іван (жартівливо). В Китай!
Макар
 Та ну-бо, не вигадуй! Ти ж показав себе он яким робітником, тепер пора звить гніздо, женися!
Тетяна
 Женися, сину! Я Тетяну Кравченкову бачила і знаю. Хороша-прехороша.
Іван
 А ви думаєте, я не бачив? Бачив у церкві і балакав на паперті з нею.
Тетяна
 Бачив? Балакав? От і гаразд! А правда ж гарна?
Іван
 Кращої і не треба!
Карпо
 Так їдемо сьогодні надвечір, чого зволікатись?
Іван
 І справді нічого зволікатись! Приборканий я був і тільки мріями літав туди, де серцем жив давно! І от тепер я спробував себе на тяжкій праці строкового, здобув робочу дисципліну, набрався певності у своїх силах – і воскрес: у мене крила одросли, я почуваю сміливість в душі і йду на сцену!
Карпо
 В театр?
Макар
 От тобі й маєш!
Тетяна (схоплюється). Куди ідеш?
Іван
 Служить в театрі, мамо, хочу!
Макар
 Тільки що успів зробитись добрим робітником, справжнім чоловіком, і на тобі: знову химера! Залиши, сину, цю химеру! Осядься на землі – святе діло!
Тетяна (утирає сльози). І цей кида! Іван (цілує матір). Я вас ніколи не покину, ніколи не забуду!
Карпо
 Театр... Страшна, мій брате, річ! Ти сам раніш казав, та і я знаю... краще вік жить строковим робітником, принаймні єсть харчі, ніж бездарою-актором поневірятись, старцювать!..
Іван
 Ах, Карпо! Я так люблю театр, як божевільний свої фікси! Зрозумій, брате: всі лічать мене невдахою, і сам себе я мучив думкою, що уродивсь нікчемним! Дай же мені спроможність попробувать на сцені свої сили! А може ж я талант!
Карпо
 А пам’ятаєш, ми бачили у городі акторів, і, не дослухавши п’єси до кінця, ти втік з театра? Ха-ха-ха!
Іван
 Хіба то п’єса, хіба то актори?..
Карпо
 А може ж і ти кращим не будеш? Скажу твоїми словами: мрії твої – суєта!
Іван
 Демид! Заступайся за мене! Карпо! Може, я і справді чудодій, може, мої мрії – суєта; сцена ж – мій кумир, театр – священний храм для мене! Тільки з театра, як з храму крамарів, треба гнать і фарс, і оперетку, зони – позор іскуства, бо смак псують і тільки тішаться пороком! Геть їх з театра! Мітлою слід їх замести. В театрі грать повинні тільки справжню літературну драму, де страждання душі людської тривожить кам’яні серця і, кору ледяну байдужності на них розбивши, проводить в душу слухача жадання правди, жадання загального добра, а пролитими над чужим горем сльозами убіляють його душу паче снігу! Кумедію нам дайте, кумедію, що бичує сатирою страшною всіх і сміхом через сльози сміється над пороками, і заставля людей, мимо їх волі, соромитись своїх лихих учинків!.. Служить таким широким ідеалам любо! Тут можна іноді й поголодать, щоб тільки певність мать, що справді ти несеш нехибно, цей стяг священний!
Демид (міцно стискує руку Івана). Я поділяю твою думку, я чую серцем, що ти артист і справді! Карпо! Не ламайте чужої волі, я певен, що Івана сцена жде давно, – віддамо його сцені!
Василина
 Таточку, мамо, Карпо! Не силуйте Івана жить в селі! Нехай він робить те, що любить.
Карпо
 Та боже поможи йому, і я рад помогти.
Тетяна
 Може, і справді там його щастя?
Макар
 Ну що ж, нехай іде... і Михайло щось про це казав і раяв.
Іван (цілує батька, матір, Карпа). Спасибі, спасибі за поміч! Тепер життя мене до себе манить і усміхається так мило, як Василина усміхнулась зараз Демидові! Ви щасливі – і я щасливий у цей час! Ура!.. (Цілує Василину і Демида).
Макар
 Стривайте! Здається, хтось під’їхав.
Карпо (загляда у вікно). Коляска графа Тюті!.. Що це, чого це?..
Іван (загляда ззаду). А в колясці наш Петро.
Тетяна
 Петро! (Біжить з хати).
Макар (іде за нею). Та не біжи-бо так, стара, а то ще упадеш. (Вийшов).
Василина (радісно скаче). Петя, Петя! Слава богу, хоч мама заспокоїться! (Вийшла).
Іван
 А з ним поруч якась пишна краля – певно, жінка! Хто ж то ще верхи?
Карпо
 Старший син графа Тюті.
Іван
 Угу! З кавалером замість приданого...
Карпо
 Якесь паскудство! А бідна мама, дивись, дивись: мало не звалила Петра!..
Іван (відійшов від вікна). О матері! Якби вас діти так любили, як ви дітей, тоді б не жаль було так упадати біля них!
Карпо
 Ведуть під руки кралю.
Іван
 І знову суєта! А, подла суєта! Ну, ну, побачимо, що за птиця Петрова молодиця!
Карпо
 Граф коня пришпорив і подався з двору!
Іван
 Не удостоїв.
Карпо
 Ану його! Скатертю дорога.
Входять Аделаїда, одягнена гарно, модно, ефектно. Мати легенько їй держиться за рукав, заглядаючи у вічі. Слідом Петро, одягнений в судейську одежу, зверху шинеля наопашки. Василина і батько.
Ява IX
Ті ж, Аделаїда, Петро, Тетяна, Василина і Макар.
Тетяна (упадаючи біля Аделаїди). Невісточко моя, паняночко!.. Як намальована – гарнісенька! Роздягайся, роздягайся!
Тимчасом Петро цілується з братами і Демидом. Тетяна повернулася до Петра, біля Аделаїди стає Василина, хоче їй помогти скинути шляпу, та одводе її руку.
Петя! Як же ти перемінився!
Петро
 Одежа друга, мамо! (До Аделаїди). Адя! Це брати мої, Карпо і Іван, а це – Короленко.
Аделаїда (стрепенувшись, радісно і цікаво). Писатель?
Петро
 Сільський учитель.
Аделаїда (нехтуючи). Учитель... (Робить загальний уклін і сіда).
Іван (до Карпа). Привітлива!
Карпо
 Що то у неї у тій торбі ворушиться?
Тетяна
 Ая тут ждала тебе з жінкою, ждала, умлівала, мало не злягла з печалі. (Скида раптом [з Петра] шинелю і кладе на скриню). О, і в тебе аполети, як у Михайла.
Петро обертається до Івана і Карпа. Мати загляда йому у вічі і цілує.
Аделаїда (до Василини). Ви учились в гімназії? 
Василина
І скінчила. 
Аделаїда
Бідна! 
Василина
Чого?
Аделаїда
 Скінчила гімназію і живете на селі у простій мужицькій хаті.
Василина
 Це прадідівська, у нас є гарний дім.
Аделаїда (до мішечка). Чого тобі, Амішка? (Розпускає торбочку, звідтіля показується голова білої манюньої собачки). Бідненька, як носика зморщила! Повітря негарне? Зараз поїдемо! (Тулить собачку до лиця). Мишка моя хороша. (Цілує її). Це граф привіз з Парижа і мені подарував. П’єр!
Петро так кинувся, що мало не звалив матір, і підбіг до Аделаїди.
Я задихаюсь, таке важке повітря.
Василина
 Це пахнуть так васильки.
Аделаїда
 Фі!.. Мишка! Не кусай!.. П’єр! Там нас ждуть!
Петро
 Адечка, мила, посидимо – ще ж рано. Аделаїда. Зуби, як голки!.. Як у вас багато рушників – ви, мабуть, всі тут умиваєтесь?
Петро підійшов до матері.
Василина
 Це для краси.
Аделаїда (притулила собаку до щоки). Ха-ха-ха! П’єр!
Петро (схоплюється і підбіга). Що, Адечка? Аделаїда. їдем. Ай! Тетяна. Що там?
Аделаїда
 Противна Амішка вкусила за ухо! (За-пиха собачку в мішок). Сиди там, зла фурія!.. П’єр! їдем!
Тетяна
 Що це ти, невісточко моя золота? Плюнула через поріг, та й з хати?
Петро
 Мамочко, голубочко, ви бачите, що я до вас на хвилиночку...
Тетяна
 Як на хвилиночку? Що ти говориш, мій сину?
Петро
 Бачите, Адя давно запрошена до графа. Вона училася разом з його дочкою, а та сьогодні іменинниця, так нас там ждуть обідать... Я, мамо, завтра заїду.
Аделаїда
 П’єр!
Петро (біжить до неї). Та посоромся хоч рідні! Тетяна. Петя!
Петро повертається до матері.
Аделаїда
 П’єр!
Петро прибігає.
Їдем, а ні, то я сама поїду.
Тетяна
 Боже мій, боже мій! (Хлипа).
Макар
 Стара, годі! Коли запрошено до графа, то нехай їде! Може, там кращий обід!
Петро (до батька). Не то що... А запрошено... якось... знаєте... обіщали! Коней вислали... син графа сам зустрічав...
Аделаїда (іде до дверей). П’єр!
Петро (хапа шинелю). Я зараз!
Аделаїда (робе загальний поклін). Прощайте. (Цілує Василину). Мені вас жаль!
Василина
 А мені Петю жаль!
Аделаїда
 П’єр! Уже нерано, там ждуть. (Вийшла).
Петро наскоро цілує матір, батька, біжить до дверей, вертається, хоче попрощатись з Карпом. Чуть: «П’єр!» Він кидається з хати, приговорюючи: «Завтра заїду, завтра заїду, завтра...» – «П’єр».
Карпо
 Ехе-хе! Ускочив!
Тетяна
 Сину мій, Петрусю, дитино моя дорога, занапастив ти свою голову! (Плачучи, іде надвір). Макар. Оце невісточка! Іван. Чу-чу! Свинота!
Завіса
Дія четверта
Кабінет.
Ява І
Михайло (чита газету). От тобі і старший писар Іван Барильченко! Первокласний артист, всі газети в один голос славлять. І за такий короткий час – всього два роки.
Входе Наташа.
Ява ІІ
Михайло і Наташа.
Наташа
 Я думала, що тут хто-небудь є, а це ти сам з собою говориш!
Михайло
 Читав газети! І вичитав приятну новину. Я тобі, Наташа, не говорив ще: у мене є брат, так, знаєш, невдаха, недоучка, босяк по характеру... розумієш: босяк! І тепер раптом знаменитість! Первокласний артист за короткий час! Талант, і попав на свій шлях.
Наташа
 Милий артист, босячок! Як би я хотіла його бачить! Де ж він?
Михайло
 В Москві пожинає лаври! Щасливий: незалежність, лаври і гроші.
Наташа
Ох, як я люблю артистичне життя. Я перше хотіла бути артисткою, так татко...
Михайло
 О, ти мала б поспіх – ручаюсь! Красива женщина і без таланту на сцені має більший поспіх, ніж некрасива з талантом.
Наташа
 Хіба я гарна?
Михайло
 Ти сьогодні гарна, як майський ранок! Наташа. Тільки сьогодні?
Михайло
 Щодня, раз у раз ти гарна, а сьогодні особливо! І як тобі личить ця нова причіска, і гепюри на рукавах, і...
Наташа
 Ну... (Затуля йому рот рукою),
Михайло (цілує руку). Так щоб така красавиця не мала на сцені поспіху? Зарані б поручився...
Наташа
 То так тобі здається, бо ти сам в хорошому настрої: іменинник, статський совітник і інспектор!
Михайло
 Це ти, моя зірко, така щаслива, це через тебе посипалось стільки життєвих удач на мене.
Наташа
 Чого ж її? Особі твої заслуги, твоя докладна записка... Ну, дядя мій, директор, – все разом... Не в примір другим...
Михайло
 А все ж через тебе, мій ти талісман, моя ти Маскотта! (Цілує її). Знаєш, коли і надалі так буде мені усміхатись фортуна, то я скоро і в директори вискочу, а там і дєйствительний статський не за горами! Само собою, що і статський так рано – приятно! Тільки статських тепер розвелось занадто багато! При тому статський все-таки не генерал, а дєйствительний – Ваше превосходительство!
Наташа
 Як Ваше превосходительство, так і старий!.. Не хочу! От татко тепер генерал – Ваше превосходительство, і сліпий! Краще б він зоставався все життя полковником, тільки щоб бачив...
Михайло
 Нещастя!.. А не осліпни твій батько так неждано, він пішов би далеко!..
Наташа
 І ми б поїхали на той рік на Рів’єру, а тепер вже не побачу я тебе, красо всього світа, ніколи!
Михайло
 Чого?
Наташа
 На наше жалування і на таткову пенсію далеко не поїдеш; хіба твоя родина поможе...
Михайло
 Бережливість поможе нам зробить запаси, а на запаси можна поїхать і на Рів’єру.
Наташа
 Бережливість! Ха-ха-ха! Ми з татком жили на всі, і тепер з тобою живемо на всі! От і на сьогоднішній вечір вже багато взяли в борг! А пенсія ще не прийшла, і тобі з дому не присилають... Миша, чи не посварився ти з своїми?..
Михайло
 Борони боже!
Наташа
 А чого ж ти два роки збираєшся поїхать до батька і все зволікаєш? Не розумію! Може, вони сердяться, а через те й грошей тобі не присилають... Миша! Поїдемо, милий, до твоїх, повези мене, познаком! Я певна, що зумію приворожить твоїх старих... Я буду грать, співать; у вас же єсть піаніно?
Михайло
 Поїдемо, поїдемо, весною поїдемо!
Наташа
 Слово?
Михайло
 Слово!
Наташа
 Гляди ж!.. Кажуть, в Полтавській губернії чудова природа; а батьки твої давні поміщики, то, певно, посідають старинне яке урочище: замок, парк!.. Ах, як я люблю старинні поміщичі усадьби!
Михайло
 О, там біля Лубень і в Лубнях – дуже гарно! Сула, гори, монастир, малоросійська Швейцарія.
Наташа
 Ах, Швейцарія... Рів’єра! Коли я вас побачу?
Михайло
 Побачиш, клянусь! Таткові вже вийшла пенсія і не мала... Куди він її діне, живучи при нас? Квартира казенна, моє жалування хороше, візьму ще побільше уроків, плюс бережливість, а там поїдемо в Полтавщину, візьмемо у батька добрий плюс – і на Рів’єру!
Наташа
 Боже!.. Невже? Миша милий, голубчик!
(Цілує його). Невже ми поїдемо на Рів’єру? Ах, ах!
О незабутнє минуле! Ти знову воскрешаєш перед очима, ти знову наповниш душу тривогою широкого життя: виборне товариство, катання, гуляння, інтриги! Ах! Краса природи знову наллє у серце живущої і цілющої води
І покличе до життя всі фібри молодого серця!.. Я наново рождаюсь від думки однієї! Миша, хороший мій, як я тебе люблю! (Цілує його).
Михайло
 О моя мила! я все для тебе зроблю!
Входе Акіла.
Ява III
Ті ж і Акіла.
Михайло
 А, Акіла Акілович, як я рад, що ви прийшли! Поможете нам? Я чув від директора, Федора Івановича, що ви настоящий метрдотель!
Акіла
 Можу! Ха-ха! Нащот закусок можу! Порядок тож... чай... єрунда! Наталія Петрівна не буде турбуватись.
Михайло
Спасибі вам, спасибі! Сідайте поки що, покуріть. Може, газету почитаєте? Акіла. Не варт, єрунда!
Входе Тарабанов, одягнений в поношений жакет, в калошах, – одна глибока, друга мілка, – і в білому колпакові.
Ява IV
Ті ж і Тарабанов.
Тарабанов
 Здравія желаю, ваше превосходительство! Явивсь по вашому приказу.
Михайло
 Це поввр, Наташа.
Тарабанов
 Служив у барона Корфа! Акіла Акілович зна мене, рекомендуйте.
Акіла
 Тверезий – зверхповар, п’яний – єрунда.
Тарабанов
 Сьогодні чисг, як хрусталь!
Михайло
 Побачимо; у нас єсть і кухарка хороша. Так ти іди, брат, на кухню і роздивись на провізію.
Тарабанов
 Я з кухні ретирувався, ваше превосходительство!
Михайло
 Чого так?
Тарабанов
 Кухарка войну об’явила: Паша бунт піднімає і, поставивши перед плитою неприступну барикаду – помийницю і величезний віхоть, страша мене облить помиями, коли осмілюся почати приступ до плити!
Михайло
 Що вона з ума зійшла?
Тарабанов
 Ревность, ваше превосходительство.
Михайло
 Яка ревность?
Тарабанов
 Ревнує мене до плити!
Акіла
 От єрунда!
Михайло
 Акіла Акілович! Будь ласка, примиріть їх там!..
Акіла
 Борис! А ти тверезий?
Тарабанов
 Як рекрут на часах!
Акіла
 Єрунду мелеш! Ходім! (Вийшов).
Тарабанов
 Главне діло – Паша в воїнственном азарті, як воєвода Пальмерстон. (Виходить).
Ява V
Наташа і Михайло, потім Ваня.
Наташа
 А повар, знаєш, босячок; я люблю босяч-ків, вони тепер в моді. Ну й злюка ж Паша! Що їй мішає повар?
Михайло
 Очевидно, соревнованіє! Акіла їх помирить.
Входе Ваня,
А що, Ваня?
Ваня
Генерал питають, чи вже підшили червону підкладку під тужурку?
Наташа
 Скажіть, скоро буде готова! Тільки, Ваня, голубчик, підкладка буде не червона, а зелена. Татко сліпий, йому усе одно, а ви не промовтесь!
Ваня
 І мені все одно!
Наташа
 Так ідіть і скажіть, що скоро буде готово; тільки не промовтесь.
Ваня
 Будьте певні. (Вийшов). Михайло. Що ти зробила, Наташа? Наташа. А що?
Михайло
 Ну як же таки можна, взяла і підшила тужурку генерал-майора зеленою підкладкою! Червону треба.
Наташа
 Я знаю, милий! Тільки червону треба було купить, а у нас грошей нема: все з’їв сьогоднішній вечір; так я взяла свою зелену шерстяну юбку, попорола, і Дарина підшила зелену підкладку.
Михайло
 Неприятно... і навіть жаль обманювать старого.
Наташа
 Ну от! Татко не бачить, ніхто йому не скаже, і він буде задоволений. А сказать таткові, що у нас грошей нема, – гірше, і він не повірить, бо лічить тебе багатим. Ну, і неприятно, знаєш, признаться...
Михайло
 Та воно так... Тільки... якось... А!.. Було б хоч пораятись, може б, я взяв матеріал у Івана Дмитровича в борг...
Входе Даша і несе сіру тужурку з генеральськими погонами і зеленою підкладкою.
Ну, хоч погони генеральські.
Наташа
 Це татко сам купив раньше.
Ява VI
Ті ж і Дарина, потім генерал.
Наташа
 Глядіть же, Дарино, не промовтесь, що підкладка зелена, а не червона.
Дарина
 Та їм, дорога моя пані, усе одно: чи червоне, чи зелене! Сказано – чоловік темний.
Входе генерал. Ваня його веде.
Генерал
 Ну, готово?
Дарина
 Готово, ваше превосходительство. Наташа цілує його в щоку, генерал гладить її по голові,
Генерал
 Наташенька!
Михайло цілує його в шоку, генерал гладить по голові.
Миша! Здоров, брат! Здоров, підгенерал! Ха-ха-ха! Ну, Дарина, давай надінем генеральську тужурку. (Спида халат). І халат підіб’єм генеральською підкладкою.
Подають тужурку і помагають надіть.
(Надівши тужурку, одвернув полу, погладив рукою, потім погладив лацкана і, взявши рукою погони). Чую під рукою, що погони генеральські, а от підкладку. (Знову одвертає полу і гладить). Не розберу!.. Червона?
Наташа
 Червона, татку!
Генерал
 Сліпий! Не бачу! Ох, яка тяжка потеря!.. От сьогодні будуть гості вінтить, а я не можу! Умираю, брат, за картами!.. Ну що ж, прийду, хоч посилю, послухаю, як другі (передражнює): дві піки... три піки... три черви... малий шлем в бубнах... Ха-ха-ха! Люблю, коли гра туго намотується на нервовий вал... Температура піднімається, нерви настроєні по високому камертону... Ху! Жарко! Брат, Федор Іванович, бере прикупку... Заліз – прикупка ні к чорту!.. Судорога пройшла по виду... Переводить дух, оддувається, витира лисину і починається турнір! Ха-ха-ха! Тепер не дай бог буть партнером Федора: всі помилки – на нього! Грім і блискавка!
Наташа
 Я навіть боюся за дядю Федора: гарячиться, кричить, кашляє, аж синіє, і знову кричить! Здається, от-от буде параліч!
Генерал
 А-а! Грім і блискавка!
Наташа
 І увесь грім за три копійки.
Михайло сміється.
Генерал
 А-а! Ха! Три копійки! Не в тім річ! Тут умственна еквілібристика: чоловік дума, ріша, розріша, кипить і раптом – тарах! не той ход – без однієї!.. Тарах, без двох! Нерви витягнулись, одна помилка повела за собою другу, третю, все вверх ногами! Ну, і баталія! Тут життя! А... а... Ха-ха-ха! Люблю! Ну, поки проб’ють барабани і закипить на зеленім полі бой смертний, ходім, Ваня, дочитувать «Розвідчика». (Бере Баню за руку і ідуть).
Ява VII
Михайло і Наташа, потім Акіла.
Михайло
 Як жаль татка! Скілько у нього енергії! Ще б служить, повишаться, – і на тобі таке нещастя: сліпота!
Наташа
 Це у нас в роду. Дід мій, теж генерал, осліп під старість... А що, Миша, коли я осліпну? Боже мій! Як страшно! (Починає плакать). Я... я... стара... зморщена і сліпа, нікому не потрібна... Миша, ти мене покинеш, а татка вже не буде... ох, ох! Як біля серця здавило.
Михайло
 Наташа, мила моя, годі! Охота мучить себе нікому не відомою будущиною! Коли там що буде, та ще й чи буде, а ти зараз псуєш свої ясні очі! Від сліз очі теряють ясність, яскравість і красу... Наташа (витирає очі). Невже? 
Михайло
Ну, як же можна: гості – і ти заплакана! Скажуть, що ми сварились, що я тебе бив; мало чого не видумає баронеса, вона з павутини вірьовку сплете!
Наташа
 Не буду, не буду! Побіжу припудрюся. (Вибігає).
З других дверей виходе Акіла.
Ява VIII
Михайло і Акіла.
Михайло
 Ну що, все благополучно?
Акіла
 Єрунда! Помирив! Випили по чарці і помирились. Тепер весело прийнялись за роботу; самовар я велів ставить; тепер ознакомлюсь з буфетною силою, з закусками і треба приготовить десерт!
Михайло (в двері). Дарино!
Входе Дарина і подає письмо.
Дарина
 Поштальйон приніс.
Михайло
 Так от, Дарино, покажіть Акілу Акіловичу буфет, закуски, десерт... я ж уже до цього не мішаюсь: коли що і як подать – це ваше діло, Акіла Акілович!
Акіла
 Єрунда! (Пішов, Даша за ним).
Ява IX
Михайло, потім Наташа.
Михайло
 Від кого ж це? (Розрива конверт, ви-йма лист і повертає до підпису). Твій брат Карпо Барильченко... Подла фамілія!.. Так неприятно для слуха: «Барильченко». Зараз видно простоту рода. Дєйстви-тельний статський совітник – Барильченко. Чорти батька зна що! І перемінить не можна, куди не поверни, все чується погане якесь «барило!» (Пробігає письмо). Недоставало! (Читає тихо). І чого б я їхав за п’ятсот верстов, та ще в такий... день... прямо наче навмисне змовились!.. І що його робить?..
Входе Наташа, тихенько підходе.
Наташа
 А від кого це лист? 
Михайло
Та від одного знакомого. 
Наташа
Дай я прочитаю... 
Михайло
Не варт!.. 
Наташа
Дай! Може, це від женщини? 
Михайло
Ну от! Коли хочеш, по правді, це від брата.
Наташа
 Від артиста, від босячка? О, це дуже цікаво! Дай!
Михайло
 Ні, це брат не цікавий. Вік прожив в селі.
Наташа
 Ну, дай же!
Михайло
 Ти не прочитаєш. Поганий почерк. Я сам прочитаю. «Коханий брате, Михайло! Що з тобою сталося, що ти два роки не приїздиш? Перше писав, то сим, то тим заспокоював батьків, а тепер замовк, і мама мучиться тут і всіх мучить своїм неспокоєм. Оце днями так плакала, що мусили згодитись, щоб їхала одвідати тебе празниками. Потім нагадали, що ти скоро іменинник, і от мама приїде на цей день до тебе. Пишу тобі, щоб ти виїхав на вокзал і зустрів її, бо вона, мабуть, не потрапе. Дома все благополучно. Іван пішов на сцену, де має великий поспіх і заробля гроші немалі. Петро женився на дочці предсідателя окружного суда і нині вже судебний слідователь. Батько, і мати, і ми всі кланяємся твоїй жінці, хоч і не знаємо її. І чому б то не приїхать, щоб матір заспокоїть? А тепер доведеться нам турбуватись: як-то вона добереться до тебе в такім великім городі! Хіба, може, батько поїде з нею. Твій брат Карпо Барильченко».
Наташа
 Яка я рада, яка я рада! Нарешті таки побачу твою матір, а може, і тата, бо ти наче навмисне ховаєш їх від мене! Де ж таки! Два годи, як ми побрались, і ти досі мене не повіз додому до своїх! Я думала, що ти в сварці; а тепер бачу, що мама тебе любе, коли старістю приїде на твої іменини. Побіжу зараз, скажу таткові.
Михайло
 Стривай, Наташа!.. Прости мене, що я тобі раньше не говорив... Все збирався та й досі не зібрався... Нелегко, знаєш, випутатись, коли запутается, як муха в павутину!.. Ах, якби ти знала, як мені і тепер не хочеться говорить, то ти б пожаліла мене...
Наташа
 Та що там? Ти мене лякаєш! Говори мерщій!
Михайло
 Бачиш: ти роду настоящого дворянського, дід твій – генерал, батько – був полковник на шляху до великих чинів, і я боявся открито сказать, що я...
Наташа
 Та що ти втік з каторжних робіт, чи що?
Михайло
 Я із простого роду... Розумієш? Батько мій – багатий козак, просто сказать – мужик, гречкосій, і мати така ж сама проста людина! Вони добрі, чесні, розумні, трудолюбиві – нас повчили, і через науку ми стали рівні всім панам, а вони як були, так і зостались простими мужиками. І от тепер вони їдуть сюди, може, от-от одчиняться двері – і на поріг; а тут у нас збереться городська знать: баронеса, предсідатель з міської управи, директор і другі. Я не знаю, що мені робить, як мені перед бомондом показать своїх батьків-мужиків? Порай!
Наташа
 Ах, ах! (Пада на диван і закрива лице руками). Боже мій! Так ти мужик?
Михайло
 Я статський совітник, а батько та мати...
Наташа
 Мужики! Фі! Як же ти посмів так обманить нас?
Михайло
 Неправда! Я не обманював: мене не питали – я промовчав!
Наташа
 Ох... ох! Боже мій! Жінка мужика! Від нас же одступиться все фешенебельне панство. Як же я тепер людям покажусь? Що батько бідний буде почувать? Генерал – і мужики! Слава богу, що він осліп, принаймні не побачить своїх сватів.
Михайло
 Що ти говориш, опам’ятайся! Наташа, мила моя!..
Наташа
 Не підступайте до мене близько. Від вас житнім хлібом пахне! Ви – мужик, я вас не люблю, я з вами розведусь!
Михайло
 Розумні люди будуть сміятись над твоїм горем!
Наташа
 Неправда! Всі пожаліють мене, нещасну. Ах, ах! Яка подлість на світі завелась: мужик кінчає університет і його не пізнаєш, хто він? Попадає в вище коло людей, їде на Рів’єру і ловить благородну з діда-прадіда дівчину, як дурну рибку в сітку, обнімає її ніжний стан своїми мужицькими лапами, цілує її мужицькими губами... Фі! Обман, низький обман, від якого не можна навіть і встерегтись!.. Михайло. Ха-ха-ха!
Наташа
 Він ще й сміється! Нахал, мужик!
Михайло
 Неправда! Твій муж статський совітник, а ти дурочка! (Підходе до неї).
Наташа
 Ай! Не підходьте! Я не виносю запаху житнього хліба!
Входе генерал
Ява Х
Ті ж і генерал, його веде Ваня,
Генерал
 Чую – баталія! Ну, думаю, Федір за картами! Пробили барабани, і зелене поле одкрилось... Наташа. Ваня, вийдіть! Я вас покличу.
Ваня виходе.
Генерал
 Що з тобою, Наташа? Ти заговорила таким голосом, неначе зосталась на великім шлемі без п’яти?
Наташа
 Ах, таточку, голубчику, я все програла! Я нещасніша людина! (Хлшга).
Генерал
 Що там? Пропала провізія на кухні, розбили вино?
Наташа
 Осудовисько, осудовисько!
Генерал
 Заспокойся! Все можна достать в ресторані; хоч і дорожче, але що робить? Де ж Миша?
Михайло
 Я тут.
Генерал
 Що з нею?
Михайло
 Я одібрав лист з дому...
Генерал
 Ну і що ж?
Михайло
 Сьогодні буде моя мати, а може, й батько.
Генерал
 Ну, і слава богу! А все ж таки не розумію: в чім же тут осудовисько, Наташа?
Наташа (плачучи), його мама... і тато... (Реве). Мужики!
Генерал
 Ха-ха-ха! Ну і прекрасно! Через мужа і ти зіллєшся з великим народним океаном, обновиш кров дітей, не будеш рождать сліпих! А Михайло, твій муж, через науку, єсть благородна щепа!.. Розумієш? От проста яблуня, її коліровали, прививку зробили, – і родяться кальвілі, вищий сорт яблук... Корінь простий, а яблука кальвіль! Ха-ха-ха! Я думав, бог зна що трапилось... Ну, заспокойся!
Наташа
 Як? І тобі, таточку, нічого? І це тебе не обража?!
Генерал
 Ні краплі!
Михайло його цілує.
Я знав давно, мені сказав дядя Федір; із формуляра видно! Тепер тільки дурні носяться з своїм, може, незаслуженим, часто случайним аристократизмом... Чесність, образования, наука, ум, талант – важно, а решта – плювать!
Наташа
 Таточку! Ти не смієшся? А батько, мати... вони мужики і сьогодні приїдуть.
Генерал
 Сьогодні приїдуть, а завтра поїдуть... Ну, помирись! Я чую, що ти образила Мишу!
Наташа (поглядає на Михайла). Миша!.. Іди сюди!
Генерал
 Ні, брат, ти іди до нього... Наташа (підходе і обніма Михайла). Прости! (Цілує його).
Михайло
 А чим пахну?
Наташа
 Духами... трефль!
Михайло
 Як скоро випарився житній хліб.
Дзвінок.
Наташа
 Гості! (Кидається в залу).
Михайло (підбігає до дверей). Акіла Акілович, гості!
Акіла в дверях.
Акіла
 Єрунда!
Михайло (бере генерала під руку). Зараз одкриється кумпанія на зеленім полі; присоглашаю, як воєнного посередника!
Генерал
 Ха-ха-ха! Ну, брат, признайся, що без посредника і тобі було погано!
Михайло
 Аякже, замість пороху запахло житнім хлібом!
Обидва сміються і виходять,
Ява XI
Виходе Акіла, йде до зали, загляда в двері.
Акіла
 П’ять утроб! Директор, баронеса і ще один, два, три, – так п’ять! Єрунда! (Іде до дверей). П’ять стаканів!
По хвилі офіціант несе на підносі: чай, сухарі і другі, потрібні до чаю, приправи.
Акіла
 А ром? Дарина! Ром! От єрунда!
Дарина подає, установляють на підносі. Взяв і забув! Директор любе з ромом.
Дзвінок.
(Загляда у двері). Ще три... Наші учителі – єрунда, підождуть.
Офіціант вертається.
Три ще.
Дзвінок.
(Загляда). Один. (До офіціанта). Наливай чотири.
Дзвінок.
Підожди, щоб разом... От, єрунда, як розходились! Ну, носіть чай з Дашею, – я приймусь готовити десерт. (Пішов).
Часто дзвонять. Ходять в залу то Даша, то офіціант; туди несуть чай, назад – порожні стакани. Пізніше, по хвилі, дружний сміх, [вигуки] трьох-чотирьох голосів: «Я цього не люблю! Грать, так грать, нічого постоли морщить. Хто ж з ренонса ходить? Бабський ход! Ну, грач!» Появляється Акіла, подивився в двері.
Двадцять два чоловіка.
Крик: «Козиря, козиря! Чим же крить?»
Директор уже кричить!
Входе Михайло.
Ява XII
Акіла і Михайло, потім Наташа.
Михайло
 Спасибі вам, Акіла Акілович! У вас знаменитий порядок...
Акіла
 Порядок і дисципліна, решта єрунда! Думаю подать десерт, єсть гулящі дами, нехай гризуть і їдять, ніколи буде гризти ближніх!
Михайло
 Ха-ха-ха!
Акіла
 Єрунда! (Пішов).
Із зала входе Наташа.
Михайло
 І ти покинула гостей?
Наташа
 Там ніколи угору глянуть: Марія Петрівна і Глафіра Афеногенівна розбирають родословну Зімича; Катерина Александрівна і Михаліна Купер’янівна завели спор про оперу: одній Фігнер до серця припав, а другій Собінов; решта слуха. Така розмова затягнеться довго; а я запримітила, що ти вийшов, і собі... Милий, ти не сердишся?
Михайло
 О ні, ні! Я, знаєш, сам тривожусь нащот приїзда батьків!.. Бачиш, те, що ти говорила про мене, – дитяче непорозуміння з фактом; але справді ввести батька і маму в наше коло, де розбирають родословну Зімича, і знову баронеса... прямо-таки страшно... За чоловіка страшно.
Наташа
 Ах, ах! Не говори! У мене голова болить.
Михайло
 Ти краще подумай, що робить! Власне кажучи, все єрунда, як говорить Акіла; а от нема смілості ввести своїх батьків, одягнених у селянську одежу, в залу. Чорт зна що! Це халуйство, – я розумію, і от за всім тим мучусь: що скаже баронеса! Ще хоч би одежа друга, знаєш, загальна... Мама і тато дуже розумні люди, лишнього не скажуть... але одежа... одежа! Особливо жіноча... а!
Наташа
 Миша, я твою маму переодягну в чорне плаття моєї покійної мами!
Михайло
 Ангел мій, чудова ідея! А як не зійдеться? Моя мама – жінка, знаєш, огрядна...
Наташа
 А шнуровка нащо? Ми з Дариною добре її зашнуруємо і прийдеться.
Михайло
 Ідея, ідея! Ангел мій! (Цілує її). Добре придумано!.. Ти ж маму умовиш сама, вона податлива і згодиться для тебе все зробить, а от батько!.. Ну, батько нічого: оригінал поміщик, ходе в національній одежі! Чудово, чудово! (Дивиться на часи). А знаєш, уже час, як харківський поїзд прийшов. Сьогодні їх не буде! Воно й краще – без маскараду; ну, а завтра хоч і приїдуть, байдуже, аби без гостей.
Наташа
 Миша, а ти попросиш у них грошей на Рів’єру?
Михайло
 Попрошу, і дадуть!.. Батько чоловік багатий, дуже багатий, а мама – віск! Дадуть, дадуть, тільки треба прийнять ніжно, ласкаво!
Наташа
 Дадуть? Милі мої мужички, ах, як я люблю їх! А щодо прийому, то я їх зачарую...
Входе Дарина.
Нікого нема?
Дарина
 Нікого. Тільки там на кухні знову іде колот: повар п’яний, і кухарка, здається, під шефе! Михайло. А щоб їх чорт узяв! І наша випила? 
Дарина
 Щось на те похоже. Михайло. Акіла Акілович;
Акіла на дверях.
Тарабанов п’яний!
Акіла
 Треба зараз вигнать.
Михайло
 Ради бога, навідайтесь, що там!
Акіла (іде). От єрунда! Дарина, подавайте десерт. (Вийшов).
Наташа
 Я на хвилину і зараз назад. (Вийшла). 
Михайло
А я підожду Акілу Акіловича.
Дарина і офіціант несуть десерт і скоро вертаються.
Баронесі, потім директору, предсідателю.
Офіціант
 Десерт просто ставиться на столі, так і Акіла Акілович веліли!
Михайло
 Ага, на столі?.. Гаразд, гаразд! Поставте на столі!.. (Пішов). Так краще, не буде очевидно, кого більше шанують.
Дарина, що вернулася однести десерт, на дверях
Дарина
 Там якісь мужики питають вас. 
Михайло (про себе)
Це батько і мати... (До Дарини). Нехай ідуть.
Дарина зникає.
Якісь мужики!.. Навіть для Дарини батько і мати – мужики! І все подла одежа робе.
Входе Тетяна і Макар, одягнені празниково: Макар в новій, чорного, тонкого сукна, чумарці, без пояса; Тетяна в червоних чоботях, розкішній плахті, пов’язана по очіпку чорною хусткою і тонкою наміткою; зверху темна керсетка з рукавами
Ява XIII
Ті ж, Макар і Тетяна, потім Наташа.
Тетяна
 Сину мій! (Кидається Михайлові на шию і цілує його). Дитино моя дорога! Що ж це ти нас відцурався!
Михайло
 Мамочко! (Цілує її). Ніколи... Служба... Збирався... Єй! І не міг... Тату! (Цілується). Як же вас бог милує?
Макар
 Помалу, сину!
Мати держиться за Михайла і заглядає йому в вічі.
На превелику силу тебе знайшли. Заїхав в гімназію, заплатив сторожеві карбованця за те, що провів.
Тетяна
 А де ж жінка... Наташа...
Михайло
 Вона зараз... у мене гості.
Тетяна
 Ти ж іменинник! (Цілує його). Пошли тобі боже щастя!
Михайло
 І іменинник, і статський совітник, і інспектор!
Макар (з тривогою). Он як!.. Нехай тебе... господь благословить! (Цілує). Бач, стара, де йому приїздить до нас, коли треба служить. Недурно ж стільки заслуг має. (Утирає сльози).
Входе один із гостей на дверях.
Гость
Михаїл Макаович, ви вступающий? 
Михайло
Я ісходящий!
Гость зникає, входе Наташа.
Наташа! От мама, тато!..
Наташа
 Мамочко! (Цілує її).
Тетяна
 Яка ж гарненька, як янголятко! Зірко моя! Дай же я тебе ще поцілую. (Цілує її).
Макар
 Як королівна! (Цілує її).
Наташа (набік). Фу, як житнім хлібом запахло! 
Михайло
Наташа, поведи маму до себе! Шанже ля роб!
Наташа
 Ходім до мене, мамочко. 
Тетяна
Ходім, ходім, моя королівно!
Пішли.
Макар
 Там, сину, я зоставив дівці жарене порося, гиндичку, півпуда масла. Тепер у тебе гості, якраз пригодиться.
Михайло
 Гаразд! Сідайте, тату!
Входе Акіла.
Ну, що?
Акіла
 Єрунда! Пропала вся вечеря! Михайло. Як?
Акіла
 Повар п’яний, Паша п’яна... Ну, драка і все полетіло в помийницю, а що було на плиті – в вогонь! 
Михайло
Скандал!!
Акіла
 Єрунда! Я достану в ресторані. Давайте грошей.
Михайло
 Грошей! (Шукає). Треба до Наташі!.. Тату, дайте, будь ласка, поки Наташа, двадцять п’ять рублів.
Акіла
 Єрунда! Найменше сорок! 
Михайло
Невже?
Акіла
 Двадцять п’ять персон, по два блюда, в кращім ресторані.
Макар (достає і дає гроші). Та там же, сину, велике порося, сите... гиндичка годована, може б, обійшлося?
Акіла
 Порося і гиндичка – єрунда, хіба так, на підмогу, як холодна закуска! Ну, я іду! (Виходе). От єрунда!
Макар
 Клопоти, сину, великі у тебе клопоти, – нелегко ті чини достаються!
Вбігає Паша, а слідом всовується Тарабанов.
Ява XIV
Ті ж, Паша і Тарабанов.
Паша
 Рощитайте мене! 
Тарабанов (показує на Пашу). Вот в воїнственнім азарті Воевода Пальмерстон Поражає Русь на карті Указательним перстом!
Михайло (гнівно, здавленим голосом). Убирайся! Босяк! Що ти наробив з провізією? Все пропало... Пріч, п’яниця!
Тарабанов
 Горький, ваше превосходительство! Одначе простіть, я не виноват. (Пада на коліна). Як лист перед травою! (Показує на Пашу). Неприятель вискочив на позицію і все повалив в помиї.
Паша
 Брешеш, босяк, ти повалив!
Тарабанов (встає). Кухарка, руки по швам: з тобою говорить повар барона Корфа!
Михайло
 Пішли вон обоє! Я вас, тварі, в участок.
Тарабанов
 Ваше превосходительство, перемініть гнів на милость! Я все поправлю: витягну провізію з помий, вимию уксусом і на плиту. Я не раз так робив. Всі повари так роблять, а господа їдять і хвалять.
Макар
 Ідіть, люде добрі, коли честю просять.
Тарабанов
 Мужичок, не твоє діло!
Михайло
 Убирайся, говорю!
Тарабанов
 Ваше превосходительство, дозвольте остаться одному і доказать свій талант. А Пашу я в потилицю!
Паша
 Ах ти, босяк морожений! Ти мене будеш гнать в потилицю? (Засукує рукава).
Тарабанов (робить прийом на руку). Ударю в штики! З нами бог. (Грає на губах наступленіє, не пере-міняючи пози).
Входе Акіла, хапа обох за коміри і виводить. Тарабанов не перестає грать і в той мент, коли його веде Акіла.
Ява XV
Михайло, Макар, потім один з гостей і Акіла.
Михайло
 Ху ти, господи! (Сідає в крісло і обмахується газетою).
Макар
 Спочинь, сину, спочинь! Цур йому, яка морока! Ох, нелегко ті чини достаються!
Входе один з гостей.
Гость
Михайло Макарович, ідіть сюди! Михайло. Простіть, я не маю часу.
Входе Акіла.
Гость
З директором, Федором Івановичем, удар! Михайло (зскакує). Що? Боже мій! (Біжить в залу).
Акіла
 От єрунда! (Теж пішов у залу). Макар. Хто ж це осмілився його ударить? От тобі і благородна кумпанія.
Входе Наташа і Тетяна, одягнена в чорне плаття, у чепчику. Макар не пізнає жінки, почтиво піднімається і кланяється.
Це, мабуть, ваша мама? Доброго здоров’я, свахо! Привів бог поріднитись.
Тетяна
 Та що ти, старий, – це я! Це так невісточка мене нарядила, щоб вивести до своїх знатних гостей! Тілько я не можу ходить... Як спутана і під груди підпирає! Ой, не можу дихать! (Хоче сісти). І сісти не можна!
Наташа
 То з непривички, мамо. Воно пройде, обійдеться. А зате як вам гарно! Прямо – баронеса! Жаль, що ви не захотіли припудритись!
Макар
 Чи ти не здуріла, стара? Як ти могла дозволить такий глум зробить над собою?
Тетяна
 Коли ж Наташа так просила, так просила, шо я не змогла одмовити і мусила одягатись... Ой, яка тісна супоня, не можу дихать! Ой дочко, розпережи мене, бо я задавлюсь.
Макар
 І ти, дурочко стара, дозволила зробить з себе малпу! Іди зараз переодягнися! Невгодні ми такими, як є, не треба! Прощайте, бог з вами! Ще чого доброго, вимажете нас сажею і будете показувать для сміху своїм гостям.
Наташа
 Моя мати так одягалась, і ніхто не сміявся.
Макар
 Коневі сідло, волові ярмо! Переодягайся мені зараз та й гайда додому!
Тетяна
 Та бог з тобою, старий! Мені вже нічого; я можу витерпіть який там час.
Входе Михайло,
Ява XVI
Ті ж і Михайло.
Макар
 Подивись, полюбуйся, як твою матір жінка перевела на чорта, на відьму з лисої гори...
Тетяна
 Старий! Та мене вже не давить!
Макар
 Так мене давить сором – я не можу тебе бачить, так наче тебе опльовано!
Михайло
 Дурощі говорите! Який тут сором? Хто оплював? Переодягли в благородну одежу і більше нічого! Пожалійте вже хоч ви мене: я так утомився сьогодні, що не можу говорить, не можу думать. Ти знаєш, яке нещастя, Наташа? З Федором Івановичем удар! Зараз побігли за лікарем.
Наташа (біжить в залу). Ах, ах!
Михайло за нею.
Ява XVII
Макар і Тетяна.
Тетяна
 Ой старий, умліваю, під грудьми давить, ребра тріщать, – не можу дихать!..
Макар
 От безглузда! Що ж тепер робить? (Роздивляється). Не видко, де починається супоня; хоч би ніж. (Шука в кишені). Нема!
Тетяна
 Ой, рятуй, задавить супоня! Клич ту молодицю, що мене супонила... Боже мій, забула, як її звуть.
Макар
 Хоч сядь.
Тетяна
 Не можу пригнутись, печінку випира. Да-рино, Дарино! Слава богу, нагадала.
Входе Дарина.
Ой, розпусти супоню, бо я лусну!
Макар
 Скоріше! На милость божу, зглянься! Що ти зробила з старою жінкою? Гріх так знущатись!
Дарина
 Так велено! Ходімо я зараз розпустю,
Тетяна хоче іти і путається у шлейфі.
Одкиньте ногою, ногою одкиньте! Отак. (Показує). 
Макар
Хвицни, стара, хвицни! (Піднімає шлейф).
Вона випуталась і пішла.
Тетяна (ідучи). Ой мати божа, змилуйся! Ой, розперізуй мерщій!
Зникли. Входе Акіла
Ява XVIII
Макар і Акіла.
Макар
 Що там сталось? Хто так смертельно ударив директора? Акіла. Кіндрат!
Макар
 От твар нечувственна! Таку особу осмілився ударить.
Акіла
 Єрунда, він не розбирає осіб. Тепер для вашого сина одкриється вакансія директора.
Макар
 Одному – горе, другому – радість, одному – смерть, другому – благополучіє і почесті.
Акіла
 Одно слово – єрунда!
Макар
 Чудне, незрозуміле життя людське.
Входе Наташа і Михайло.
Наташа
 Даша, шляпу!! 
Акіла
 А що директор?
Михайло
 Прийшов до пам’яті, повезли додому.
Даша хутко вносе шляпу. Наташа надіває перед дзеркалом. Наташа. Пальто! Даша хутко йде і вертається з пальтом; Наташа надіва.
Акіла
 Так я туди! 
Михайло
І ми туди. 
Наташа
Чого ж стоїш, Миша? Одягайся! 
Михайло
Я зараз... А ви, тату, вибачайте посидьте тут самі, ми тілько подивимося, що там з директором. 
Виходить Наташа попереду, за нею Михайло.
Акіла (до Макара). Три копійки програв у карти і так сердився, що достав параліча. (Повертається). От єрунда. (Вийшов).
Тетяна (на дверях, переодягнена в свою одежу). Куди ж це вони? Покинули нас, а самі повтікали?
Макар
 Тікаймо і ми звідціля мерщій в старе своє гніздо! Там гарно все – і ясно, і просто, і спокійно, як небо і земля! А тут кругом, як бачу, одно: суєта суєт і всячеськая суєта!
Завіса
