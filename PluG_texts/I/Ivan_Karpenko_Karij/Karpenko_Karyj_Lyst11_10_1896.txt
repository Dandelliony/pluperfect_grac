До Н. І. Тобілевича 11 октября 1896 г.
Одесса, 11 жовтня 1896 р.
Ми з Києва повинні були їхать в Чернігів, вже й афішу там випустили і білети на два перших спектаклі продали, а тут вийшла в Одесі переміна: Федотова, що повинна була грати до 20 октября в одеському городському театрі, відказалася приїхать в Одесу, а город, щоб театр даремно не стояв, хотів віддати його Кропивницькому на 10 спектаклів, себто з 6 до 20 октября. І нам прийшлося б грати після Кропивницького. Що його робить? Довго ми переписувались і нарешті мусили покинути Чернігів і повернуть в Одесу. Тепер з 6 октября ми граємо в городському театрі. Поки все це сталося і урахувалося, то чуб мій разів п’ять свердлом ставав.
В Києві в кінці кінців ми мали добрі діла. Що буде в Одесі, сказать зараз не можна. Театр такий великий, що на сцені його можна поставить увесь Єлисаветський театр і дім Кузьмицького, то ще буде пусто, а коли буває збор 400 крб., нікого в театрі не видно, а поки що у нас саме такі збори. В Одесі будемо грать до 8 ноября, а 10 ноября починаємо в Кишиневі в свинушнику. Аж страшно робиться, коли подумаєш, що з такого раю треба вибираться в паскудний кишинівський театр!
Вчора одібрав з цензури всі мої рукописи. Дозволено друкувать 10 п’єс, тільки «Не так пани, як підпанки» заборонено.
Вийде два дуже гарних тома . Думаю, видать гарно, принаймні хоч і дорого, зате мило, а то у нас так, як тільки українська книжка, так і чорт батька зна що: формат неможливий, печать паскудна, бумага така, що тільки оселедці обгортать...
