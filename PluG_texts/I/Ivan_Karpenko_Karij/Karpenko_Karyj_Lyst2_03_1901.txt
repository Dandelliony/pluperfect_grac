До Н. І. Тобілевича 2 марта 1901 р., Москва 2 березня 1901 р.
25 ф[евраля] тут був студенчеський рух і рух робочих, але зараз тихо. 800 студентів арештовано. Чи їх віддадуть у москалі всіх, чи що інше зроблять – невідомо. Робочі, кажуть, протестували проти арешту студентів. Всіх розказнів багато. Кажуть, зустрівши на вулиці Л. Н. Толстого, робочі кричали йому: «Да здравствует Л[ев] Николаевич]!» Це було на другий день після того, як газети оголосили послание синоду, котрим Л[ев] Н[иколайович] одлучається від церкви.
26 ми в тіснім кругу 13 росіян справляли 40 годовщину з дня смерті Т. Г. Шевченка. Обідали. На обіді виникла думка послать Л. Н. Толстому привітання, яко апостолу правди і любові...
Привітання написали і в числі трьох депутатів вибрали і мене повезти це привітання Л[ьву] Н[иколайовичу]. І от я неждано і негадано був у цього великого чоловіка . Прийняв він нас ласкаво, просто, як самий найзвичайніший чоловік. Сиділи ми у нього 15 – 20 хвилин. За такий короткий час я тільки успів подивитись на нього, а коли до нього зайдеш, то почуваєш себе, як дома, наче сто літ його знаєш, і виходить не хочеться.
Після цієї оказії послав Л[ьву] Н[иколайовичу] свої всі друковані драми і комедії, написавши: «Любому серцеві моєму Л. Н. Толстому». Нехай зостається пам’ятка того, що я у нього був хоч 15 хвилин. Може, зберуся ще побувать у нього, щоб більше придивитися. Старий вже він, похилий, але ясні очі і гармонічний голос свідчать про молоду душу.
Їдучи до Толстого, я питаю звощика:
 – Що тут вчора було?
 – Студенты бунтуют.
 – Чого?
 – Да, вишь, их товарищей в солдаты отдали, что ли... И еще у них есть ихний писатель Талстов, так его от церкви отлучили.
 – За что?
 – В бога не верует, еретик. (Молчание). Вот и народился антихрист.
От вона, звощицька критика!
