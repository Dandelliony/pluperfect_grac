До Н. І. Тобілевича (Елисаветград Вересень 1897 р.)
В Чернігові було нам так погано, що мусили утікать в Єлисавет. Тут хоч трохи краще, хоч збитків не маємо. Звідціля їдемо в Херсон, де починаємо 2 октября і, мабуть, пробудемо два місяці, бо немає куди дітись. Поки до Одеси доберемось, то й чуб свердлом стане, та й в Одесі...
Орися вчиться співать . Лисенко чув пробу голосів і писав мені, що голосок гарненький. І не так мені те, що вона вчиться, як те, що не буде сидіть у театральній ямі, а житиме серед людей, де не так ярко для молодої душі виступають на перший план: інтрига, зависть, злоязичіє і другі пороки. Це все є й в звичайнім обществі, але воно в обществі не так гостро, не так видимо, як у нас, а для молодої душі, що не привикла до боротьби, до життя, театральні відносини шкідливі і можуть зіпсувать несталий ще характер.
Щодо того, щоб ти вчився співать, то я цілком згоджуюсь і буду тобі помагать, бо спів, музика і всяке іскуство взагалі поменшують у чоловіка однобокість, яка складається від спеціальності. Спеціальність потрібна, але чоловік повинен розвертать всі багатства своєї природи, і тоді він робиться і розумнішим, і приятнішим, і кориснішим членом великої чоловічої громади. Треба, крім науки, посвячувать свої досуги на знайомство з літературою всіх напрямків, іскуством чоловічої душі, все, що існує на світі, не повинно буть чужим.
Позавчора я одержав з цензури «Лиху іскру» («Сербии») за виключкою деяких незначних міст.
