До Г. І. Маркевича 27. X. 1904 р., Харків 27 жовтня 1904 p.
Вельмишановний Григорій Іпатійович!
На мою думку, видання І. П. Котляревського – річ дуже, дуже добра, тільки напишіть про це видавництву «Вік» у Києві, щоб часом і вони не видали Котляревського. [...]. Щодо «сторінки про «Наталку», то мені дуже приятно, що ви звернули на неї увагу, і я з великим задоволенням не тільки [погоджуюсь] надрукувати її при виданні Котляревського, а навіть зарані дякую вас за цю думку, бо ці згадки мої назначались у збірник І[вана] П[етровича], а попали у збір[ник] Кониського і тільки тепер з вашої ласки попадуть, куди слід. Друкуйте, спасибі вам!
Посилаю вам два своїх портрети – виберіть самі. Знімаючись у добродія Хмілевського, я був хворий, і стан мого здоров’я одбивсь на портреті, а знятий у Іваницького за столом, мені здається, в більш ясному настрої і через те, власне, мені подобається більше. Віддаю їх обох на Ваш суд та на суд Вашої дружини. Який виберете, такий і друкуйте.
Я дуже рад, що Вам прийшла думка завести свою типографію і що вона дозволена; а ще більше було б радощів, коли б Ваша типографія та стала першою українською типографією, де б друкувалися зо всієї України нашої книжки і щоб у ній же друкувалася українська газета чи журнал.
В Полтаві 100 літ назад Ів[ан] Пет[рович] заговорив рідною мовою перший, тепер якби Вам бог поміг з тієї ж Полтави випустити перший номер українського часописа, то це був би радісний акт, якого ми всі бажаємо, ждемо і ніяк і досі не діждались. Ваш громадський стан, Ваші знакомства і зв’язки, мені здається, помогли б благополучному результатові просьби. Мені здається, що коли б зібрати гарненьку суму, то право видання часопису можна було б купить...
Смуток на мене наганяють деякі братчики, що всі свої надії на кращу будучину покладають на якусь стихійну чужу силу...
Сором!..
На зорі нашої історії ми кликали варягів, щоб нам дали лад, а тепер пройшло 100 літ – ми уповаємо на мікадо!..
Будьте здорові!
Сердечно прихильний до Вас
Іван Тобілевич
