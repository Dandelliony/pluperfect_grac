До Н. І. Тобілевича Лютий 1898 р.
[...] Як йде наука, чи одібрав ти книжки, котрі я тобі вислав? 1 марта ми поїдемо додому. Дома буду працювати над «Савою Чалим» або над новою темою «Батьки і діти». Ця послідня тема давно мене цікавить. Одна біда, що я мало маю часу для літературної праці. Хотів би літом не грать, та ще не можна, бо боюсь, що нестане мені грошей, потрібних для того, щоб виповнить всі свої обов’язки, а через те мушу з паски знову запрягтися на сцені. Мені ще не важко працювати, а тільки шкода, що через сценічну працю я не можу писать. Писать же я повинен, бо маю про що, а я все одкладаю, іга так, може, воно й зостанеться нескінченим, і мені це робить досаду. Літературла моя праця, хоч, може, вона й не дуже гарна, а все ж для такої бідної, літератури, як українська, була б корисна. Та що робить? Кожний чоловік повинен жити не так, як хочеться, а так, як можеться.
Рвать себе на шматки – вредно, нудитися від невдач – стидно. Треба не гаять часу і щодня робить те, що по силам, що можна [зробити] без потері здоров’я. Я так і стараюсь робить, і сума-сумарум моєї праці, хоч і невеличка, є, я повинен тим задовольнятись, бо багато людей і того не роблять. Нарешті всім доволен.
[...] Мені ні краплі не цікаво, щоб ти їхав обов’язково на практику. Мені хочеться, щоб ти зробив так, як тобі здається корисним для життя, для відпочинку і для здоров’я.
Грати ми почнемо в Одесі 12 спектаклів, а потім в Херсоні – 12 спектаклів. Далі ще не вияснилось... Я виписав тобі «Літературний вісник» , як почнеш одбира-ти, сповісти мене, щоб я знав, що ти маєш журнал.
