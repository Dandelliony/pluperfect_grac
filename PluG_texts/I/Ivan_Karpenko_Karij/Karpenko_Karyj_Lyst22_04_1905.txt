До Г. І. Маркевича
Ст. Шестаковка Ю.-З. ж. д.
Одеська лінія 22. IV. 1905 22 квітня 1905 p.
Вельмишановний Григорій Іпатійович!
Я дома одпочиваю, слава богу! Оце передивлявся «Гандзю» друковану, і мені сильно не подобається, що коректори поправили моє «це» на «се» і ще дещо, та важко все перелічувать.
Під свіжим враженням «се» прошу Вас замінить на «це» . Всі наші актори кажуть «це». Полтавщина і Херсонщина каже «це», а де взяв коректор «се» – не знаю, певно, з галіційських книжок. В посліднім акті «Суєти» дійове лице Наташа в однім місці говоре «позор». Поправте – «осудовисько». І у генерала є слово «позор» і йому поправте – «осудовисько». Я трохи поправив кінець в «Житейськім морі»; якби можна поправить для друку, то добре б було, та, мабуть, не можна...
Пишу комедію на сучасну тему «Воїни і політики» , хоч назви сталої ще нема. Якщо тема ця вміститься в «Старе гніздо» (протяг «Суєти»), то буду так і звать. Матеріалу сила, і щодня прибавляється, тільки трудно, сильно трудно. Багато дуже типів, боюся, що не справлюсь. А все ж попробую. Щиро шануючий Вас.
І. Тобілевич
Як іде робота в друкарні? Чи багато набрали V т[ома]?
