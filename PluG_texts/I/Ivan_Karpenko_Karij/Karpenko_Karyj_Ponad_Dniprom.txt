Понад Дніпром
Драматичні картини в 5 одмінах
Дієві люде:
Павло Серпокрил – крестьянин-хлібороб. 
Явдоха – його жінка.
Мирон – скінчив вищу школу хліборобства 
Михайло – простий парубок 
Клим, Панько, Терешко – крестьяне-хлібороби. 
Марія, Єлизавета – сільські дівчата.
Настя – мати Марії
Лука, Матвій, Мойсій, Дем’ян, Харко і інші – крестьяне спільщики-хлібороби.
Микола – багатий дід. 
Купер’ян – бурлака. 
Харитина – сестра Явдохи. 
1-а і 2-а баби – подруги Явдохи
Лікар
Волосний старшина 
Писар
1-й і 2-й киргизи
Народ
Перша, друга, третя і п’ята дії – понад Дніпром, четверта в Оренбурзькім степу.
Дія перша
Середина хати.
Ява І
Явдоха дивиться у вікно.
Павло (надворі). Здоров, синку, здоров, мій коханий! Заходь же, заходь... (Одчиняє двері). Тілько помалу, бо тут у нас у сінях темно... Та нагинайся, щоб часом лоба не набив; ти ж знаєш, які у нас низенькі двері.
Явдоха (раньше підійшла і позад Павла підіймається навспинячки і заглядає через плече). Ти пусти-бо мене, старий, ти заступив двері і сам любуєшся Мироном, а мене не пускаєш і глянути на нього...
Павло
 Та де там любуюсь. Надворі темно, хоч око виколи.
Мовчать.
Явдоха
 Чого ж це він не йде?
Павло
 Бог його знає, чого він там копається! Я вийшов, він обізвався з воза; мені здалося, що вже йде слідком за мною, я й пішов відчинять двері, бо він же давно дома не був, то, певно, забув, як і двері в батьківську хату відчиняються, а його, бач, і досі нема.
Явдоха
Пусти мене! (У двері). Мироне! 
Мирон (знадвору)
Га?
Явдоха
 Та де ти там? Ми тебе на дверях ждемо, а ти сидиш на возі, чи що?
Мирон (знадвору). Та зараз, мамо! Стривайте, дайте повиймать всяку всячину з воза.
Павло
 Та йди вже, нехай Михайло коней розпряже та й повносить все в хату.
Ява ІІ
Ті ж і Мирон несе всякі пакунки.
Мирон
 Здорові були! Явдоха. Сину мій дорогий!
Цілуються; Мирон цілує матір у руку.
Який же ти старий став... в бороді! І не пізнала б ніколи, якби так де зустріла!
Мирон
 Не диво – шість літ не бачились, а за цей час я постарів: бородою заріс і зморщився трохи. Доброго здоров’я, тату! (Цілується з Павлом).
Павло
 То так зразу, а придивишся – то й Мирон! Тілько що борода.
Мирон
 Мамі хотілося б, щоб я хлопчиком як був, то так щоб і зостався до смерті!
Явдоха
 Де ж таки! (Придивляється). Ні, нічого... в бороді гарно!.. Тілько чого ж ти такий блідий?
Мирон
 А вже наш брат городянин вибілиться, сидячи в кімнаті, краще ніж полотно на мартовім повітрі.
Явдоха
 Недоїдав, недопивав, недосипав... І нащо так багато вчиться... господи, то ж, мабуть, літ одинадцять учився?
Мирон
 Одинадцять літ учився, а чотири годи других вчив...
Явдоха
 І чому там вас так довго учить? Ти, певно, все знаєш?
Мирон
 О мамочко! І цілий вік можна учиться, то й то всього не знатимеш... Я вчився тілько, як добре хазяйнувати треба, хлібопашить...
Павло
 Аби, сину, земля, а хлібопашить можна й без науки; ми це діло знаєм з діда-прадіда! Та й то...
Мирон
 То так здається, а без науки добра не буде.
Павло
 І, вже з тією наукою! Он пан Кукуріченко хазяйнував по-вченому, та за п’ять літ дохазяйнувався до того, що й землю продав.
Мирон (сміється). Ловко! Ну що ж, буває і так.
Явдоха
 Ти, певно, їсти хочеш, а ми тебе розпитуєм бог зна про що.
Павло
 І справді! Давай, що там є, нехай під’їсть з дороги.
Мирон
 Я б, мамо, чаю випив з дороги.
Явдоха
 У нас же, сину, ані самовару того, ані Чаю-сахару немає.
Мирон
 У мене є все. От зараз достану, і самовара поставимо, та всі разом і чаю нап’ємося, і побалакаємо, а потім і повечеряєм.
Явдоха
 Де ж таки сам будеш самовара настановляти... Ото! У нас тут є сусідка, вона в попа щось з місяць була, то знає коло нього; я її покличу, так вона цей раз поставить, а на завтра і я навчуся.
Мирон
 Як хочете, – штука не мудра.
Мати вийшла, Мирон достає самовар, посуду і інше.
Як же вам тут, тату, живеться?
Павло
 Сутужно, сину. Поля мало, хліб не родить, та ще й дешево...
Мирон
 А все ж таки не голодаете, самі собі пан, то й за те слава богу.
Павло
 Тілько що з голоду, мовляв, не пухнемо. Ще, слава богу, Михайлові пощастило: витяг далекий жеребок, то й зостався дома.
Ява ІІІ
Ті ж, Явдоха і Марія.
Марія (низенько кланяється). Добривечір! 
Мирон
Добривечір Цвам. 
Явдоха
От вона нам і самовара поставить.
Мирон
 Чия ж це така слухняна? 
Павло
Максимова.
Марія бере самовар, наливає.
Мирон
 Сусідська? Марія либонь? 
Марія
Не забули?
Мирон
 Колись бить тебе хотів за те, що язика мені показала і Мироном печеним назвала.
Марія (сміється). Та не піймали.
Мирон
 Бо не хотів гнатись; я тільки пожартував, Щоб налякать.
Марія
 Тепер не буду язика показувать... то дурна.
Явдоха
 Вона у школі вчилася.
Мирон
 Умієш же читать?
Марія Та!.. По своїй книжці... (Сміється). Давайте ж угілля.
Явдоха
 От тобі й маєш! А угілля й нема.
Мирон
 Є. Я привіз. Там на возі все.
Входе Михайло.
Ява IV
Ті ж і Михайло.
Мирон
 Михайло, а де угілля?
Михайло
 У сінях.
Марія
 Соснинки нема на скалки?
Михайло
 Ходім, я тобі і соснинку дам, і угілля покажу, та й повчуся настановлять самовара.
Марія
 Ото штука: води влив у трубу, угілля поклав поза трубу, – от і шумить! (Сміється).
Вийшли.
Ява V
Ті ж без Марії і Михайла.
Мирон
 Гарна дівчина.
Явдоха
 Добра, розумна...
Павло
 І проворна.
Мирон
 А чом ви Михайла не жените?
Явдоха
 Морока.
Мирон
 Чого так?
Павло
 Та... багато говорить... Михайло хоче сватать Чайківну.
Явдоха
Заможного батька дитина...
Павло
 Так що з того? А сімейка хіба мала? Тому дай, тому дай, то й вийде всім потроху!.. Та тут, бач, діло не в тім, чи багата, чи бідна, а в тім, що коли Михайла оженить, то прийдеться зостатись самому, з малими дітьми, бо Чайка хоче, щоб діти, поженившие жили на одділі, а я збираюся на переселеніє в Оренбу зьку губерню...
Мирон
 Що ви? Бог з вами.
Явдоха
 Таку збив бучу, що... Отут ще єсть два непосидька... Ну, та тим не диво, вони привикли волочитись ще змолоду: то на лінії, то в Таврії, то на Дону щоліта...
Мирон
Виходить – перелітні птиці. Люблять нові місця: хоч гірше, аби інше!..
Явдоха
 Іменно... А він наслухався від цих бурлак та й собі: поїду та й поїду щастя шукать...
Мирон
 Бог зна що вигадали! Там гарно, де нас нема.
Павло
Їдуть же люди в Оренбурзькі степи, покупили там за поміччю банка землі ніпочому, осілись на приволлі, і живуть добре; Панько своїми очима бачив!.. Чого ж нам тут сидіть? Сидячого, кажуть, і татари беруть...
Явдоха
 На місці й камінь обростає.
Павло
 А оброста, тілько чорт зна чим!..
Мирон
 Одні їдуть туди і тішать себе надіями на краще життя; а другі вертаються назад, проклинаючи той час, в який виїхали звідціля!..
Павло
 Я не вернуся.
Мирон
 Невже, тату, ви й справді задумали пере-селеніє?
Павло
 Все спродам і ранньою весною в Оренбурзьку губерню... Банк грошей дасть, і я куплю там сто десятин на вічність.
Мирон
 Нехай тій Оренбурзькій губерні добре сниться! Немає краще в світі, як у нас – понад Дніпром! Ви ж не знаєте, як це далеко: більше як 2500 верстов!
Павло
 То що? Люде он аж на Зелений Клин виселяються...
Мирон
 Куди, кажете?
Павло
 На Зелений Клин.
Мирон
 Такої сторони немає у нас.
Павло
 Так, якраз – нема! То ти не знаєш... Люде ідуть на той Зелений Клин з якого часу, і всі хвалять, Що добре; тілько що далеко, – там десь аж коло китаянки земля клином у море входить.
Мирон
 Не знаю. Може, Зеленим Клином прозвали Амур або Камчатку... Хто де привик, хто де родився, тому там і добре. Не вірте, тату, нікому, сидіть дома... А клин зелений, – одно горе; його люде забивають самі собі у груди! І боляче їм потім, і згадують вони та щодня, як то гарно понад Дніпром, і раді б вернутися так клин не пускає: одно – далеко, а друге – ні на що.
Ява VI
Ті ж, Панько і Клим.
Панько і Клим
Добривечір! 
Павло
От і Панько, і Клим! Сідайте! Це ж мо товариші на переселеніє.
Клим
 Здорові були, Мирон Павлович!
Чоломкаються обидва з Мироном.
Що ж, раді гостеві?
Явдоха
 Як же не радіти? Так давно не бачили... Та ще, спасибі йому, в такий час нагодився, коли старому заманулося рідне село кидати.
Мирон
 Я тата не пустю.
Клим
 А чого тут сидіть?
Панько
 Злидні годувать!
Мирон
 Хто тут годує злидні, того вони й там знайдуть.
Клим
 Ой, не скажіть. От я був і на линії, і на Дону, там людям добре живеться: степу – сила, скотини – видимо-невидимо, заробітки – он які!..
Панько
 Особливо, як хліб зародить.
Мирон
 Так ще ж треба, щоб він зародив, а то частенько буває, що робітника в Ростов налізе видимо-невидимо, та й лежать тисячами понад полотном залізниці і на станціях не ївши, бо ніхто на роботу не бере... і вертаються додому голодні і босі, бо поїдять там і чоботи, і свити.
Панько
 Буває й так, то правда... коли неурожай, а народ збереться... То буває... і я одного літа набрався лиха.
Клим
 Без того не можна, а все ж таки степу сила, скотину можна кохать.
Мирон
 Треба ж перше скотину мать, а тоді вже кохать.
Клим
 Коли немає випасу, то не будеш кохать скотини, хоч би й мав.
Павло
 В Оренбурзькій губерні степу, кажуть, ще більше.
Панько
 Я сам був. Степу – скілько оком сягнеш... степ, степ і степ!
Клим
 І ніпочому, хоч дурно бери.
Панько
 П’ять рублів десятина на вічність.
Павло
 П’ять карбованців на вічність!.. А тут оренда десять в год.
Мирон
 Пустиня: людей нема, збиту нема – то й не диво, що дешево.
 Клим
А нам що? Нам земля потрібна, а люде нашо?
Панько
 Замість людей будемо ми! Павло. Аби земля.
Мирон
 А тут хіба мало землі? З одного боку 500 десятин казенної землі, з другого 800; і есю цю землю казна дає переважно нашому братові, крестьянину...
Павло
 Давала.
Мирон
 А тепер же як? Не дає б то? Я щось про це ще не чув! Новоселівці і зараз держать казенну землю і недорого – по 6 рублів.
Ява VII
Ті ж, Марія і Михайло. Марія несе самовар, ставить на стіл. Мирон заварює чай, ставить стакани.
Марія
 Самовара вам настановила, Михайло вже навчився ставить, а тепер побіжу додому, бо я не сказала, куди йду, прощайте!
Мирон
 Ні, не пустимо, сідай і ти з нами.
Марія
 А мати будуть сердиться.
Мирон
 Пусте! Поможи мені, ти, певне, умієш біля нього поратись, а я буду балакать.
Марія
 Треба послухать, а то ще поб’єте... ха-ха! Пустіть же мене одну до нього, а то удвох ще перевернемо.
Мирон
 Що то колись бить хотів, то й тепер боїшся!
Марія
 Ні, я вас не боюся! Ви так балакаєте, і дивитесь, і усміхаєтесь, що я ні краплиночки вас не боюся. Прямо сказать – запанібрата! (Сміється, і другі сміються).
Мирон
 Бач, яка жвава та натуральна дівчина, любо глянуть.
Явдоха
 Сказано – письменна.
Мирон
 I панночку за пояс заткнеш.
Марія
 От ви мене вже й засоромили... ще й п суду поб’ю, бо від сорому нічого і на столі не бачу (Закривається рукавом).
Мирон
 Не буду, не буду, роби своє діло, а ми вернемось до своєї балачки. Так через що ж, кажете, не дають вам тепер землі?
Павло
 А через те, що зостались винні казні мало не чотири тисячі.
Мирон
 Ого-го!
Павло
 Ще ми мало винні, а он просянівці – двадцять тисяч не віддали.
Мирон
 Двадцять тисяч!! А що ж тепер буде?
Павло
 Нічого. Недоїмку подарували, а землі не дають.
Мирон
 Та й не диво, що таким справним плательщикам не дають землі! Ще треба і вставаючи, і лягаючи дякувать, що подарували. Тілько такий величезний хазяїн, як казна, може зробить надзвичайне милосердіє, а малий хазяїн і шкуру б здер... Через що ж не заплатили? Неурожай, чи як?
Клим
 Бодай не казать: кругова порука!
Мирон
 Так-то й добре.
Павло
 Ото-то бо й є, що погано! Як землю брать, тоді всі лізуть: і мені давай – я в круговій поруці! Як ти не даси? Даси! А у нього нема чим землю обробить, так він свій пай візьме та й продасть; задешево продасть, аби гроші взять на обіходку. Коли ж приходиться платить, що ти з нього візьмеш? А він у круговій поруці – плати за нього! Тут і починається: нехай той та той дає, у мене нема!.. Я б, може, й дав, так он Дмитро не дає, з якої ж речі я дам? Дивлячись на Дмитра, я не даю; дивлячись на мене, ти не даєш... нарешті ніхто не дає. Знайшлись, правда, і такі, що платили щогода... Так тепер так вийшло: неплательщикам подаровано чотири тисячі, а тим, хто платив, і не подаровано нічого і ще й землі не дають, бо кругова порука! Там не знають ні Петра, ні Павла, ні Клима, а всю громаду, а на громаді недоїмка – і землі не дають!
Мирон
 Он воно що! Так це ж непорядок, розпуста... Так можна віру потерять і у казни, і у сусід; скажеш, що з нашого села, то й на подвір’я ніхто не пусте. Хто ж тут винен? Всі!
Павло
 А ти думав як з круговою порукою? Біда! Якби мені одному дали там тих 25 десятин, так я б і знав, що мені треба платить одному, воно й краще; сама роби, сама й знай, бо гуртове – чортове!
Мирон
 Колись наші діди краще думали: хто робе вкупі – не болить в пупі; а тепер у людей полуда на очах, через те гуртове – стало чортове... Тьма панує, просвіти, просвіти треба!.. 
Павло
Не поможе! Не той народ...
Панько
 Розпаскудились.
Павло
 Тікать треба! Спродам все і весною в Оренбурзьку губерню на вольні степи, а то, то й на Зелений Клин – байдуже, аби землі побільше та від людей подальше.
Марія (наливши чай). От і чай.
Мирон
 Тату, мамо, пийте чай. Ану, переселенці, просю покорно.
Сідають до столу.
Маріє, сідай же й ти з нами.
Марія
Та пийте самі, ви привикли, а нам байдуже.
Мирон
 Погані порядки завелися... погані. А я приїхав хазяйнувати.
Павло
 Що?!
Клим і Панько
Як?! 
Явдоха
 Господь з тобою!
Мирон
 Ви мені дивуєтесь, а я вам дивуюсь! Я теж переселенець: з казенного хліба на свій хочу перейти. Хочу хліборобом стать, гречкосієм.
Явдоха
 Оце вигадав: вибився на пана та й знову У мужики сунешся?
Мирон
 Бодай, мамо, не казать! Паном добре буть, то правда, але паном з діда-прадіда, доскональним паном, у котрого єсть спроможність і сила стоять за науку, за свій народ, мать вплив на земські діла; а вже нашому братові, що горбом та кривавим потом тілько вчора, мовляв, вибився нібито на пана і ціле життя гнеться, поневіряється на тих службах, – краще не лічить себе паном!.. У досконального пана єсть своя дворянська громада, у мужика своя громада, а ми, так звані чиновники, нічого того не маємо, живемо одинцями кожен сам собі, по-своєму!..
Клим, Панько і Павло
То й добре!
Мирон
 Кому добре, кому й ні! Хто зневірився своїй громаді, хто любе тілько себе і думає, що він сам собі щось визнача на світі, так тому добре буть одинцем; а хто думає, що громада – великий чоловік, що спільна думка, спільні інтереси багатьох поменшать між людьми бідність, хвороби, нудьгу, тьму, дадуть більше задовольнення і щастя людям на землі, тому інакше це, здається...
Павло
 Це вже щось по-ученому ти забалакав. Клим. Яке мені діло до вас, а вам до мене? Панько. Сама роби, сама й знай.
Мирон
 Хоч би я й здох від голоду, то вам байдуже?
Панько
 А що ж я поможу вам, коли й самому нема чого їсти?
Мирон
 Ну, а якби було, то ви б помогли, поділилися б зо мною, зарятували б на який час?
Панько
 Та хто його знає.
Мирон
 Ото-то бо й є! А через те у вас і недоїмка завелась, і землю від вас одбирають, бо всі врозтіч, нема святого гурту.
Павло
 Гуртове – чортове.
Мирон
 Та то так здається. А от коли греблю прорве і нема куди переїхать, то ви ж самі її не загатите, а як збереться тридцять чоловік з возами, – дивись, через яких півдня і переїзд готов!
Клим
 То гребля... звісно, тут гуртом, громадою...
Мирон
 Так і все. От давайте заснуєм справжню спілку – артіль, та будемо робить укупі: і орать разом, і за землю платить, і всі одбутки одбувать разом, гуртом – тоді через год, через два самі побачите, як воно буде добре, де та дінеться охота до переселення в Оренбурзьку губерню.
Михайло
 Я чув, що десь єсть артіль і добре дуже живуть.
Павло
 Сядь, мовчи, не сунься між старших.
Мирон
 Чом же? Він правду говорить: артіль добре живе і буде жить!
Панько
 Чув і я. Заснувалась десь артіль, дали їм грошей, а вони й розійшлися... Виходить, заснували тільки на те, щоб грошей взять.
Мирон
 Мало яких людей нема? Мало чого тьма не робе? От же й ви: недоїмок не заплатили, а новоселівці он заплатили, їм землю дали, а вам ні. Так і спілка: одна розійшлася – десять єсть. Коли звірились, то не легко навернуть людей до спілки: погане одразу всі приймають, бо воно легше здається, а добре – важче, от не всякий і може піднять таку вагу. Але то байдуже, одразу нічого доброго не зробиш, а треба помалу, годами робить! Он віра християнська 2000 літ між людьми насаждається, а християн нема.
Павло
 А ми ж, по-твоєму, хто?
Мирон
 Вовки.
Клим
 Це так.
Павло
 І в церкву ходимо, і говіємо, і вовки?
Мирон
 Та що з того, що в церкву ходите? А один одного не любите, з рота видираєте. Готові в ложці води утопить свого сусіда, аби собі більше зосталося... Так і вовки роблять.
Павло
 А ти, виходить, уже настоящий християнин, чи як би то?
Мирон
 Ні, і я ще не християнин, а хочу буть християнином.
Павло
 То ти перевчився на один бік.
Клим і Панько сміються.
Явдоха
 Годі вже, а то ще на сварку зведете... Невже ти, сину, і справді хочеш остатись на селі, чи, може, ти оце жартуєш?
Мирон
 Без жартів, мамо! От я собі й дівчину тут вже нагледів. Ще придивлюсь та й старостів зашлю.
Марія
 Ой боже мій, як я засиділась! Прощайте. (Хутко побігла з хати).
Явдоха
Засоромив Дівчину.
Мирон
 Без жартів, мамо й тату! Я службу кинув.
Явдоха
 Що ж ти будеш робить?
Мирон
 Хлібопашить.
Явдоха
 Ти ж до цього не привик.
Мирон
 Привикну. Я мужик, хліборобство – наше прирожденне діло з діда-прадіда, а до того ще й учився, як землю оброблять.
Павло
 Чом же не дуріть, коли приступило!.. Може, грошей силу має, так од жиру захотілося побалуватись коло землі.
Мирон
 Ні, тату, не кажіть так, бо й я повинен буду сказать, що ви од жиру в переселеніє задумали мандрувать.
Клим
 Наше діло одно, а ваше друге! Ми тілько й уміємо, що орать та сіять...
Павло
 А ти учивсь, учивсь мало не півжиття! Вивчився... Зробився паном, чого ж тобї ще треба? Певно, яку тисячу в рік грошви загрібав, і – на тобі – у мужики лізеш!..
Мирон
 Більш тисячі, тату, брав.
Клим
 Більш тисячі?!
Явдоха
 Для чого ж було і вчитися, сину, коли вертатися в село і хазяйнувати, як і всі невчені мужики?
Мирон
 Отут-то й хазяйнувать, коли дечому повчився і переконався, що кращого життя, як життя хлібороба, немає в світі.
Павло
 Де вже там тому хазяйнувать, хто привик чаювать, хто на пана вибився: ручки біленькі, ніжки тоненькі – куди там, скоро підірвешся! Сиди собі, сину, краще у теплій хаті, спи на м’якій кроваті. Панам жалування, а мужикам земля!
Мирон
 Я мужик і є, тілько що трохи вчений, то то й добре.
Клим
 Ні, Мирон Павлович, не скипить ваше діло! Важко.
Явдоха
 Важко, сину.
Панько і Клим
Що й казать, що й казать. Важко! Ваша робота далеко легша.
Мирон
 О, якби ви зуміли так моє становище й мою роботу оцінювать, як я оцінюю вашу, тоді б інша була між нами розмова!.. Посадив би я вас, як квочку в хаті, без жодної охоти висиджувать курчат... Нудно б вам стало, і ви б ланцюга перегризли та втекли в село, в поле.
Клим
 Лихо б мене понесло з чистої хати, з холодку... Хіба я не знаю, як то на полі? Піт очі залива, сонце пече, спина болить... Святе діло в холодочку...
Мирон
 Правда. Сонце пече, спина мокра, піт очі заливає, дерев’яніють руки, а станеш, глянеш навкруги: все поле, як море, зелене перед тобою, вбране квітками всякого кольору, і краю йому нема, бо краєм своїм воно зійшлося з небом! Вітрець по ньому легенький подиха і горне хвилі зеленої, пахучої трави; очі в себе вбирає – так мило. А груди широко роздуваються, сила росте, мов здоров’я вливається в тебе широкою річкою... Землі під собою не чуєш, і знову закипить робота! На душі легко, радісно; ніякі думки у голову не лізуть – одна у всіх спільна думка: поможи, боже, за години сіно убрать, до хліба прийняться. І через тиждень великі копиці скрізь, мов гостроверхі шапки, розкидані! А там і хліб поспів: жито похилилось, мов журиться, що скоро зітнуть його буйну голову.
Павло
 Багато ти знаєш. Три літа робив, то й верзеш, а коли б надірвав за працею пупа, – не те б сказав.
Михайло
 Ні, тату, він правду каже! Я б і сам ні на яку роботу не проміняв роботи в полі, на сінокосі, та у жнива...
Павло
 Та ти сядь, не мішайся!
Панько
 Та воно так... Я сам служив якось на вокзалі і добрі гроші брав, а як підійшли сінокоси – не видержав, покинув залізницю; так і манить, так і тягне в поле...
Клим
 Тягнуть, – то тягне, а на ділі, мовляв... як припече...
Мирон
 Що там припече? Мужикові, хліборобові в полі, як на роздоллі, та на волі, як рибі у чистій воді! А скінчиться праця літня, велика радість у душу ллється, коли дивишся восени на село, як усі хати, уся оселя потоне в стіжках з хлібом! Кожний хазяїн походжає тоді поважно, пишно біля своєї господи, на току і поглядає на стіжки з хлібом, його власними руками здобуті, политі його кривавим потом... Та ні від кого не залежиш, ні перед ким не розпадаєшся: заплатив що слід – і пан!
Павло
 А як нема землі, а як не вроде, хоч і є земля, то що тоді такий пан буде робить?
Клим
 Горе голодним животом таку працю підпирать, та мусиш, бо біда наша, що тілько біля землі і умієм працювать.
Мирон
 А я вам скажу, що ви і біля землі не вмієте працювать.
Павло
 А ти б то вмієш?
Мирон
 Щоб ви знали! Ви дряпаєте землю, сієте наволоком, науки біг дасть; хапаєтесь аби більше, а воно й родить все гірше та гірше. Від того ви так і балакаєте, від того ви й на переселеніє хапаєтесь.
Павло
 Ми цілий вік біля землі працюємо, та й нічого не знаємо; а він там десь з книжками возився і вже дума, що справді все знає!
Явдоха
 Старий, нащо ти так балакаєш? Ти й сам казав і попові, і всім, що Мирон сильно вчений і багато знає.
Павло
 Та він знає в книжці, а коло землі знає з носа та в рот і приїхав нас учить.
Мирон
 Іменно, я приїхав вас учить. Сам буду працювать і покажу всім, що й хліб буде, й скотина буде, і хто мене послуха – всякий паном житиме! Я знаю, що це важко зробити, сказано ж: не вливайте вина нового в мішки старі.
Павло
 Це так по-вченому: вино в мішки вже вливають, ха-ха-ха!
Всі сміються.
Клим
 В мішки вино?! Ха-ха-ха! Бодай вас!
Мирон
 От бачите, ви смієтесь, а я зараз вас засоромлю. Ці слова – і ви їх зовсім не розумієте – сказав Христос! Що ви скажете? То-то! Гріх сміяться над тим, чого не знаєш. Багато вам ще треба вчитись...
Панько
 От тобі й ускочили!
Мирон
 Отак ви вскочите і з переселенієм!.. А от якби ви повірили тому, що я вчився, і дещо знаю, і на худо вас не поведу, та пристали до всіх тих думок, які я вам скажу, тоді нічого було б шукать щастя за горами, і мали б ви його тут, у себе дома, не рунтуючись.
Явдоха
 Сину мій дорогий, я серцем чую, що ти діло кажеш. Старий, покинь свою гадку, зостанемось дома, послухаєм Мирона.
Михайло
 Дозвольте, тату, мені зостатись тут з братом.
Павло
 Сто чортів тобі в спину за такі речі! То я повинен сам на старість літ працювати з матір’ю старою та ще з трьома малими дітьми? Що ти слухаєш його? Він дурисвіт! Від мужиків відбився, у нього панська голова, звикла на карандаш та на щоти лічить бариші: пись, пись... цок, цок, цок, цок!.. Отаку й таку суму заробимо!.. А нарешті всі тікають з села! Нехай живе з панами, там його химери будуть розуміть, а нам треба шукать землі. Хіба ми одні її шукаємо? Куди не поткнись, де не почуєш, звідусіль люди потроху тікають, бо тісно стало, а він тут зараз зробе рай! Що ти йому віриш! Надірве пупа і втече знову до панів, йому байдуже. Це відрізана скиба від хліба! Чого ти притисся в село мутить людей, затуманювать голови своїм знахарством? Геть з села! Я тобі як батько велю! Тебе громада вже виписала в пани – іди між пани!
Явдоха
 Старий, старий, годі!
Мирон
 Вже через те одно, що я, по-вашому, пан, то ви мене не маєте права виганяти з села, бо я можу жить, де сам схочу.
Павло
 Так і живи собі на селі, а це моя хата.
Мирон
 Так я ж приїхав до вас у гості, а гостя ні один почтивий хазяїн не виганяє серед ночі з хати... Це одно. А друге ще й те, що ви продаєте, а я купець на все.
Панько
 От бачите? І купець знайшовся, а ви пеклувалися.
Павло
 Купить він, якраз! У нього стілько грошей, скілько правди у його словах.
Явдоха
 Старий, і навіщо ти так гостро балакаєш?
Мирон
 Тато мене ревнує до землі, до села. Краще не гнівайтесь, тату. Ви говорите своє, а я своє. Від цього світ не завалиться і Оренбурзька губерня нікуди не втече. Ви переселяєтеся відціля, а я переселяюся сюди. Продайте мені усадьбу і наділ, я вам викладу чисті гроші... І вам користь, і поміч на переселеніє, і я одразу хазяїн.
Павло
 Та я нічого... Тілько досадно стало, що ти Михайла забаламутив.
Мирон
 Нехай і Михайло їде з вами... Я тілько думки свої викладаю, а силувать – не силую...
Павло
 Так ти справді купуєш і усадьбу, і наділ?
Мирон
 Все куплю. 
Павло
 Спасибі!
Мовчать.
Ти не сердься на мене, я трохи погарячився... Не хочеш буть паном, будь мужиком – це твоє діло, ти не малолітка, та ще й учений!..
Мирон
 Я ні пан, ні мужик, я, тату, чоловік! Це перше всього, а потім я селянин, хлібороб з діда-прадіда... Неждано-негадано, дякуючи земству, мене вивчено на мужицькі гроші, на мене одного потрачено стілько грошей, що можна б було вивчить добре грамоти півсотні мужицьких дітей... Совість моя мені не дозволяє панувать. Я хочу тим світом, який я здобув за громадські гроші, освітити шлях своїм селянам до кращого, безбідного життя і наважився працювати біля землі, і помагать темним людям, чим тільки зможу, щоб поменшити біду, яка у нас на селі панує.
Клим (до Панька). Хороші слова промовляє.
Панько
 Правдиві, по совісті.
Клим
 Тілько мені здається, що він божевільний.
Панько
 Та хто його знає?.. Учений!
Мирон
 Трудно мені буде, багато крові витече з мого серця, поки я зроблю хоч частину того, що задумав, але з цього шляху ніхто мене не зверне, поки серце моє у грудях б’ється. Тату, мамо! Не лайте мене, а благословіть на це святеє діло.
Явдоха
 Сину мій, дитино моя кохана... Я добре всього не розумію, а серцем чую, що думки твої хороші! Нехай же тебе бог благословить на всякім місці! (Обніма і цілує Мирона).
Павло
 Химерний!
Завіса
Дія друга
Дворище Мирона.
Ява І
Павло, Явдоха, Мирон, Михайло і троє дітей. Діти і Михайло ідуть у хату.
Павло
 Напутствений молебень одслужили, а тепер поможи, боже, збиратися.
Явдоха
 Там небагато зосталося. А ось і сестра іде, поможе зашить пакунки.
Харитина
 Як в’яла риба ці дні ходжу, а сьогодня – то з ніг валюся... Як подумаю, що ми з тобою, сестро, навіки розлучаємось...
Явдоха
 Не говори, сестричко, жалібних речей, бо я заслабну з горя.
Мирон
 Годі вже, мамо, не поможе! Коли раніше не зговорились, так тепер нічого про це й балакать дарма. Зосталося дві години до од’їзду. Ідіть краще та складайтесь! (Пішов).
Явдоха
 Вже й Мирон мене випихає з рідної хати, паобісіла я йому своїм плачем.
Павло
 Ну й дурна! Один день згоджуєшся зо мною, а на другий день – знову тужиш... Неначе не бачиш, неначе не розумієш, яке нам тут життя? Сестро, не розтривожуй її на дорогу. Хіба таки у вас розуму нема, щоб зважити, що краще: чи 100 десятин в Оренбурзькій губерні на вічність, чи один наділ в 3½ десятини тут? Та там, це вже я досконально знаю, десятина на вічність вдвоє дешевше, ніж тут у нас оренда на один год. І той дурний, що тут зостанеться злидні годувать. От побачите, як ми поїдемо та оселимось, то скілько вас туди наїде на вольні, дешеві степи... Люде скрізь однакові. Та й навіщо нам люде, га? А ми хіба не люде?.. Та нас же п’ять сімей їде, з дітьми, чоловіка мало не сорок.
Явдоха
 Та отак, як ти почнеш говорить: 100 десятин, на вічність, земля своя, худобу можна водить... то я й розвеселюся; а як подумаю, що сьогодня од’їздить в чужу чужину, то і землі тієї мені не треба...
Павло
 Годі вже! Це я чув тисячі разів, аж обридло. Ходім під’їмо та прийматися за роботу, щоб ще не опізнитися.
Підходять ще дві баби.
От і подружки.
Баби
З п’ятінкою. 
Явдоха
Спасибі! 
Баба
 Сьогодня й од’їздиш? Боже мій, боже мій! Близенький світ!
Павло
 Починається!
Явдоха
 Ох... Ходім у хату поснідаєм.
Ідуть.
Баба (ідучи). Кусок у горло не піде, так шкода за тобою.
Пішли.
Павло (один). Знову розтривожать мені бабу! Коли б уже од’їздить мерщій, а то наобісіло мені сваритися та гризтися то з сином і за переселеніє, і за ті капосні артілі, і за науку, то з жінкою – знову за переселеніє... А ці артілі щось наче й справді добре. Не знаю тілько, чи надовго Мирон їх з’єднав; але за приводом його такого вже наробили, що мене аж завидки беруть... Та й не мене одного – всіх! То сміялися, а тепер і мені, і другим здається... Тілько ні!.. Чорти батька зна що здається... Нехай лиш виведуть бабів на роботу, нехай не поділяться молоком. 1-і! Та хіба мало є за що посваритися! Дай бог, щоб год продержалось... Ні! Нема у світі, як свій шматочок,, та ще й немалий – 100 десятин на вічність! Нехай собі хто хоче тут горює, а я там запаную! (Пішов у хату).
Ява ІІІ
Вступають на подвір’я Лука, Матвій, Демид, Дем’ян, Мойсій, Терешко.
Терешко
 Пождіть же тут, а я загляну в хату: чи зібрались батьки Мирона Павловича. Може, що треба помогти, то й покличу вас.
Матвій
 Гаразд. Сідаймо на призьбі! От і обсіялись... А що тепер скажете?
Лука
 А ти що скажеш?
Матвій
 Те, що й казав: коли будемо слухать Мирона Павловича, то повиганяємо злидні геть з наших хат!
Мойсій
 І я так думав одразу.
Матвій
 Еге, думав, та не хотів одначе довго у спілку приставать.
Лука
 Та що й казать, темнота, всі вагалися...
Дем’ян
Бо старі люде та багаті сміялися.
Матвій
 А тепер вже не сміються.
Дем’ян
 Так сердяться, і лаються, і дражняться. Тілько все по-дурному. А що багаті – аж казяться, особливо дід Микола, ну й клятий!
Мойсій
 Як йому й не казиться: торік всі косили у нього, десятинщиками були, сказано, люде без тягла, а тепер засіяли вже п’ятдесят десятин всякого хліба, маємо два своїх плуга.
Матвій
 Та ще й саківських, як у Пузиря.
Мойсій
 Та ще дванадцять коней до них!
Матвій
 Та ще й чотири корови! Молока і для дітей, і для всіх нас стає. А ще як купимо свій шматочок землі, тоді у кожного буде по корові!
Мойсій
 Поздоров, боже, Мирона Павловича, то й земелька буде своя. Мирон казав, що Кукуріченко продає решту двісті десятин. Він вже й балакав з ним; та ще, каже, треба дізнатися, скілько банк дасть нам грошей, і тоді вдаримо по руках з Кукуріченком!
Матвій
 Виб’ємось таки і ми з злиднів, благодареніє богові!
Мойсій
 Та Мирону Павловичу! Ну й душа, ну й чоловік! І в кого він удався? Батько такий, що й не підступай: сердитий та неподільчивий, а Мирон Павлович янгол, таких людей нема на світі!
Всі
 Нема, нема...
Матвій
 Все добре, коли б тілько баби не сварились.
Мойсій
 Та поки тихо.
Лука
 Та я свою бабу буду бить, як товарюку, нехай тілько пикне свариться.
Матвій
 Боже сохрани бить! Хіба не чув, що Мирон Павлович казав? Пальцем, каже, жінок не зачіпайте; гріх, каже, й скотину бить, а то подружжя... мати наших діток.
Лука
 А як почне колотить, діло псувать?
Матвій
 Треба словами.
Лука
 Що темному слова поможуть?
Матвій
 Чого темному? Мирон Павлович за зиму всіх нас вивчив читать і писать... Жінки дурні не хотіли, соромились, а тепер t вони вже заохочуються.
Мойсій
 Моя читає. Пам’ятлива, клята баба, за три неділі – грамотна!
Матвій
 Та як же розказує – як у рот кладе.
Лука
 Добре буть грамотним, і-і, добре! Так якось виходить: от ніби ти в темній хаті сумував, сидів, нічого не бачив, а засвітили світло – і радісно, що бачиш... Я ще буду учиться!..
Всі
 Всі будемо.
Ява IV
Ті ж і дід Микола, а потім Харко.
Микола
 Бач, іроди! Гроші позабирають, а ти послі ходи до нього, кланяйся йому! Матері вашій біс! Так і старцем зробиться недовго. (Підходе до сусідньої хати).
Матвій
 От клятий дід! І кому він збирає? Діти вже самі хазяїни, а він з бабою зостався, – багато йому треба? Піди ж ти, колотиться-щодня...
Микола (стука у вікно). А вийди сюди!.. Іроди! Супостати! Артіль якусь завели, бодай ви показилися! Грамоти вчаться, а грошей не віддають. Як письменний, так і мот!
Матвій
 Чуєте, артіль йому в печінках! Лука. Мовчи, а то причепиться.
Входе Харко.
Микола
 Ти чом не йдеш на роботу, га? Гроші взяв з зими, а тепер боки виминаєш і одробить не хочеш?
Харко
 Жінка слаба, нема на кого хати покинуть, хліба нема...
Микола
 А мені яке діло? У мене робота стоїть... Я тобі дав п’ять карбованців зимою, ти повинен мені одслужить весною дві неділі і в косовицю дві неділі! Тепер он через того сучої пари ученого Мирона, щоб його чорти вхопили, артіль якась завелась. Хоч лусни, ніхто не йде на роботу, а ціна удвоє підскочила!
Харко
 Самі кажете, що тепер удвоє дорожче. Заплатіть мені вдвоє. Я хліба куплю, бабу до жінки найму.
Микола
 Як, як доплатить? Я тобі зимою ще дав п’ять карбованців, ти користувався ними вісім місяців. Положи по півкарбованця в місяць проценту, то вже й буде 9 карбованців! А за вигоду? Що ж то я тобі дурно позичав, чи як?
Харко
 Доплатіть хоч два карбованці.
Микола
 Що ти, глузуєш? За віщо я тобі два карбованці дам? Та я лучче за ті гроші свічок у церкву куплю, ніж тобі їх дурнісінько дам! Ти винен? Кажи, винен одслужить тепер дві неділі і в косовицю дві неділі? Чого мовчиш? Оглух? Взять п’ять карбованців ще зимою взяв? Так одроби! Тобі доплати, другому доплати, то так усім треба доплачувать – це розбій, грабіж, дневний грабіж!
Харко
 Кажу ж вам, жінка слаба. Я одним сирівцем живу другий день.
Микола
 Чорт тебе бери, хоч ти одну воду пий, не то сирівець. Яке мені діло? Взяв гроші – одроби!
Харко
Ви ж самі кажете, що тепер удвоє платять.
Микола
 Матері твоїй біс за такі речі, от що! Хіба я тебе силував тоді брать гроші? Га? Силував? Сам приходив, грабитель, сам приходив, кланявся, просив!
Харко
 Лихо моє кланялось... Ви знаєте добре самі, що у мене коней покрадено, корова здохла.
Микола
 Дневний грабіж! Прямо граблять, хоч караул кричи! Прийшов зимою, взяв п’ять карбованців, а тепер ні грошей, ні одробітку! Так не підеш?
Харко
 Не піду, жінка слаба.
Микола
 Щоб ти повісився, коли так! Артільщик ти, а не чоловік!
Харко
 Коли б я був не одурів, пристав до артілі, то й гроші б вам вернув, і не мучився б тепер, як у пеклі за тяжкі гріхи.
Микола
 Повертали вже гроші і другі, бодай їм печінки повивертало! От бач, сидять і усміхаються. Всі повертали гроші на десятини. Тепер бігай шукай людей по чужих селах, а вони артільники, грамотії: буки-аз-ба, віди-аз-ва! Свого скілько насіяли... бодай того вченого Мирона роздуло! І вирветься десь сатана! Сидів би там між панами в городі! Ні, сюди його приперло лихе. Що його робить? Піду у волость, нехай цього Мирона присмирять. Що то за артіль така? Ніколи цього не було – і на тобі – артіль!.. Кінець світа... Постривайте, грабителі, не пожалію відра горілки суддям, а вже провчу, хоч злість зірву! Он народ який понаставав! Ну народ! І як тут у світі божому хазяйнувать?.. Прийдеться тікать і собі в Оренбурзію. Забере, анахтема, з зими гроші, а літом одроблять не хоче – приплачуй йому! А щоб ви всі подохли... (Іде).
Артільщики не видержали і засміялись. Дід обертається.
Антихристи, грабителі, артільщики! Вертільщики! Щоб вам очі на лоба повивертало... Побачимо, що ви скажете, як одшмагають. А вже одшмагають, нехай повчать! Виходе Мирон з хати.
Ява V
Ті ж і Мирон.
Мирон
 Добрий день! (Чоломкається). Чого це дід так розходилися?
Матвій
 Хочуть шмагать всіх нас у волості.
Мирон
 За що?
Лука
 Що гроші віддали і на роботу не йдемо. Всі сміються.
Дід
 Спільщики! Артільщики, крутільщики, буки-аз-ба, віди-аз-ва! Мирон учений, Мирон печений! Бодай тебе так пекло, як мене коло серця через твою артіль!
Мирон
 Та не сердьтеся, дідусю, та не лайтеся! Бо ви ж тим самим язиком, що лайку сиплете, і богу молитесь, гріх же так!
Дід
 Я ж кажу, що так!.. Він проповіді чита! Вже й від попа хліб одбиваєш?
Мирон
 Ні, я тілько попові помагаю. Може, ви забули те, що в церкві чули, то я вам на улиці нагадав. Гріх, дідусю, лаяться! Краще пристаньте у спілку до нас.
Дід
 А щоб ти не діждав! Ще й мене будеш учить: буки-аз-ба, віди-аз-ва.
Мирон
 Не вадило б. Прочитали б євангелію своїми очима і хоч перед смертю перестали б лаяться.
Дід
 З тобою не зговориш: звісно, ти – Мирон учений, печений, смажений, скажений! Тьху! (Пішов).
Всі сміються.
Дід (обертається). Бодай ви на кутні засміялися! (Зник).
За коном чуть: «Грабителі, артільщики, крутільщики! Анахтеми! Дневний грабіж!»
Ява VI
Ті ж, без діда.
Матвій
 Ач, як сипле! Ну й дідок...
Мирон
 Мішок старий, а тут вино нове... Я ж вам розказував.
Матвій
 Аякже, розуміємо! Нутро йому розпира те вино, от-от-от трісне... Ніколи цього не було, він нічого не тяме, ну й злоба...
Мирон
 Багато таких... Нехай собі! Слава богу, обсіялись. Спільні весняні роботи скінчили.
Матвій
 Тепер кожний біля своєї господи порядок робе.
Мирон
 Та зараз і на пар орать. Лука. Рано ж ще!
Мирон
 Боже вас сохрани думать, що рано! Чим раніше, тим лучче, більше захопимо снігової води в землі. Ми ж читали з вами книжку про чорний пар...
Матвій
 Аякже, знаємо... Тілько, бачите, це теж для нас поки що вино нове, от і теє...
Мирон
 Так ви ж і мішки нестарі.
Всі
А так.
Мирон
 Сьогодня увечері зробимо наряд і запишемо чергу: коли кому виходить за плугом, та й з богом до роботи.
Лука
 І щоб за кожним плугом по бороні йшло.
Мирон
 Слідком! А завтра поїду в город, побалакаю з банком за землю Кукуріченка, і якщо дасть банк добру поміч, то й землю купимо.
Всі
 Коли б бог поміг.
Мирон
 Не забувайте ж, товариші, що в цю неділю ми всі співаємо обідню в церкві. Я вже батюшці сказав. А увечері, в неділю ж таки, батюшка буде читати у мене в клубі із святої історії для всіх селян, а я буду картини показувать, як у ту неділю.
Матвій
 Ой боже мій, ой боже мій! Мало серце не вискоче від радощів! Я наново родився.
Лука
 Всі стали нові! Ото люде здивуються: артіль обробилась, артіль вже на пар оре, артіль грамоти навчилась, артіль і в церкві співає!..
З хати виходить Харко, підходе до спільщиків.
Харко
 Мирон Павлович і всі ви, хлопці! Простіть, що я тоді сміявся з артільщиків. Дурний був... Прийміть і мене до свого гурту.
Лука
 Як же воно? Пізно!
Матвій
 Трудненько тепер.
Дем’ян
 Обробились.
Лука
 Як скаже Мирон Павлович...
Мирон
 Треба обміркувать, пораяться.
Всі
 Треба обміркувать.
Мирон
 Одразу нічого не скажемо.
Всі
 Не скажемо...
Харко
 Не дайте загинуть: коні вкрадено, корова здохла, а тут ще й жінка слаба – хоч вішайся! Мирон. А що таке жінці?
Харко
 Родила, і все благополучно. Була здорова. На другий день встала...
Мирон (хватається за голову). На другий день після пологу?!
Харко
 Та то нічого, зовсім була здорова! Треба ж було їй лізти на горище! Щабель в драбині обломався, упала і вже не встає третій день...
Мирон
 Нове сільське нещастя, нова безпомічність, нова моя мука! Чим же його допомогти?
Харко
Та ви ж все знаєте, порятуйте!
Мирон
 О, коли б же то я все знав... Тут треба лікаря. Я зараз напишу записку до лікаря. Найми коней і привези, бо це може кінчитись погано.
Харко
 Нема ж за що й коней найнять.
Мирон розводить руками. Мовчать.
Матвій
 Може, нехай хто з нас поїде артільними кіньми?
Мирон
 Нічого, товариші, против цього не маєте? 
Всі
Нехай, нехай їде... Треба порятувать. 
Лука
Тут недалеко, я поїду. Давайте записку,
Мирон іде.
А скоро ж татко од’їздить? Бо другі переселенці вже упакувались і прощаються з людьми.
Мирон
 Та й наші зранку пакуються. Певно, скоро. (Пішов).
Всі
 Підождемо. Треба ж попрощатися. Лука. Так я піду коней запрягать. А яких дозволите, товариші?
Матвій
 Запрягай Кругляка і Кібчика.
Лука пішов, Харко сідає на призьбі.
Ява VII
Іде народ, старі і молоді, не разом, частинами. Одні входять у хату, другі зостаються на подвір’ї. Панько, Клим і Терешко.
Панько
 Тут ще копаються, а ми вже й на підводи поклали, і з людьми попрощалися!
Клим
 А жінка моя аж зомліла, дурна. Що то баба! Жалкує за своею ріднею.
Панько
 Ну, я так привик од’їздить часто на заробітки, що мені аж мило оце: зібратися в дорогу, а там на вокзал, а на вокзалі всякі люде; що не година, то й нове місце... Цікаво! Так і кортить мерщій виїхать.
Терешко
І мені байдуже!
Матвій (до товаришів). Слухайте, адже Мирон Павлович просив одвезти батька і клунки, то йдіть котрий, запрягайте ще пару коней.
Один пішов.
Панько
 Розжились на коней. Клим. Все у борг, не штука! А от як то віддавать прийдеться.
Матвій
 Оддамо! Та коли б мені тепер не то на переселеніє, а навіть тілько товаришів покинуть прийшлося, так і то, здається б, помер з горя та печалі!
Панько
 Розлізетесь скоро. Це так добре ведеться, поки дурний Мирон у казні достав та свої гроші дає...
Матвій
 Краще ви, дядьку, таких слів про Мирона Павловича не говоріть, щоб, буває, ми вас на дорогу не пополупили.
Мойсій
 І не заїкайтесь!
Лука
 Бо погано вам буде!
Клим
 Як жиди, один за другого!
Панько
 Ще ж і не всі...
Матвій
 Краще прикусіть язика! Про нас говоріть, що завгодно, глузуйте, а за Мирона Павловича – прикусіть язика.
Панько (глузуючи). Артіль! Зовсім як жиди! (Пішов у хату).
Клим (глузуючи). Спілка! (Пішов у хату).
Терешко
 Чирва світить! Ха-ха-ха! (Пішов у хату).
Ява VIII
Ті ж, без Панька, Клима і Терешка, і потім Лука, Дем’ян і Мирон.
Матвій
 Переселеніє голопузе, а ще й глузує! Засвітить у вас в очах, як прийдеться там лободу замість хліба їсти.
Входять Лука і Дем’ян
Лука
 Запрягли. Що то зерно – і на місці не встоять.
Виходить Мирон.
Мирон
 Нате ж записку до лікаря, до мого приятеля, що тут бував у мене.
Лука
 Та я знаю; знаю, де й живе, я був у нього раз з листом від вас.
Лука пішов.
Харко
 Спасибі вам всім, дай вам бог, чого самі хочете. (Пішов у хату).
Матвій
 І чого б то татові не зостатись? Бачить же,. що добре так, як ви робите.
Мирон
 Де там! І бачить, і не вірить, і глузує більш других.
Матвій
 Дивно!
Мирон
 Не дивуйте: вино нове!
Матвій
 Мабуть, що так.
Мирон
 Піду ж я виносить пакунки, бо вже готові і мої переселенці.
Матвій
 Ходім же, то й ми поможемо. Гайда, хлопці!
Пішли в хату; Мирон позаду. Коли всі увійшли, виходе Марія.
Ява ІХ
Марія і Мирон.
Марія
 Здається, я вам сьогодня заважу, бо ви ж виряджаєте своїх у дорогу.
Мирон
 Ні. Я готов урвати час від самого дорогого діла, бо ти ж найкраща моя учениця.
Марія
 Не перехваліть на один бік.
Мирон
 Я не хвалю, а кажу правду. Адже ж тепер не тілько по своїй книжці читать умієш, а й другі розбираєш?
Марія
 Я вже не знаю, як і оддячу вам! І читаю, і розумію всяку... І пишу, хоч і поганенько, і арифметику розумію, вже й ділю на дві цифри.
Мирон
 Так як же не найкраща?
Марія
 Тілько біда моя: мати і тато все гримають, щоб не читала, щоб світла не палила...
Мирон
 А ти їх гарненько та ласкавенько попроси, та книжку їм хорошу прочитай, от вони й подобрішають.
Марія
 Я читала.
Мирон
 І що ж?
Марія
 Плакали. Мати в голову мене поцілувала, а тато сказав: «Якби житіє!..»
Мирон
 Достанемо для них і житіє. Марія. Мирон Павлович!
Мирон
 Слухай, Маріє, кажи на мене Мирон; а то я привик казать тобі – ти, а ти мені не тілько ви, а ще і по батюшці.
Марія
 Е, то ви, а то я!
Мирон
 Однаковісінькі, тілько й того, що ти дівчина, а я парубок.
Марія
 Ні, ви учитель.
Мирон
 Ні, парубок.
Марія
 Та парубок, бо ще нежонаті... От якби всі парубки на селі були такі, як ви, тоді б я вам казала – ти, а тепер я не можу.
Мирон
 Так я буду казать на вас Марія Сергіївна.
Марія
 А я тоді не буду ходить до вас учиться, бо це насмішка!
Мирон
 Ну, бог з тобою; нехай вже я буду Павлович, а ти просто Марія.
Марія
 О, так краще! Скажіть мені, чи довго треба вчиться, щоб буть лікарем?
Мирон
 Довго.
Марія
 Ви так довго вчились, чом же ви не вивчились на лікаря?
Мирон
 Так склалось, а хіба що?
Марія
 Ви б людей лічили; а то он хворих-хворих, мати божа скілько!.. Як би я хотіла бути лікарем!..
Мирон
 Я послав за лікарем. У Харка жінка тяжко слаба.
Марія
 Є їх...
Мирон
 Всіх покличемо!
Марія (стривожено, ледве здержує сльози). Тепер Діти мруть, завалки давлять... Вчора умерло двоє у Сидора і двоє у Митрофана... уже підлітки... а сьогодні у Полікарпа умерло троє, одно за другим... Дітки малі, опухли... так тройко у одній труні лежать, як квітки зав’ялі... А хворих скілько!.. Всіх діток подавить!.. (Плаче). Невже нема рятунку?..
Мирон (бере її за руку). Що можна і що знає лікар, він все зробе, порятує.
Марія
 Нехай господь йому пошле здоров’я... Коли б же він приїхав мерщій. Хотіла вам розказать те, що прочитала, та нехай вже тоді, як ви вирядите своїх, прийду. Прощайте.
Мирон
 Маріє!
Марія
 Чого?
Мирон (дивиться на неї довгенько). Ні... нехай тоді скажу, як прийдеш удруге, бо й справді нема часу.
Марія
 Все, що скажете, я для вас зроблю. Ви не просіть мене, веліть мені! (Пішла).
Мирон (один, дивиться услід Марії довгенько, потім зітхає). І треба ж було закохатись у цю дівчину... Як не бачу який день, не можу видержать: іду до хати сам... Діло натуральне, справедливе і витікає прямо з природи серця! Вона ж не тілько мені не заваже, а ще й поміч і енергію придасть! Треба сказать їй, давно треба, а я вагаюсь, соромлюсь!.. Паскудна натура! (Пішов у хату).
Ява X
З хати виносять клунки здорові і малі, зашиті в ряднах, в лантухах, один за другим чоловік десять.
Матвій
 Що то спілка! 
Дем’ян
Попоносив би один! 
Мойсій
Як бджоли. 
Терешко
Гурт!
Панько
 На один час... а як щодня – полаєтесь. Недурно кажуть: гуртом батька тілько добре бить.
Матвій
 Візьміть цю поговірку на переселеніє, бо ми її залишили.
Мирон (теж несе клунок). У нас друга панує: святився гурт! Дружна череда вовка не боїться.
Клим
 А гуртове-чортове забули?
Мойсій
 І цю візьміть з собою в Оренбург.
Так, перекидаючись словами, виносять все за кін.
Купер’ян з улиці, а Харко виходе з хати.
Купер’ян (приспівуючи). «Купер’ян – цехмейстер над соломою».
Харко сідає на призьбі.
Цехмейстер! Ха-ха! А у цехмейстра тілько і соломи, що під голову замість подушки кладе. Здоров, Харку! Чого зажурився? Жаль переселенців?
Харко
 Байдуже! Я й сам би поїхав чи пішов світ за очі, так рук нема за що зачепить.
Купер’ян (сідає біля нього). Чого так?
Харко
 Піший зостався, а над пішим і ворони крякають.
Купер’ян
 Так, так... Коней у тебе покрадено і корова, здається, здохла? Погано! Чом же до Мирона в спілку не пристав?
Харко
 Здуру! А тепер пізно: вже обсіялись.
Купер’ян
 Виходить, тепер і ти такий, як я: цехмейстер над соломою!
Ява XII
Ті ж і гурт, що ніс клунки, – вертається.
Купер’ян
 Спільщики роєм за Мироном Павловичем, як бджоли за маткою.
Мирон
 А ви б теж до спілки пристали.
Купер’ян
 Який з мене спільщик? Тілько й добра, що та солома, котру під голову кладу, як спать лягаю.
Мирон
 Байдуже! В спілці тілько руки працьовиті потрібні, а добро буде!
Купер’ян
 Не годюсь. Розпаскуджений чоловік: літом кожух продаю, зимою – свиту, щоб лишнього не було, бо гріх мать лишнє; а мені все здається лишнім! Заробив – прогуляв, і знову: заробив – прогуляв! Що мені? Я один, хочу буть вільним, як вітер в полі! А вже як пекти, та варить, та гаряче їсти, то краще поганяй до ями!..
Сміх.
Проте спілку вашу поважаю; святе діло, тілько не для мене: я – Купер’ян, цехмейстер над соломою.
Всі сміються
Мирон
 Всім так не можна жить.
Купер’ян
 Правда! Я ні на кого не нарікаю, нікому не завидую і до всіх прихиляюся, як трава до святої землі.
Мирон
 Нехай другим разом побалакаем. (Пішов У хату).
Купер’ян
 Побалакаєм, тілько дозвольте! Я з вами люблю балакать: ви мене зрозумієте і не осудите!
Виходе Панько.
Панько
 А! Купер’ян, цехмейстер над соломою!
Купер’ян
 Здоров, Паньку, цехмейстере над вітром! Здається, ти їдеш шукать вітра в полі?
Панько
 А може, й ти з нами в Оренбурзьку?
Купер’ян
 Щасливої дороги! Я тут зостаюсь.
Панько
 Жаль ту солому покидать, що під голови кладеш, коли спать лягаєш?
Купер’ян
 Ні. Я не хочу надавать лишніх дурнів у ту Оренбурзію. Туди аж п’ять їде тілько з нашого села.
Всі сміються.
Панько
 Помиляєшся, Купер’яне. Коли б ти поїхав з нами, то тут би поменшало дурнів.
Купер’ян
 Ні, Паньку, не вгризеш! Все-таки ви дурніші за нас, бо ми хоч знаємо, що в руках маємо; а ви й того не знаєте: їдете шукать вітра в полі, і все, що маєте, Оренбурзія з’їсть. Тоді вернетесь ви знову до нас, тілько вже всі будете Купер’янами.
Всі сміються. Панько, махнувши рукою, пішов у хату, а другі за ним.
Я, брат, слизький, мене не схопиш на зуби!.. І чого вони там довго так сидять! Піти й собі, чи не почастують! (Пішов).
Ява XIII
Михайло і Єлизавета.
Михайло
Приїду, побий мене бог, приїду восени, приїду і поберемося! Пожди мене, Єлизавето.
Єлизавета
 Хіба тут немає парубків? Посватають, то й не буду ждать.
Михайло
 Це так любиш?
Єлизавета
 А ти хіба любиш, коли кидаєш?
Михайло
Не по своїй волі.
Єлизавета
 Я в тім не винувата.
Михайло
 Кажу ж тобі, я приїду за тобою. Там же батько купують на вічність сто десятин, там земля ні по чому... Може ж, там буде краще, ніж тут. Тілько оселимось, зараз і приїду.
Єлизавета
 Та чи куплять же сто десятин?
Михайло
 Куплять. Земля там ні по чому, подумай; тут один наділ, а то на вічність сто десятин!!
Єлизавета
 Та якщо там сто десятин на вічність, то підожду. Тілько ж не приїдеш перед Пилипівкою...
Михайло
 Побий мене бог, приїду. Утечу, коли на те піде, а приїду.
Єлизавета
 Гляди!
Михайло
 Ждатимеш??
Єлизавета
 Не допускай неділі до Дмитра.
Михайло
 За дві приїду! Брат каже, що там на Семена зима стає.
Єлизавета
 Аби до Дмитра за неділю, то й ждатиму...
Михайло
 О, тепер я весело їду і ні краплі не журюся! Голубонько моя! (Хоче обнять).
Єлизавета
 Що ти? Он люде.
Михайло
 Щоб їх чорт забрав, не можна й попрощатися як слід! Побіжимо до вас!
Єлизавета
 Ходім!
Хутко пішли. 
Ява XIV
З хати виходить багато людей. Баби плачуть, і деякі чоловіки плачуть.
Купер’ян
 Баби ви дурноголові, чого ви плачете? Вони вернуться відтіля!
Ява XV
Мирон і Павло.
Павло
 Женися, сину, женися, я тебе благословляю. Тілько шукай собі дівчину у заможних хазяїв, путяще що-небудь, ти ж стоїш не то, що мужички... Та що там казать! Коли б хотів, то й двадцять тисяч приданого взяв би, тілько треба свиту скинуть.
Мирон
 Яку знайду до мислі: чи багату, чи бідну – на тій і женюся.
Павло
 Роби, як краще... Ти й немалий, і вчений, і розумний! Не будемо в суперечку заходить, бо я і так нагризся з тобою за ці часи! Прости мене, і я тебе прощаю і ще раз благословляю!
Обнімаються.
Бог його знає, чи побачимось...
Мирон
 Осядетесь, тату, одпустіть сюда Михайла, нехай він тут жениться. Там же татарва, де він жінку візьме? А тут ми поженимось, та й я приїду і жінку показать, і вас одвідать!
Павло
 Гаразд. Зроблю так, це діло.
Ява XVI
Явдоха і скілько баб з нею виходять.
Павло
 Ану, стара, ану! Ще спізнимось.
Явдоха
 Ой, сестро ж моя, ой, голубко ж моя! Живі ми ще з тобою обидві і мертві вже обидві. Через годину розлучимось і ніколи не побачимось.
Харитина
 Не побачимось!..
Явдоха
 Це я вмираю, сестро! Прости мене, коли в чім согрішила.
Харитина
 Ти ж моя старша сестра, ти ж моя мати... Для чого ж мене покидаєш, для чого сама собі смерть робиш? Навіщо вам той край чужий здався?.. Сестро ж моя, рідна моя!
Обнімаються і цілуються.
Явдоха
 Простіть мені, сестриченьки!
Баби обступають.
Зросли ми всі укупі, гуляли-дівували вкупі... Коси нам розплітали, заміж нас віддавали і старості ми діждали, живучи вкупі... А тепер розлучаємось навіки, мов живими нас у труну кладуть, бо то ж чужа чужина, бо то ж далекая сторона! Розділять нас горами високими, лісами густими, ріками глибокими – не побачимось ми, сестриченьки, на цьому світі! (Цілується з бабами).
Павло
 Та годі тобі тужить! На віку – як на довгій ниві: може, ще й вони до нас прибудуть!
Явдоха
 Ой ні, ой ні! На віз сідаю – у гроб вступаю, за гору заїжджаю, землею мене присипають! Прощайте! (Кидається Миронові на шию). Сину мій дорогий, гордосте і одрадосте моя! Тебе я покидаю – серце одриваю! .
Мирон
 Мамо! Ви не плачте, не вбивайтеся, бо вже того не переміните, що сталося... Я на той рік до вас приїду, ви ж мені дали благословеніє женитися. От я женюся, а обробившись, до вас приїду. Тілько напишіть, де будете.
Павло
 Анум рушать, анум рушать! Годі, стара, гайда, нерано! Треба ж на поїзд поспіть.
Явдоха (цілує угол хати)
Хатко ж моя, хатко моя! Я ж тебе будувала, я ж у тобі діток рожала, щастя їм у господа благала... Прощай, моя рідна оселя, не будеш ти чуть мого голосу, поки й тебе!
Павло (стривоженим голосом). Прощайте! Сину... Прощай!.. От капосна баба, розтривожила і мене! (Витирає сльози).
Купер’ян
 Прощай, Павле! І на що вже я запеклий, а й мені жаль зробилося, що ви од’їжджаєте в чужу сторону. Так якось аж сумно... мов і справді ховаємо вас! Хотів би пожартувать, так жарт на губах замирає.
Цілуються, Павло і Михайло помалу виходять.
Павло
 Стара! Ходім-бо.
Виходять.
Ява XVII
Явдоха і Мирон.
Явдоха
Ой, ніженьки мої не піднімаються, до рідної землі приросли вони. (Падає на землю). Свята земле, рідна земле! І батькові, і матчині ніженьки по тобі ходили, і кісточки ти їх прийняла до себе... Чим же ми так согрішили, що ти немов зрікаєшся, викидаєш нас на чужину... Ой, візьму ж я оцю грудочку землі святої, нехай вона мені нагадує на чужій чужині рідну родину, милу мою країну...
Павло
 Мирон, веди матір! Пора вже!
Мирон (обнімає матір). Не плачте, матусю... Несила моя, а то б я вас від себе не пустив! Не вбивайтеся!.. Я до вас приїду, я вас одвідаю і сюди привезу, і назад одвезу по залізниці. Це не так трудно. А може, ви ще й самі назад повернетесь, коли батько побачить, що там не так гарно, як йому здається, бо бубон гарно гуде тілько за горою.
Явдоха
 Нехай тобі, сину, бог заплатить, що ти утішаєш моє серце! Ходім!
Ідуть.
(Стає. Похитала головою). Прощай моя... хатино рідна!.. Прощай!
Завіса
Дія третя
Улиця і дворище Мирона. (Мойсій, Матвій, Лука сидять у дворі).
Ява І
Дід Микола іде вулицею.
Микола
 Грабителі, всі грабителі! Та дарма, Харка вже приговорили під різки, ще її вас напарю!! Ач, які розумні: буки-аз-ба, віди-аз-ва! Я й до Мирона ще доберуся! Учений, мочений, смажений, скажений! Батька вигнав з двору, людей збунтував – на роботу не йдуть; якусь артіль-крутіль завів. Хоч і сам кидай хазяйство та тікай собі на вільні степи... Бісової пари перевертень! Сказано: з хама не буде пана. Скілько його там по школах не вишкрібали, скілько не парили, може, і в молоці виварювали, а мужик там десь на дні зостався!.. І приперло його сюди! Нехай йому старшина допроса учинить: по якому праву? Він з обчества виписався, – нехай іде на чотири вітри. (Пішов).
Ява ІІ
Мойсій, Матвій і Лука.
Мойсій
 Ходім до Мирона Павловича. Він, певно, ще не знає, що Харка під різки присудили. Лука. А не знає.
Мойсій
 Це так, це так! То, виходить, і нас ще будуть бити різками? Лука. Мабуть.
Матвій
 О ні! Мирон Павлович не допустять, та й Харка оборонять.
Мирон виходить з хати, кобеняк і палиця в руках.
Куде це ви зібрались?
Мирон
 На варту. Сьогодня моя черга вночі біля худоби. (Кладе кобеняк і палицю на призьбі).
Матвій
 Та це таке діло, що будлі-хто з нас справить... Ви вже ті діла справляйте, що ми не можемо, а на варті чи я, чи Лука, чи Мойсей, та будлі-хто побуде. Слава богу, людей у спілці немало.
Мирон
 І це діло, і то діло, і те, і те треба справлять. А хіба що знову трапилось?
Лука
 Щодня вас мучимо.
Матвій
 Харка, кажуть, дід Микола потягнув до волості на суд. Суддів підпоїв, і ті приговорили його під різки! Це вже побила лиха година! Це страмовисько!.. Він же тепер артільщик... Та нам очі виколють. Мало того, дід Микола підпоїть, то й нас будуть парить.
Мирон
 За віщо ж?
Лука
 Діло завелося за п’ять карбованців, що той йому винен.
Мирон
 Ми ж йому віддали, та й за довги, здається ж, не б’ють.
Матвій
 Так дід вигадав, що нібито Харко похвалявся підпалить його; що ніби його, старого, в груди штовхав, наплював межи очі...
Мирон
 А свідки? 
Матвій
 Мабуть, знайшов. А п’яним суддям що?
Мирон
 Та як же вони можуть напиватися, коли в той день, як іде суд, лавки з водкою заперті?
Матвій
 О, то ви ще в волості не були, не бачили, як судять?
Мирон
 Збирався скілько разів, та не мав часу.
Матвій
 То-то бо й є!.. Лавки заперті! А хіба сьогодня не можна купить на завтра?
Мирон
 І там у волості п’ють?
Матвій
 Єсть друга кімната, зветься совіщательська. Так там так совіщаються з пляшками, що нарешті судді мало не падають.
Мирон
 А волосний старшина?
Лука
 Які-бо ви! Хіба старшина має сто очей? Він одвернеться, а там кок, кок, кок – і готові!
Мирон
 Нехай прийде до мене Харко, я його розпитаю і завтра рано поїду до земського начальника за порадою. Будем жалітися.
Матвій
Обороняйте нас від сорому.
Мойсій
 Повірите? Я, як побачив раз, шо сікли, так цілий місяць сам соромився дивитись на людей. А коли б зо мною те сталося, так повісився б!
Матвій
 Карпо ж повісився, його висікли, а він пішов і зараз-таки повісився.
Мирон
 А-а!.. Невже всі люде так люблять, так ухвалили різки, що судді не соромляться відкривать перед громадою нагую срамоту?..
Матвій
 Не всі ухвалили. Де ж таки, щоб всі! От же ви чуєте, як нам це не по душі!.. А Карпо так повісився... Були у нас і судді з молодих, так і нікого під різки не присуждали, соромились! А тепер старих вибрали, вони й жарять! їм що, їх били, так і вони б’ють; за битого, кажуть, дають два небитих, та й то не беруть. Та ще горілка... Нап’ються, совість притуплять, ну й жар!
Мирон
 Правда! Кріпосні каліки та горілка... Де ж тут совість, де сором? Вони, напившись, не посоромляться відкрить нагую срамоту і своїх батьків!
Матвій
 їм що! А бодай не казать... Так ви на варту не йдіть, я за вас. А то цілу ніч не спать і завтра до земського, та ще й в банк треба за землю клопотаться...
Мирон
 Нічого. Привик.
Лука
 Де ж таки? Це вже не годиться...
Матвій
 Ні, вже як хочете, а ми всією артіллю зговорилися, щоб ви не вартували хоч уночі. Мало у вас діла? Ви й так іноді ледве на ногах держитесь: клопоти за все і за всіх!
Мирон
 Ви мене тяжко обидите, коли за мене станете робить... Та годі про це. А от я вас порадую: Кукуріченко прислав мені листа: згоджується продать землю по 125 рублів. Завтра поїду в банк, дізнаюсь, скілько дасть на десятину, а вершки заплатимо з посліднього. Та ще, може, розстрочить.
Всі
 Перервемся, а заплатимо!
Ява ІІІ
Ті ж, старшина з писарем.
Старшина
 Доброго здоров’я! 
Писар
Моє почтеніє! 
Мирон
Добридень і вам!
Писар подає руку Миронові і трясе його за руку.
Старшина
 А хто з вас Мирон Серпокрил? Мирон. Я.
Старшина
 Не пізнав би. Хлопчиком малим ти у мене поганяв.
Мирон
 Забув, чи у вас, чи в кого другого, а поганяв не раз.
Писар
 Не тикайте на нього: він чин має.
Старшина
 О?!
Писар
 Вєрно.
Старшина
 А хто ви тепер будете? 
Мирон
Мирон, Павлів син, Серпокрил. 
Старшина
Та я знаю. А що ви є таке: чи пан, чи мужик?
Мирон
 Мужиків син.
Старшина (до писаря). Так що ж ви кажете, що він чиновник?
Писар
 Видите, Мирон Павлович, що ви крестьянський син – ето ізвесно; но господин старшина сомніваються нащот вашого теперішнього званія...
Мирон
 Тепер я колежський секретар.
Писар
 Вєрно.
Старшина
 Так ви вибачайте. Дивлячись на вас, цього не сказав би. 
Мирон
 А звісно, на лобі не написано – по одежі й зустрічають.
Писар
 Вєрно!
Старшина
 Так будем тепер балакать на ділікатну ногу.
Мирон
 Мені байдуже, балакайте, як завгодно, я не ображаюсь.
Старшина
 Розумно. 
Писар
Вєрно.
Старшина
 Жалуються на вас старики-хазяїни, що ви розвращаєте народ. 
Писар
Вєрно.
Мирон
 Чим?!
Старшина
 Бачите-видите... на робочих у нас і так сутужно, робочі дорого, а ви збунтували людей; ніхто не хоче йти на роботу... ні за які гроші.
Писар
 Вєрно.
Мирон
 Не всі ж. Хіба спільщики? Та й тих я не одговорюю, хотять, то нехай ідуть, якщо нема своєї роботи. А от ви скажіть мені: підуть на чужу роботу Гречані, Балабуха, дід Микола? Не підуть?!
Старшина
 А ні!
Писар
 Вєрно.
Мирон
 А чом же б їм і не піти?
Старшина
 Чудне діло! Такі хазяїни свою роботу покинуть та підуть на чужу?
Мирон
 То так же й другі люде: свою роботу мають і на чужу не йдуть.
Писар
 Вєрно.
Мирон
 Поки не було за що рук зачепить, люде ходили на поденщину, набирали на десятини в строки, а тепер, от хоч би й наша артіль, складається з шістнадцяти чоловік. Ми засіяли п’ятдесят десятин, оремо вже на пар, та й дома у кожного знайдеться діло. От люде і не йдуть на чужу роботу... 
Писар
 Вєрно.
Старшина (до писаря). Не збивайте, Яков Михайлович, а то ви і туди – вєрно, і сюди – вєрно!
Писар
 Іменно, і сюди, і туди – вєрно!
Старшина
 А що то за артіль така? Відкіля вона взялася? Де таке право єсть, щоб заводить артіль супротив хазяїв? Так і робітника не достанеш.
Писар
 Вєрно.
Мирон
 Ми артіль заснували не против хазяїв, а против біди. От я вам покажу зараз артільний договір, написаний і завірений по закону нотаріусом!
Старшина
 Нотаріусом?! Покажіть...
Писар
 Вєрно.
Мирон пішов у хату.
Старшина
 Не кажіть, будь ласка, оцього вашого «вєрно», бо я збиваюся: і Мирон каже – вєрно, і я кажу – вєрно!
Писар
 Харитон Харитонович! Так воно й єсть так точно, і ви говорите вєрно, но і він говорить вєрно. Що ж я можу сказать?.. Вєрно!
Старшина
 Пущай-нехай... так... ви хоч мовчіть.
Писар
 Постараюсь.
Старшина (до людей). Що ж, Мирон у вас чи за хазяїна, чи за прикащика, чи й сам робить з вами?
Матвій
 Товариш, як і всі, а робить через силу. Вже ми його просимо, щоб не робив, бо нам його голова більше потрібна, ніж його руки; як звалиться, то ми без нього пропащі!
Писар
 Вєр...
Старшина
 Яков Мих...
Писар
 Забув...
Старшина
 Химерний чоловік!
Виходе Мирон.
Писар
 Хто?
Старшина
 А господи, чим ви слухаєте?
Писар
 Обома вухами, вєр...
Мирон
 От і договор.
Старшина (до писаря). А прочитайте...
Писар чита.
Я й сам грамотний, ви не думайте, тілько треба правду сказать, писане довго розбираю.
Писар
 Вєрно.
Старшина
 Що?
Писар
 Договор по закону: і нотаріус, і номер, і печать. Вєрно.
Старшина
 Так у чім же діло?
Писар
 Багато написано, но от главное: «...чтобы отвыкать от злобы друг к другу, а учиться взаимному уважению и любви, мы, посоветовавшись между собою, руководствуясь 1528, 1529 и 1530 ст. X т., части 1-й и 89, 90 и первою частью 91 ст. XI т., части 2 уст[ава] торгового], порешили соединиться всем вместе и составить земледельческую артель для ведения одного общего хозяйства».
Старшина
 А далі?
Писар
 Все, що зароблять, – ділить нарівно між усіма спільщиками.
Старшина
 А далі? 
Писар
Підписи.
Старшина
 Чиї?
Писар
 Собственноручний всіх артільщиків. Старшина. Так усі б то грамотні? Лука. Мирон Павлович нас за зиму всіх грамоти вивчив, а договор весною робили.
Старшина
 На законном основанії? Писар. Вєрно.
Старшина
 Дивно! Яка ж вам користь отаке затівати?
Мирон
 Хіба тут тільки мені користь? І вам, і всьому начальству користь, і всій громаді користь. 
Писар
Вєрно...
Старшина (до писаря). Що?.. От бачите, – сказали «вєрно», а що вєрно, то й самі не знаєте.
Писар
 Вєрно... не знаю, похопився, видите-бачите, вискочив з словом; но, правду сказать, єщо не понял...
Старшина
 А ви не спішіть, бо хто спішить, той людей смішить.
Писар
 Вєрно.
Старшина (до Мирона). Так яка ж користь? Роз-толкуйте...
Мирон
 Про це треба говорить довго, щоб все в подробицях з’ясувати. Скажу коротенько. Всяку повинність, чи натуральну, чи грошову, артіль сповнить скоріше і краще, ніж один чоловік. От і вам полегкість, бо менше клопоту. Знову, артіль – великий хазяїн. Вона хліб матиме од нового до нового, ще й в запасі і через те артільщики не будуть просить, щоб помогли прохарчуватися та обсіяти свої ниви! Виходить, начальству менше клопоту: всякі платежі артіль заплатить у свій час – казні користь і знову начальству полегкість... Нарешті, в достатках люди чесніші, живуть тихо, мирно, працьовито, не п’янствують, не безчинствують, а від цього всій громаді і всій околиці спокій! Оце й усе...
Писар
 Вєрно.
Старшина
 Отепер і я скажу: вєрно! Тілько все ж таки не розумію: яка від цього іменно вам користь! 
Мирон
А коли всім добре, то й мені добре. 
Писар
Вєрно.
Старшина
 От ви і знову похопились, ану, розкажіть своїми словами!
Писар (чуха потилицю). Головоломно! 
Старшина
То-то бо й є!
Мирон
 От ви мені допрос учинили, тепер дозвольте вам учинить допрос: за що Харка Круглого присудили під різки?
Старшина
 Певно, єсть приговор.
Писар
 Вєрно.
Мирон
 Несправедливий. Харко гроші дідові Миколі віддав, не грубив йому, дід з злості показав, а свідки і судді були п’яні.
Писар
 Вєрно.
Старшина
 То, виходить, і ви були п’яні? 
Писар
Вєрно.
Старшина
 Наказаніє господнє з вами.
Мирон
 То вже вибачайте, а я поїду до земського начальника... У нас єсть теж свідки... В совіщательській судді п’ють могоричі...
Старшина
 Що ж ти будеш робить? Поки не суддя, то й не п’є, а виберуть в судді і розпаскудиться.
Писар
 Вєрно.
Старшина (до писаря). Так ви не записуйте приговора за Харка у книгу, бо самі ж кажете «вєрно», що були п’яні... А вам нічого їхать до земського: я бачу, що ви чоловік умний, стоющий, говорите діло, і ваші слова треба уважать.
Писар
 Вєрно.
Старшина
 Не перебивайте-бо!
Писар затуляє рота рукою. 
Старшина
Нам таких людей, як ви, треба! Писар в руку мурчить.
Старшина (глянув, на нього, похитав головою). От у нас скоро вибори гласних в земство, так ми вас гласним виберемо!
Мирон
 Спасибі! Я ще нічим не заслужив у громади такої честі.
Старшина
 Ні, не кажіть! Виберем! Я сам буду про це стараться. Тимчасом, коли там що, пущай-нехай!.. А ви мені заявіть, я не дозволю, я теж чоловік не сліпий і розумію дешо.
Мирон
 Спасибі вам, господин старшина! Я дуже радий, що з вами познайомився... Тепер як тільки що – до вас. Кому ж, як не вам, заступиться за обіженого.
Звісно, без помилки не можна, на те люде, а де люде – там і гріх.
Писар
 Вєрно.
Старшина
 От бачите, який вам сором, та ще перед таким стоющим чоловіком. Ви ж там, у волості, раз у раз і допускаєте п’янство.
Писар (зітхнув). Вєрно.
Старшина
 Ото й погано, що все це «вєрно»! А ви повинні до соблазну не допускать. Писар (тихо). Вєрно.
Старшина
 Так от же й знайте: що коли я застану у волості або на суді п’янство, то вас першого вижену, а суддів під суд.
Писар
 Вєрно.
Старшина
 Яков Михайлович! Ви б хоч чужого постидились... Хіба ви других слів не вмієте говорить, а тілько одно «вєрно».
Писар
 Вєрно.
Старшина (сміється). Отак, як бачите! Земський начальник не може з ним говорить, аж за боки береться – так регоче, а він хоч би тобі вусом моргнув: вєрно – і край.
Писар
 Вєрно, потому... Вєрно!
Старшина
 Чуєте?.. Ну, прощайте! Бо й мені немає часу! (Іде і вертається). Ага! Скажіть, будь ласка, для чого ви так рано орете на пар?
Мирон
 Милості просю чи в неділю, чи в празник зайдіть до мене, то я вам розкажу і книжку прочитаю.
Старшина
 Гаразд! Прощайте! (Ідучи до писаря). Приятний чоловік.
Писар
 Вєрно.
Пішли.
Ява IV
Ті ж, без старшини і писаря. 
Лука
 Ну й чудні.
Мирон
Що ж, вони своє діло робили... Це вже багачі настренчили.
Лука і Матвій
Авжеж! Ну й ви ж їх загнали на слизьке.
Мирон
 Не дуже... Старшина чоловік розумний, а писар – чудак... Мені здається, що він навмисне говоре оте «вєрно».
Лука
 Авжеж, він тілько з начальниками так говоре, а з мирянами інакше... Всі начальники у нього говорять «вєрно», а через те він уже двадцять п’ять літ у нашій волості писарем і, кажуть, має вєрних тисячі три карбованчиків.
Мирон
 От і лікар.
Входе лікар.
Ява V
Ті ж і лікар.
Лікар
 Доброго здоров’я!
Цілуються.
А що тут у вас?
Мирон
 О господи! Та тут цілий лазарет хворих, а до всіх хвороб ще й дифтерит дітей давить.
Лікар
 Чом же не написав про дифтерит? Я б достав сиворотки задля прививки, та й земський лікар приїхав би зо мною.
Мирон
 Коли ж я й сам дізнався тілько тоді, як уже за тобою поїхали. Так ми пошлемо до земського лікаря лист, а ти тимчасом іди у цю хату, подивишся, та коли можна, порятуй нещасну молодицю.
Лікар
 Подивимось. (Пішов).
Мирон
 Побіжіть, товариші, загадайте хворим, щоб ішли до мене: лікар приїхав, може, кому дасть раду. 
Матвій
Ти туди, Мойсію, а я сюди.
Розійшлися у різні сторони. Купер’ян виходе.
Ява VI
Ті ж. Без Матвія, Мойсія, і Купер’ян.
Купер’ян (виходе). Мирон Павлович! Ану зробіть з мене чоловіка!
Мирон
 Та ви й так чоловік.
Купер’ян
Ні, я цехмейстер над тією соломою, що під голови кладу.
Мирон
 А хіба вам так недобре?
Купер’ян
 До цього часу було добре, а тепер надивився на вас, наслухався ваших речей і не можу спать, не можу пить, не можу їсти: проснулась совість... Хочу працювать, коли не для себе, то для других; есть багато сиріт, вдов, бідних, нехай мій пай іде на них, а я буду жить, як жив, мені нічого не треба. Гляньте, який здоровий катюга, можу працювать за двох, вилежався!
Мирон
 Чи правду ж ви говорите?
Купер’ян
Правду. Совість заговорила. Удавлюсь, коли збрешу. Вже й артіль – шість чоловік набрав, тілько поможіть.
Мирон
 Збирайтеся, та завтра поїдемо у город, зробимо у нотаріуса договор артільний, грошей достанемо, хазяйство заснуєм – і нехай вам бог помагає.
Купер’ян
 А до вас пристать не можна?
Мирон
 Окрему артіль легше заснувать, а потім можна буде з’єднатися докупи.
Купер’ян
 Ви ж будете і нашим порадником?
Мирон
 З усієї сили.
Купер’ян
 Так завтра у город? Побіжу порадую товаришів. (Пішов).
Мирон
 Господи, дай мені сили всю ту роботу зробить, яку задумав...
Виходе лікар.
Ну, як?
Ява VII
Ті ж і лікар.
Лікар
 Помре!
Мирон (тяжко зітхнувши). Жертва тьми.
Лікар
 На другий день після пологу встала – раз, з горища упала – два, догляду не було – три, воспаленіє брюшини – і край!
Мирон
 Бідність, темнота і безпомічність гублять людей... Будем рятувать. Наїжджай, брате, щонеділі Два рази.
Лікар
 З радістю, але треба аптечку хоч сяку-таку.
Мирон
 Дай стать на ноги, це ж перший рік. Лікар. Знаєш що, Мироне, я пристану до тебе в спілку, коли діло піде благополучно. Працювать же біля хліборобства щодня я не матиму часу, а в вільний час робота знайдеться. Знову, не тільки ж артільщики та селяне будуть лічитися, а й околиця... а вона велика... Що зароблю, в артіль, а пай рівний з усіма.
Мирон
 Так, братіку, так!.. Заведем школу, бібліотеку, больницю!..
Лікар
 Не кипи. Помалу. Перше аптечку, поміч, раду в свій час, а там побачимо. Ти знаєш, я твої думки поділяю і рад служить на користь народного здоров’я усіма силами; я теж не пан який вельможний, а паламарів син і з дитячих літ виріс в селі, не розлучався і до сього часу з народом, то мені серед народа, як рибі в воді, до того ж, з нуждою я зрісся і ще не розпаскудився великими заробітками, бо тілько що практику почав, так не треба буде й силувать свою натуру: борщ, каша, часом кваша – і доволі!
Мирон
 Я день і ніч марив про це, але боявся тобі говорить, щоб не осміяв. Всі думають, що я божевільний, утопіст, мечтатель, і я, перше всього, хотів ділом доказать свої слова, а тоді вже кликать і тебе, і других до помочі... Тепер же твоя згода пристать до спілки доказує, що я настоящий реаліст і раціоналіст! Може, я занадто гарячий, але це натура і нічому не шкодить, а в ділі я собі йду до мети тихо, спокійно, щодня поступово... Ти ж знаєш: вся артіль грамотна, жінки перше соромились брать книжку в руки, тепер почали вчитись, співають у церкві і співають чудово; батюшка – чоловік хороший, зимою читав людям священну історію, за це я йому помагав учить дітей в приходській школі... І цей рік чудовий випуск буде школярів... А на той рік...
Лікар
 Тпру!.. Стій! Не забігай годом вперед. А знаєш, на мою думку, такі ідеї, як ідея спілки, кооперації, ховать не слід тілько в однім селі; не за тим свічку запалюють, щоб ставити її під стіл; слухай же: ти маєш усі права пройти в земство. Скоро будуть у нас вибори, і треба попасти поки в гласні, а там і в члени.
Мирон
 Гласним – з радістю, тілько шо мене ніхто не знає, то навряд чи й попаду, а членом не хочу, хоч би й певен був, що виберуть... хто що любе, нехай те й робе – більше задовольнення, більше щастя... Вільна праця біля землі, незалежність – от мої мрії.
Лікар
 Там побачимо... Але об цім ще побалакаємо, а тепер ходімо лікарювати. (До хворих). Всі хворі?!
Ідуть хворі, хто шкандиба, хто з перев’язаним оком, хто так блід-ний сунеться помалу, деякі кашляють, аж свистить.
Ява VIII
Ті ж і хворий народ.
1-чоловік
 Ой, під грудьми болить. Лікар. Заходьте в хату, я зараз прийду.
Всі ідуть в хату, жаліючись на хворобу.
Баба
У кульшу вступило, насилу йду...
2-чоловік
 На крижі впав.
3-чоловік
 Руки й ноги ломить.
Лікар
 Ідіть, ідіть, там вже всі пожалуєтесь. Що ж у тебе є з лікарств?
Мирон
 Хина, йод, шпигинар, бодяга, блекотне масло, камфорне масло, мурашиний спирт, добрий дьоготь...
Лікар
А дьоготь же для чого? 
Мирон
Від кашлю добре помагає. 
Лікар
Пожалуй... А оліум реціні? 
Мирон
Єсть.
Лікар
 Ну, чого нестане, з города пришлю.
Пішли.
Ява ІХ
Дід Микола (виходе). От грабителі! Крутільщики! Учений Мирон, бодай йому... Все переробив. Старшина не звелів писареві записувать в книгу приговора за Харка, каже, п’яні всі були!.. Пропала горілка і не провчу анахтему! Гей ти, артільщик! (У хату до Харка). Крутільщик! Буки-аз-ба!
Виходе Харко.
Ява Х
Дід Микола і Харко.
Дід
 Іди завтра поможи досіять ячмінь, чорт тебе бери, заплатю сорок копійок, я ж тобі допомагав колись, послухай же й мене хоч цей раз.
Харко
 Не можу, діду, у мене жінка померла.
Дід
 Померла?.. Бідолаха... шкода... Ну, тут нічого не зробиш... Померла... Царство небесне!.. Смерть... сказано...
Харко пішов у хату. Дід постояв трохи.
Померла... Царство небесне!.. От грабителі! До кого ж його й піти? На що Купер’ян цехмейстер над соломою, і той не хоче! Каже, в артіль пристав, завтра їде в город!.. Хоч здихай! (Пішов).
Із хати виходять хворі. Марія іде з улиці.
Ява ХІ
Хворий народ і Марія без діда. 
Марія
Що тут, бабо?
Баба
 Лікар, дочко, лікар. Велів розтирать і лікарство дав, спасеть його бог. (Пішла).
1-чоловік
 Напоїв чимсь і зразу наче полегшало...
2-чоловік
 Мирон розтер крижі якоюсь мастю і ще велів розтирать на ніч.
Решта виходить мовчки. Бронхитики кашляють, аж свистить.
Марія
 Який Мирон добрий!.. Господи, і полюбила ж я його, то й вимовить не можна! Здається, і очей би з нього не зводила, та все слухала його розмову. Книжки мені дає читать хороші-прехороші. Хотіла однести йому оцю книжку. (Виймає з-під хвартуха). Та тепер там лікар, соромлюсь іти... А хочеться з ним побалакать... Два дні не бачила: ні дома не застанеш, ні на улиці не побачиш самого, все хтось до нього прийде або приїде... Хвилини не має спокою, його замучать, він так і захворіє! І обідать йому, бідненькому, немає кому зварить; сам, кажуть, варить... Боже мій, боже мій!.. Що якби?.. (Зітхає). А він до мене прихильний... Та ні, йому і женитися немає часу.
Входе Матвій.
Ява ХІІ
Марія і Матвій. 
Матвій
Мирон Павлович дома, не знаєш?
Марія
 Дома. Я їм книжку принесла, та там лікар
Матвій
Покликать? 
Марія
Лікаря? Ха-ха! 
Матвій
Мирона. 
Марія
Так він і піде. 
Матвій
А чом ні? 
Марія
Не до мене. 
Матвій
Та хто його знає... 
Марія
Вигадайте! 
Матвій
А пішла б? 
Марія
Куди?
Матвій
 Ач, яка! Заміж за Мирона. 
Марія (соромливо). У!.. Ще й допитують. 
Матвій
Ні, справді? 
Марія
А чом же.
Матвій
 То я скажу йому, щоб сватав. 
Марія
Отакої! Пристало якраз!..
Виходить Мирон.
Ява ХІІІ
Ті ж і Мирон.
Мирон
 Лікар заснув; нехай трохи одпочине, а ти, Матвію, запряжи, братіку, коні. Хоч уже й смеркає, але місячно, та й нехай, хто там на черзі, їде з оцим листом до земського лікаря.
Марія
 Добривечір!
Мирон
 Марія! От спасибі, що провідала.
Матвій
 До речі, за чергу. Ви ж, Мироне Павловичу, сьогодня до скоту не йдіть на варту. Я за вас.
Мирон
 Не вигадуй. Так не можна, це баловство: того не буду робить, другого не буду робить, то й вийде, що я хазяїн, а ви мої робітники. Я так не можу. Ти мені про це і не заїкайся, я повинен все те робить, що робить кожний артільщик.
Матвій
 Так ви ж більше других робите.
Мирон
 Язиком.
Матвій
 Ох, не шануєте ви себе, нам не руки потрібні, а голова ваша.
Мирон
 Годі тобі, Матвію, бо буду гніватись. 
Матвій
Та я й мовчатиму; але ще раз скажу: не годилось би вам на варті цілу ніч біля худоби побиватись. 
Мирон
 От же розсердюсь.
Матвій
 Бодай вас, які ви уперті. Прощавайте.
(Пішов).
Мирон
 Сідай, Маріє, посидь зо мною... Вони б хотіли, щоб я, паничем діло, за прикащика був. Так я б краще у городі собі панував. Ревнують мене до роботи. (Сміється).
Марія
 Жаліють... Не треба так надривать себе. 
Мирон
Так я ж і не надриваюсь, а роблю нарівні. 
Марія
А трошки подались. 
Мирон
Втягнуся.
Чуть дівочий спів. Слухають пісні.
Гарно, чудово!
Марія
 Ви любите?
Мирон
 Як же молодому серцеві та гарної дівочої пісні не любить.
Марія
 Мені здається, що ви про це і не думаєте, ви й на парубка не похожі!..
Мирон
 А на діда?
Марія
 Ні, де ж таки! Ви молоді, а тілько такі степенні, як тілько старі люде бувають... Ніколи не гуляєте?
Мирон
 Як не гуляю? А на весіллі у Дементія гацав он як!
Марія
 Чула, та, на жаль, не бачила! І, боже, як би хотіла побачить вас веселим!..
Мирон
 Так от я на твоїм весіллі потанцюю. Певно, цієї осені вийдеш заміж?
Марія (зітхнула). Ні.
Мирон
 Чом же? Невже ні з ким не гуляла і не гуляєш? Невже нема пари? 
Марія
Була, та загула!.. 
Мирон
Одкинувся?
Марія
 Я сама одкинулась. Поки книжок не читала, то Клим здавався мені нічого собі парубок: а потім чим більше прислухалась до ваших речей, чим більше читала, тим Клим дурнішим все й дурнішим почав мені здаватися... До того дійшло, що мені було соромно слухать його розмову, взяла та й залишила.
Мирон
 А Клим же як?
Марія
 Довго мордувався. Бувало, кличе мене на улицю, – я не вийду; співає у леваді довго-довго – я не йду; зустрінемось – я мовчу або тікаю, одмовляючись, що ніколи; він це підстеріг та на злість мені почав до Горпини залицятись, думав, мене роздражне, а я аж зраділа... Та так помалу, помалу й розійшлися, слава богу!..
Мирон
 Так ти вільна пташка тепер?
Марія (встає). Вільна! Нате вам книжку; коли можна, дайте другу!..
Мирон (бере її за руку). Сідай, посидь ще трохи; мені так гарно, як ти тут біля мене сидиш.
Марія
 Ну, коли я вам не надоїла, то й посидю. Тілько у нас кажуть: дівці з парубком не пристало сидіть на призьбі, а треба десь так, щоб ніхто не бачив!.. Так то ж з парубком...
Мирон
 Так і я ж парубок.
Марія
 Парубок, та не такий, як другі.
Мирон
 Такий самий, тілько що старіший.
Марія
 Ні. Ви настоящий парубок, а то хлопчики... Тілько що ви в бороді.
Мирон
 А ти хочеш, то я збрию бороду.
Марія
 Ото! Де ж таки, щоб я була така дурна? Вам у бороді гарно; то зразу, а тепер око привикло – і гарно!..
Мирон
 То тобі до вподоби моя борода? Марія. Атож! Така, як шовк...
Мирон
 Слухай, Маріє. (Притягає її ближче до себе).
Марія сама підсовується.
Чого ж ти голову так низько нахилила? Глянь на мене...
Марія дивиться на нього і зітхає.
Голубонько моя! Скажи мені що-небудь гарне-гарне...
Марія
 Гляньте, як місяць високо піднявся та ясно як надворі, – отак у мене зараз на душі!..
Мирон
 На небі місяць сяє, а біля мене зірка вечірняя блищить. Серденько моє! (Тулить її до себе).
Марія не сперечається.
Маріє, підеш за мене заміж? Марія. Жартуєте...
Мирон
 Hi.
Марія (про себе). Може, випитує, чи дурна я, чи зразу повірю.
Мирон
 Ні, зіронько моя, я тебе давно люблю, та не набрався смілості сказать тобі... Я несміливий з дівчатами.
Марія
 Хіба дівчата кусаються? (Дивиться на нього, а він на неї). Вже правда, що ви несміливі. (Обнімає його за шию, заглядаючи у вічі). Ну ж бо!
Мирон
 О, тепер і я вже сміливий! (Цілує Марію).
Марія (схоплюється і оглядається). Мирон Павлович! Може, тут хто підгляда?
Мирон
 Нехай, я завтра старостів пришлю.
Марія (одходить) Спіть же сьогодня гарно... а завтра скажете, що вам присниться! А цю книжку не віддам вам тепер, вона моя навіки, через неї у нас стала оця перша розмова. (Повертається іти).
Мирон
 Маріє!
Марія стає.
Вернись, посидь зо мною... Після такої розмови не хочеться з тобою розлучатись.
Марія
 Серденько моє, милий мій! (Біжить до нього).
На дверях лікар позіхає; хвилина замішки. Нате вам цю книжку, мені ніколи! (Побігла).
Завіса
Дія четверта
Середина землянки. Стіни сирі, смуги по стінах – видко, що по них слизить. Світу мало, двері низенькі. Стеля висить над головою. Тісно. В кутках навалено всякого хламу.
Ява І
Павло, Михайло і Явдоха. Сидять за столом мовчки і вечеряють.
Павло
 Морозе, морозе, а йди до нас вечерять!..
Мовчать.
Сьогодні ж святий вечір, то, здається, кличуть мороза вечеряти?
Явдоха
 Мороза кличуть вечерять на голодну кутю, а це багатий вечір.
Михайло
 Тут і багата кутя як голодна...
Встають. Сідають по кутках. Мовчать.
Явдоха (приймає з столу). Завтра різдво святе.
Мовчать.
Павло
 Великий празник...
Мовчать.
Явдоха
 Це у нас там носять вечерю...
Михайло
 Зоряно-зоряно! Та тихо, тілько під ногами мороз скрипить.
Явдоха
 А тут тілько вітер реве серед степу...
Павло
 Буває, що й там завірюха свище.
Михайло
 Тут раз у раз свище; а затихне вітер, то звір голодний виє в пустині...
Павло
 А у нас там хіба звір не виє?
Михайло
 Я ні разу й не чув, а тут аж сум душу обгортає, як завиють.
Павло
 Сказано, ще людей мало.
Михайло
 На сто верст кругом пустиня.
Павло
 Так було колись і у нас. Я ще знаю: бувало, як їдеш від Черкас з лісом до Вознесенська, так від Новомиргорода до Вознесенська десять сел стояло.
Михайло
 Коли б же тут на такім путі хоч три села стояло...
Павло
 Будуть і тут.
Михайло
Через сто літ? Ждіть. Сто літ не будете жить!
Павло
 А хто його знає...
Мовчать.
Явдоха
 Святе різдво, а ми і до церкви завтра не підемо... Як то там Мирон, мій голубчик, нехай йому легенько тикнеться.
Павло
 Пошли, боже, йому щастя та здоров’я.
Явдоха
 Хто ж нас завтра провідає? Ні роду тут немає, ні родиноньки... Чужа чужина!...
Михайло
 Хоч не нагадуйте!
Мовчать.
Тут, може, киргиз який провідає та й остатню пару коней украде.
Павло
 Чого доброго. А провідаєм, сину, худобу.
Бере рушницю, а Михайло кийок; виходять.
Ява ІІ
Явдоха (сама). Ой нещасна моя головонька, загубила нас чужа сторононька! Діток малих господь прибрав, поховали серед степу чужого, зосталися втрьох у цій широкій домовині, і не тісно нам, і землі сирої на груди, здається, нам не насипано, а тяжче нам отут, ніж мертвому в німій холодній домовині!.. А старий силкується, а старий тішиться надіями і уперто сидить тут... Мені й жаль його, душа болить, бо чує моє серце, що й він шкодує за тим, що покинув, але соромиться, що будуть глузувати дома, і упирається, щоб тут сидіть, хоч і не говори... Парубок звівся... Що мені робить, що мені робить?
Ява ІІІ
Входять Михайло, а потім Павло.
Михайло
 Нічого не видко. Під повітчину б’є, рве, скотина скоцюрбилась, далеко десь звір виє... Ой, пропадем отут!
Явдоха
Мовчи, сину, терпи, моя дитино, не рви батькового серця, бо й він, як мертвець, ходе!
Входе Павло.
Павло
 Затихає, мабуть, випогодиться... Здається, вітер повернув...
Мовчать.
Михайло
 Тату! Павло. Чого, сину?
Михайло
 Тікаймо звідціля, бо пропадем отут ні за цапову душу!
Павло
 Шкода ж, сину, потеря: землі купили задешево, завдаток дали, весною банк гроші дасть, і земля наша на вічність.
Михайло
 Для кого ж, тату, та вічність? Брат і сестри померли тут; Миронові нічого не треба, зостався я один у вас; ви вже старі, то це, виходить, для мене?
Павло
 Для тебе, сину.
Михайло
 Не хочу я, тату! Легше мені і краще мені наймитом жить у своїй стороні, аніж тут, у цій пустині, мать землю на вічність.
Павло
 Дурний ти, сину, лиха не знаєш.
Михайло
 Ох, тату! Не треба довго жить, щоб лиха багато знать: доволі переїхать на кінець світа, живим себе поховать в Оренбурзькім степу, щоб лиха набратись більше, ніж у нас дома за весь вік. Тату, я довго мовчав, тепер не можу, бо мене ухопило за серце, здавило його міцно і не випускає, а все більше й більше давить. Коли б хоч нас тут було багато, коли б хоч уродило, коли б хоч було куди той хліб одвезти продать, то ще сяк-так! А то Панько, Клим і Терешко десь повіялись, – вони все шукають нових міст, – зостались ми самі. Брат і сестри померли; хати путньої ми не змогли поставить і не зможемо; хліб уродив гірше, ніж у нас, та й той, щоб продать по грошу, треба тарабаниться нам удвох на троє суток і зоставлять тут матір одну; кимлики чи киргизи коней дві пари уосени на очах наших потурлили у степ, і вони пропали, озимина тут вимерзне, ярина знову не вроде, і ми попухнемо з голоду! Тату, рідний мій, пожалійте мене, молодого, тікаймо до рідного краю, як там не тісно, та краще – і серцю одрада, і душі спокій!
Павло
 Хати у нас і там тепер немає, наділ Миро-кові продали... Знову, щоб достатися додому, треба все продать за безцінь... А тут завдаток пропаде... За віщо ж ми там руки зачепимо, чим хазяйнувати будемо?
Михайло
 Мати будуть у Мирона. Я наймусь на год, мені дадуть вісімдесят рублів, і вам за хазяїна коло плугів у любій економії дадуть вісімдесят, а то і сто карбованців.
Явдоха
 І я наймуся до Пузиря за куховарку на чорну кухню. Легше мені там, здоров’я мавши, працювать, ніж тут між гнилими стінами у цій землянці погибать!
Михайло
 І матері дадуть п’ятдесят рублів. От у нас через год зостанеться не менше як півтораста карбованців, тоді женюся, дві пари коней справимо, от і хазяїни! А яку ж тут пораду можна знайти?
Павло
 Тут?.. Своя земля на вічність!.. Погорювать той год. чи два, так зате які хазяїни будемо!.. Люде і не таке лихо перебувають, а ми вже злякалися зими та першого неврожаю... От же ні Панько, ні Клим, ні Терешко не тікають додому, а ми вернемось, і там, серед своїх людей, засміють, проходу не дадуть! Один Купер’ян, цехмейстер над соломою, скілько буде глузувать, продражнять переселенцями і будуть тим очі випікать.
Михайло
 То я сам утечу додому.
Павло
 І не гріх тобі отаке казать? Невже ти од-важишся нас з матір’ю покинуть тут самих?..
Михайло
 Не гріх, одважусь! Бо я вас не кидаю, я вас кличу додому, а ви хочете себе і мене поховать у цім степу, чужім, глухім, неприютнім!
Мовчать.
Явдоха
 Ох! Павло. Ох!
Знадвору голос чуть: «Гей, а хто тут є? Озовіться!»
Щось гукає!
Явдоха
 Може, розбійники?..
Михайло (бере кийок). Беріть, тату, рушницю, а ви, мамо, макогін. (У двері). А хто там? (Іде). Станьте далі від дверей, не наближайтеся, бо хто вас знає, що ви за люде.
Голос
Та ми свої.
Явдоха
 Господи! Може, Мирон?..
Павло
 Оце вигадали! Він же не знає, й де ми, бо за турботами й не написали.
Михайло
 А хто ж ви свої? У нас всі свої дома!
Голос
Та одчиняйте, бо померзли.
Павло
 Балакають псинашому.
Михайло
 Станьте, тату, подалі і наготовте рушницю, я відчиню. 
Павло наготовив рушницю. Михайло одчиня,
Ява IV
Панько і Клим, аз ними два киргиза.
Клим
 Як ся маєте! З святим вечором. 
Павло, Явдоха і Михайло
Панько! Клим! (Цілуються).
Михайло
 А це ж хто?
Панько
 Кимлики! Ми таки простували до вас, та збилися, потеряли прикмети і до них в кибитку попали. Слово по слову – знають і згодилися провести нас до хутора за карбованця.
Клим
 Ми вже думали, що пропадем, а вони привичні до свого степу, чухрають і чухрають навпростець.
Павло
 Звідкіля ж бог несе?
Панько
 Багато розказувать, дайте одігріємся.
Явдоха
 Сідайте, грійтесь; хоч як погано, а все ж затишок, не те, що надворі.
Клим
 Що й казать.
Михайло
 Ви грійтеся, а я ваших коней заведу хоч під повітку.
Панько
 Будь ласка.
Михайло вийшов.
Явдоха
 Певно, їсти хочете, та не дуже то є чого подать: борщу трохи та кутя свята.
Клим
 Козаки як діти: багато – виїдять, мало – наїдяться! Давайте, спасибі вам.
Явдоха
 Сідайте ж до столу... от бог гостей послав у таке свято, аж на душі легше стало.
Панько
 А ми, думаєте, не раді. Господи! Наче саму близьку рідню побачили.
Явдоха подає. Киргизи щось між собою балакають тихо.
Може б, і ви попоїли хоч хліба? 
Киргиз
Хєб? Давай!
Явдоха дає їм по куску хліба, вони ховають за пазуху; входе
Михайло
Михайло
 Сяк-так примостив. А добрі коні.
Панько
 Киргизькі. Виносливі страшенно.
Михайло
 А у нас в’ятські, теж нічого коники – бігучі і сильні.
Киргиз
Ну, давай рюпь.
Панько
 Хіба поїдете?
Киргиз
Поедем.
Панько
 Та коні ж потомлені.
Киргиз
Потом?.. Нічєво! Дома спать!
Панько (достає гроші). Не все розуміють: я кажу потомлені, а вони «потом». Нате!
Киргиз
Будь здоров!
Вийшли.
Михайло
 І я вийду за ними. (Бере рушницю і виходе).
Киргиз
Сіді, малчик, в кібітке, ми дорогу знаєм. 
Михайло
Не завадить.
Киргиз
Куди не заводіть? Ніхто не будеть заводіть, у нас лошаді єсть свої много. Чево мерзнеш... іді кібітку...
Павло
 Де ж ви були – оце цікаво, і куди їдете? Панько. Зараз розкажемо.
Явдоха
 Що ж там Килина, Параска, Одарка, дітки, чи живі-здорові!.. А ми своїх поховали, завалки подавили всіх трьох.
Панько
 Поховав і я двох.
Клим
 І я одного.
Входе Михайло.
Ява V
Михайло
 Як побачу кимлика... чи добрий він, чи худий, а мені все здається, що він коней покраде.
Панько
 О, вони такі! Терешка бідного убили.
Павло і Явдоха
Убили? Царство небесне!..
Панько
 Літом... Знаєте, тільки що стемніло, нас двох не було, – ми їздили верстов за тридцять, – а їх четверо на добрих конях наскочили на пасовисько, де наша скотина паслась, і зайняли коней і дві корови. Углядів Терешко, та за рушницю, та на свого коня, що стояв на припоні, добрий був киргиз! І за ними, та бубух раз, бубух і вдруге з рушниці, а того й не помічає, що двоє з них одділились і забігають ззаду, а він летить!... Коли шарах – злетів з коня. Арканом закинули, кінь з-під нього випорснув, побіг, а він на землю. Тоді вони поперебивали йому ноги, та й зайняли і його коня, та й по сей день... Вернувшись, ми пішли слідом і найшли його – ледве дихав. Через два дні й помер. 1-і! Баби підняли галас! Не хочемо тут жить, тут і нас повбивають. Нема їм ради, що хоч кажи, а вони своє: назад і назад додому!.. Так ми зібрали хліб, з гріхом пополам помолотили; зоставалось у нас ще троє коней, повезли разом і скарб свій, і жінок до чавунки; там дещо продали, добули дарові білети, жінок одправили додому, а самі на коней та на розвідки: де краще жить? Були і в Єкатерин... не вимовлю... бурзі, і за Уралом... Возили рибу до вокзала, і так всякі роботи, і хури брали, грошей заробили дещицю, але переконалися: що там найкраще, де нас нема, і, повертаючись додому, думаєм – гріх нам буде: зманили Павла, самі вернемось, а його покинемо – заїдемо до нього, провідаєм, як там він і що? Так оце й добралися до тебе. Ну, як же вам живеться? Не видно, щоб добре...
Явдоха
 Ой мої рідні, беріть його, беріть і нас, бо пропадем.
Михайло
 Коли тато не поїдуть, то я лишу їх тут, нехай мене бог простить, і вернусь додому, – я тут не можу собі ради дати. Коли б хоч між людьми, а то ні душі, кругом тілько кимлики. Вода гірка, хліб не вродив, коней украдено, троє дітей поховали... Нізащо не остануся!
Панько
 Що ж, Павле, поїдемо додому?
Явдоха
 Чого ж ти мовчиш, старий?
Павло
 Ох, гірко моїй душі. Сором, і досада, і злість давлять мене, гризуть мене!.. Все пропало, розорився, знищив хазяйство, яке було, зостався без хати, без землі, і вертаться на глум, на сміх усій громаді! Ні, краще я тут помру, ніж вернуся старцем додому.
Панько
 Не будь-бо такий гордий, Павле! Посміються та й перестануть. Хіба ж ти не бачиш, як замучилась Явдоха, як змарнів Михайло, та й сам ти зігнувся і понурився. Кращих кладуть у домовину, ніж ви всі троє. Ми, бачиш, легкодухи, у нас бурлацькі натури, так нам байдуже, а тебе жаль. Вернімось краще додому.
Михайло (падає до ніг батька). Тату, мій голубчику, ріднесенький, я перервуся, а дома знову ми виб’ємось на шматок хліба і не будемо так горювать, як тут.
Павло (довго барабанить пальцями по столу). Вернімось! (Ридає, схилившись на стіл).
Явдоха
 Годі, старий! Я зараз і поздоровшаю, і помолодшаю.
Павло
 А! Трохи легше і мені.
Панько
 Стійте, що воно загуркотіло?..
Михайло
 Ходім до худоби. (Виходить, взявши рушницю). Ходім ще хто, беріть кийок.
Панько
 І яке це життя, що без кийка та без рушниці й не виходь. (Взяв кийок, пішов).
Ява VI
Ті ж, без Михайла і Панька.
Клим
 У вас є сани? Павло. Є. 
Клим
Великі? 
Павло
Добрі сани.
Клим
 Так ми все на них накладем, та як запряжем четверо коней встяж, то за кілька днів будемо біля чугунки на станції. Шляхи ми добре знаємо, і дарові білети достанемо. Тут нашого брата, аби здихатись, хутко виряджають.
Павло
 Нам треба буде переждать до весни, збіжжя всякого багато. Клим. Продамо.
Павло
 Треба обміркувать. Нас п’ятеро, коней четверо, чим їх в дорозі годувать; збруя; снасті – не кидать же всього – тут і на троє саней не забереш. Хліб же, ще сіно є – треба все продать. Скоро не виїдеш.
Клим
 Поможемо, то й через місяць виїдемо.
                          
Павло
 Побачимо!
Ява VII
Ті ж, Михайло і Панько.
Панько (вбігає). Нещастя!
Всі
 Що сталось?
Явдоха
 Де Михайла?
Панько
 Михайло то є, а коней наших нема. 
Клим
Це кимлики.
Михайло
 Вернулись, кляті, і коней покрали, добре, що хоч наші в путі, а то б зовсім зостались піші.
Панько
 Поїдемо шукать, я їх і під землею найду; я тут ходи знаю; я їх в округ потягну! Ах ви, прокляті конокради! Тут ще гірше, ніж у нас. (Одягається).
Клим (до Панька). Стривай! Перед світом краще всього наскочить на їх тирло.
Павло
 Правда.
Михайло
 Навалимо учотирьох на них. Жаль, що тілько одна рушниця.
Павло
 А кийок, а макогін, а люшня? 
Клим
Готов до смерті битись! Послідню шкап вкрали. От тобі й переселеніє. 
Михайло
Вольні землі!
Павло
 Тепер, коли б тілько бог поміг благополучно повернутися додому, то ми вже заснуєм артіль.
Явдоха
 Насилу у тебе одкрились очі.
Михайло
А що б то було дома пристать до спілки!
Павло
 Е, сину, сину! Щоб научитись плавать, треба води набрать в уха; щоб научитись жить, треба на страждатись в житті... А тепер ми вже знаємо, що т за Клин Зелений! Тепер я розумію, що це той клин, що ми самі собі у груди забиваємо.
Всі
 Правда!
Явдоха
 Ох, правда! Поможи ж нам, боже, повернутися додому хоч весною. Поможи ж, боже, нам побачити рідну родину! Оце ж земля рідна. (Вийма з-за пазухи зашиту в ганчірку землю. Цілує і пригортає до грудей). Рідна земле, ти чуєш? Ми їдемо туди, де верби та тополі шумлять, де гаї зелені, повні птаства, де все радісно і весело балака до чоловічого серця, ми вертаємось до тебе, наша кормилице з діда-прадіда; це ти нас муками такими покарала за те, що ми тобі зрадили, тебе покинули!
Витирають всі сльози.
Всі
 Поможи нам, боже, благополучно добраться до рідного краю.
Завіса
Дія п’ята
Ява І
Середина хати. Артільщики, одні сидять на лавах, другі стоять групами; з одного боку всі. Як завіса піднімається, по паузі входять Павло, Явдоха і Михайло.
Павло
 Здрастуйте вам! Лука. Дядько Павло?
Всі
 Вернулися?
Павло
 Ох! Вернулися, та не радість тут нас зустріла, а тяжке нещастя.
Явдоха
 Мирон, кажуть, хворий? 
Лука
Ледве дихає.
Явдоха
 Нещасна я мати! На чужині далекій поховала трьох діток і сюди поспіла, щоб плакати-ридати, тіло твоє, сину мій коханий, материними сльозами обмивати. (Іде в другу кімнату).
Павло
 Стара, здержуй себе, не тривож хворого.
Пішла.
Що з ним? Від чого тяжко так захворів? 
Мойсій
Нещастя!
Лука
 Простудився. На водохреща мороз був лютий, а він ніс корогву, розхристався. 
Мойсій
Не берігся.
Лука
 Знову, давали ми скотині пашу, було холодно, а він, смикаючи сіно, упрів, ну й продуло.
Мойсій
 А може, варта доїхала та невгамовна щоденна праця...
Лука
 Ох! Працював через силу. А як піде на нещастя, то не вбережешся.
Мойсій
 Коли б господь його помилував.
Павло
 Тяжко согрішив я десь перед тобою, боже, що ти мене так покарав: все потеряв і тепер ховаю єдиную мою надію, сина мого дорогого. (Пішов).
Ява ІІ
З дверей виходе Матвій, витираючи очі.
Всі
 Помер? (Обступають Матвія).
Матвій
 Живий, а тілько, боже, як тяжко дихає.
Лука
 Хоч би побачитись, попрощатись.
Матвій
 Лікар каже, не можна напускать людей у хату, йому і так повітря мало, нема чим дихать.
Купер’ян
 Невже ж ми й перед смертю не побачимо Мирона Павловича... не почуємо його голосу?..
Матвій
Він проситься сам, щоб людей побачить, попрощатись.
З гурту
Що ж лікар?
Купер’ян
 Лікар не бог! Смертельна хвороба-чахотка.
Матвій
 Сильно простудився, достав запалення легких... ну й чахотка! А чахотку вилічить не можна.
Купер’ян
 А скілько я разів казав: не пускаймо його до всякої роботи, особливо на варту біля скотини; мало чого він не говоре, а якби його берегли, не давали так працювать, як він працював, то, може б, і не простудився, а коли і простудився, то видержав би хворобу.
Матвій
 Як же ти його вдержиш, як же ти його не допустиш до праці? Та його тілько і можна було тим хіба зупинить, що прив’язать у хаті. На що вже жінку як любить, а й ту не слухав. Скілько раз вона його просила: не працюй так, ти знемігся! А він і дома вчить, і в школі вчить, і нарівні зо всіма роботу всяку робе; одпочиватиму, каже, як умру.
Всі
 Надто працював, без спочивку.
Матвій
 Жінку вишколив на учительку, екзамен здала... Ну й знемігся.
Лука
 От господь і кличе на спочивок.
Матвій
 Та, будем казать, от же й лікар Іван Іванович, приставши до спілки, працював нарівні і лічив, больницю завів, а нічого...
Купер’ян
 Не такий запальний; а що вже Мирон Павлович, то й господь його знає, де у нього те здоров’я бралося, раз у раз кипів і кипів.
Матвій
 Оця ж то кипучість разом з простудою і звалили його.
Купер’ян
 Тепер на лікаря, на Івана Івановича, наша надія. Він учений такий, як і Мирон, і любить нас, мов рідних.
Матвій
 Тілько будемо вже цього берегти; нам його руки не потрібні, нам голова нужна.
Всі
 Рук є доволі, аби керував.
Матвій
 То й не будемо допускать до всякої роботи, нехай керує, людей лічить; а коли вже хіть, то там що-небудь легеньке можна йому дозволить робить.
Всі
 Іменно, нехай, мовляв, керує. Матвій. Та ще он дядька Купер’яна треба шанувать.
Купер’ян
 Що там я! Краще б таке ледащо померло, ніж має смерть одбирати від громади Мирона Павловича! Де такого знайдеш? Не за хліб він спілку заснував і працював так тяжко, а для громадської користі. Такий чоловік в громадськім ділі дорожче золота, бо не користь вела його на працю, а гаряче серце, що бажало щастя і добра всім людям. Всі. Нема такого в світі.
Купер’ян
 Нема! Я ледар, п’яниця, волоцюга, під його впливом наново родився, бо він не тілько говорив, але й робив. Він запалив у мені такий дух, що я одразу перемінився і зрозумів, що спілка для всіх нас, бідних хліборобів, єдиний рятунок від усіх наших пригод! Ох, коли б можна було такого чоловіка викупить від смерті своїм життям, я б і на хвилину не задумався, нехай бере моє нікчемне! (Витирає очі).
Матвій
 Не кажіть так, дядьку! Коли Мирон Павлович, по волі божій, вас переробив, то й ви потрібні нам! Ніхто з нас не зробить того, що зробите ви. От я й про себе скажу: люблю Мирона Павловича так, що й не знаю... Здається, все б віддав... Але то так тілько здається, по совісті ж скажу: що я б за нього не хотів умерти, нема у мене того духу, а дядькові Купер’янові вірю, що він оддав би своє життя за життя Мирона Павловича.
Всі
 Віримо і ми, всі віримо.
Матвій
 Бачите, дядьку? Чуєте, дядьку? Отак про вас думав і Мирон Павлович! Так от що, дядьку, коли такого чуда зробить не можна, щоб викупить у смерті життя Мирона, віддайте його нашій спілці, щоб душа Миронова по нас і на тім світі не тужила.
Купер’ян
 Це вже ви мене так ухвалили, що я соромлюсь і очі на вас підвести. А ось що вам скажу: працюватиму, поки душа*в тілі, пропаду за спілку.
Ява III
Ті ж і лікар.
Одні
 Лікар, лікар. 
Другі
Іван Іванович! 
Всі
Що, що? 
Купер’ян
Живий?
Лікар
 Гасне з кожною хвилиною і часу не проживе.
Всі
 Боже наш! Боже!
Матвій
 Пустіть же нас з ним попрощатись.
Купер’ян
 Почуть від нього одно слово.
Лікар
 Він і сам того хоче... Але це приспішить його смерть; та нема чого робить, одно зосталося – умерти. Нехай же умре перед усіма, йому легше буде закрить очі, дивлячись на своїх товаришів. От його несуть.
Мирона виносять у кріслі, обложеного подушками.
Ява IV
Ті ж, Мирон, Марія і другі.
Купер’ян
 Брате наш, батьку наш! Не покидай нас, безпомощних.
Лікар
 Тихо, тихо, не тривожте його.
Мирон
 Нічого, нічого, друже! Кінець близько, я зараз помру.
Марія
Ти не вмреш, бог не захоче мене посиротить. 
Мирон
Мила моя! Для ідей смерті нема, і я не вмру – душа моя буде з вами!
Марія
 Світе мій, учителю мій! (Цілує руку).
Мирон
 Пам’ятайте, чому учив вас. 
Марія
І єдиного слова твого ніколи не забуду. Купер’ян. Присягаю жить, як ви учили. 
Всі. Всі присягаємо.
Мирон
 Любіть друг друга! Іване, не кидай їх.
Лікар
 Нехай того бог покине.
Мирон (показує на Марію). Не обіжайте її і їх. (Показує на батьків).
Купер’ян
 Нужди не знатимуть.
Всі
 Поки ми живі.
Купер’ян
 У спілку приймемо!
Мирон
 Спасибі. Тату, мамо! Не плачте, мої рідні, я радий, що перед смертю всіх вас бачу... Прощайте!
Павло
 Сину мій! 
Явдоха
 Дитино моя дорога! і Разом.
Михайло
 Братіку!
Лікар
 Спочинь, ти утомився.
Мирон
 Ніколи... зараз спочину навіки! Іди сюди, дай мені твою руку. Товариші, підійдіть до мене ближче, обступіть мене тісніше – нехай я серед вас помру.
Лікар
 Помовчи.
Мирон
 Послідня хвилина! Іване, брате, люде умирають – ідеї вічні! Товариші! Не розрізняйтеся, живіть у злагоді, в согласії, учіться, держіться спілки, любіть друг друга!.. Ох!
Лікар
 Тихо, тихо... (Після паузи). Помер.
Тихий плач жінки і матері.
Прощай, мій друже, мій брате! Великий твій дух буде з нами, поки ми живі. Перед прахом твоїм клянуся все життя моє віддать на служеніє твоїй ідеї!
Завіса
