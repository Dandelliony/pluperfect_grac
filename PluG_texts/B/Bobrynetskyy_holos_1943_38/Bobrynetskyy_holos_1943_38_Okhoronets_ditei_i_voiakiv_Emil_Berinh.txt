Охоронець дітей і вояків — Еміль Берінг
Під таким заголовком, не так давно, видав Оствальд Гергард, книгу про славного німецького бактеріолога Еміля Берінга. 
Мільони дітей, вояків та робітників зобов'язані за своє життя цьому великому німцеві. Мільйони матерів зносять до неба палкі молитви за врятування своїх дітей від такої страшної хвороби, якою є дифтерія. 
Ім'я Берінга мусить знати кожна культурна людина. 
Народився Еміль Берінг 15 березня 1854 р., в Гасдорфі в Східній Прусії. Здобувши лікарську освіту, був спочатку військовим лікарем, а потім став асистентом Бактеріологічного Інституту в Берліні. З 1894 р. дістає професорську кафедру гігієни в Магдебурзі.
Ще малим хлопцем, синок бідної німецької родини, з жахом слухав оповідання про те, як страшно, в яких тяжких муках умирають діти від хвороби, що душить людські істоти. Помогти цим дітям, охоронити від мук умирання, урятувати від смерті, спричиненої дифтерією та іншими страшними хворобами, стало провідною думкою його життя, його лабораторних, наукових праць. І ця напружена праця не була марна. Він винайшов сироватку проти таких жахливих недуг, як дифтерія та тетанус. Коротко опишемо тут ці хвороби, аби яскравіше усвідомити собі величезну заслугу перед людством Е. Берінга. Не будь Берінга з його винаходом, і надалі дифтерія та тетанус рясно та без жалю скошували б мільйони людських істот. 
З тривогою спостерігають батьки, що їхня дитина має підвищену температуру та скаржиться на біль у горлі. Поболює також і голова. 
Дитина не хоче їсти, навіть улюблений солодкий пиріжок не смакує. Її мучить спрага і вона увесь час просить пити.
Закликаний лікар міряє температуру і стверджує гарячку та дифтерійну ангіну. Брудновато-білі плівочки дифтерійної ангіни у горлі допомагають отруйній праці дифтерійних бацил. Ці бацили виділяють отруйні продукти, що з кров'ю розносяться по цілому організму. Через те— загальна недуга, пригнічений стан, слабість, головний біль і лихорадка. 
Якщо брудно-білі плівочки дифтерійної ангіни ще не покрили собою всю зіницю, а головне, не спустилися ще нижче в горлянку, то ще не пізно, ще є можливість запобігти згубному розвиткові хвороби, ще можна урятувати від смерті, якщо лікар впорсне протидифтерійну Берінгову сироватку. 
Біда, не дай Боже, прогаяти вчасний момент! 
Брудно-білі плівочки розповсюджуються на горлянку, все більш і більш, замикають собою щілину, через яку дихає дитина. Бідолашне починає тяжко, з зусиллям, дихати, хропе. Дитина починає душитися. Але і в цьому грізному стані ще треба попробувати впорснути Берінгову сироватку, в надії на порятунок й повернення до життя. 
Буває, однак, що впорснення зроблене вчасно, дитина врятована, проте повна небезпека ще не проминула. Батьки спостерігають, що дитина починає говорити з великим трудом, міняється мова на погано: говорить немов через ніс. Та ще й обтяження при їжі: що не почне дитина їсти, то дістане приступи кашлю, а вода чи рідкі страви виливаються назад через ніс. Стурбовані звертаються до лікаря, який констатує післядифтерійний параліч. Ознаки: обтяження при їжі, зміна голосу і те, що зіниці в очах сильно розширені і не можуть звужуватись. Це все післядифтерійний параліч. Вже письменна дитина не може читати. У других буває паралізування ніг і дитина не може ходити. Але найбільш небезпечним буває пошкодження серця, яке може закінчитися смертю. Розвиток цих післядифтерійних паралічів буває різний, але, на щастя, вони з часом минають, минають навіть без особливого лікування. Найкращі ліки, це найбільший спокій та загальне підсилення організму. Потрібні, розуміється, сталий контроль і поради лікаря. 
Друга страшна хвороба від якої рятує інший винахід Берінга антитетанус (си роватка), це бацил тетануса, або правець, якого бацили знаходяться в глині, ріллі та садовій землі, і попадають в тіло людини при будь-якому пораненні, коли рана засипається глиною чи землею. Отрута тетанусовою бацилою швидко розповсюджується по цілому організму. Першим проявом цієї хвороби є напруження, в якому застигають щелепові м'язи. Кутики уст і обличчя зміняються і набирають форму усмішки. Усмішка і повні глибокого страждання очі хворого — такий стан при цій хворобі лікарі обозначили, як корчовий сміх.
Ковтати тяжко, в носі і горлі біль. Жувальні м'язи застигають у корчах, що ширяться на шию. Корчі далі розповсюджуються і на м'язи грудей, так що і дихати стає неможливо. Температура тіла підвищується і хворий сильно потіє. Захоплені корчами м'язи тверднуть, як камінь, і сильно болять.
Якщо вчасно, на початку цієї хвороби, не впорснути Берінгової антитетанусової сироватки, хворий, через корчі серця й дихальних м'язів, умирає. 
Сьогодні кожний ранений робітник, селянин чи вояк, у якого рана забруднена глиною чи землею, дістає впорснення, якщо рана невелика, спокійно йде далі працювати, а вояк на своє місце. 
Де раніше панувала смерть, страждання, сьогодні досить впорснення Берінгової сироватки і—повний рятунок та радісне життя. Умер Берінг 31 березня 1917 року.
