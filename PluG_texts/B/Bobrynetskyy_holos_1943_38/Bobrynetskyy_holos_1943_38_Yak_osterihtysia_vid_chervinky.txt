Як остерігтися від червінки
Червінка поширюється найбільше в місяці серпні і вересні, а носіями її є передусім мухи. Через те треба дбайливо зберігати від них страви, призначені для споживання, та зберігати чистоту, яка найкраще забезпечує людину від цієї недуги. 
Овочі треба споживати лише старанно обмивши їх, при чому, не треба вживати недозрілих овочів, які викликають катар шлунка і кишок та улегшують попадання мікробів червінки. 
Недуга проявляється сильними болями і розвільненням, при чому появляється кров. Дуже часто недуга починається блюванням та нудотою. Часто буває гарячка, але є багато випадків цієї недуги і без гарячки. 
Щоб запобігти поширенню червінки, треба звертати увагу на такі правила: дбати про чистоту приміщення і про особисту гігієну; вести боротьбу з мухами і хоронити від них продукти, призначені для споживання; мити овочі і садовину та не їсти недозрілих овочів, або несвіжих харчів; у випадку, коли появиться недуга, звернутись до лікаря; їсти лише варені страви, якщо в своєму окруженні появиться червінка, пити лише переварену воду і молоко; купувати лише в таких крамницях, де панує чистота і гігієна; уникати всього, що може викликати катар кишок і шлунка.
