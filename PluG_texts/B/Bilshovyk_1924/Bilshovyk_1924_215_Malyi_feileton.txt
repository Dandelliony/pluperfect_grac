Малий фейлєтон. 
ФАНТАСТИЧНА ДІЙСНІСТЬ ТА ДІЙСНА ФАНТАЗІЯ.
Власне кажучи, фейлетони, малі й великі, пише завжди само життя! 
Фейлетоніст може лише трохи передбачати, що саме витіває життя. 
А передбачаючи, фейлетоніст, звичайно, має громадський обов'язок своєчасно викривати перед читачами усі несподіванки життя.
Бо як би не було у газеті фейлетона, то читач ризикував би луснути з реготу, читаючи инколи телеграми та звістки з ріжних країв. 
Отже, бувають фейлетони, що вже їх виконано життям й такі, що їх лише передбачено талановитим фейлетоністом - газетяром. 
Наприклад: „Англійська компартія призначила на 14 — 20 вересня „партійний тиждень”. Але у п'ятницю вночі усі місцеві організації одержали від ЦЕКА телеграму з наказом припинити підготовку цього тижня. В суботу вранці до всіх місцевих організацій надійшли обіжні листи, де підтверджувалось телеграму та давалося ще розпорядження надіслати делегатів до Лондону. 
Пізніше виявилось, що телеграма та листи були фальшовані. 
Підписи й печатки підроблено. 
Усе це влаштовав жовтий соціаліст Гендерсон, щоб зірвати роботу комуністів... 
Ви гадаєте, що це вигадка Омелька Комеля. На жаль, це фейлетон, створений дійсністю, а не мною. Ганорар за цю звістку пішов до кишені Рости та Заввідділом інформації нашої газети. 
Мені ж залишається лише передбачати дальші події. 
Отже, задоволений своїми хитрощами, хоч цього разу вона й не мала успіху, Гендерсон приготував низку нових трюків. 
Після перерви знову розпочались засідання англійського парламенту, й на порядку денному стояла ратифікація англо радянської угоди. 
За півгодини до засідання Макдональд одержав телеграму з Москви: „Лондон. Макдональду. 
Залиште позику собі. Угоду з вами розриваємо. Ми вас не визнаємо й не хочемо, щоб ви нас визнавали! Підробиці листовно. 
Чічерін” 
Макдональд зрадів: 
-	„Милий Чічерін! Який він делікатний, чулий та дипломатичний! Зрозумів, яке в мене скрутне становище... 
Але для форми Макдональд зробив сумне обличчя й побіг до парламенту. По дорозі зустрів члена парламенту з лівої фракції робітничої партії й показав йому телеграму. 
Але той придивившись, накрив Макдональда мокрим рядном. 
-	„Це груба підробка. Хіба не бачите: навіть у телеграмі й то почерк Гендерсона! Не вірте цьому”! 
Підчас парламентських дебатів слово взяв депутат комуніст. 
„Товариші, громадяни, леді й лорди! — почав він, — ми, комуністи, голосуватимем проти договору з С.Р.С.Р. Годі! Триста літ визнавали!.. 
Усі здивовано повставали з місць й витріщили очі на „комуністичного" промовця. Але з цей час сталось щось ще кумедніше. 
Одчинились двері й до залі увійшов депутат, подібний до промовця, як крапля води. 
-	„Мене було викликано по телефону до паркому, але там нічого не знають. Це якась провокація, вигукнув він. 
Хто це говорить замісць мене на трибуні? Ось я тут!“ 
Счинилось заворушення. Консерватори й частина лібералів вимагали, щоб промовцеві дали скінчити, инші кричали, що він підроблений. Ніхто не міг встановити, хто з двох двійників справжній депутат. 
Макдональда хтось викликав на хвилинку до коридору й він несподівано повернувся до урядової ложі під руку з...
Товаришем Раковським. 
-	„Слово має представник СРСР Раковський за-для позачергової заяви!" 
„Раковський" сказав: 
-	„Я не розумію, що у вас тут робиться. Здається, Чічерін вам телеграфував ясно: „ніякої угоди ми не бажаємо”... 
...Парламент був на межі божевілля...
Словом, невідомо, як би виплуталась з цього всього фейлетоністка — дійсність, коли б не прийшов їй на допомогу Омелько Комель. 
Раптом задзвенів дзвоник радіотелефону й з великого рупору, що встановлено тепер у залі парламенту для прийому останніх політичних новин, почувся голос: 
„Київ. Газета „Більшовик" друкує сенсаційне викриття. Для перемоги в парламенті Гендерсон підробив телеграмму з Москви, підробив лідера англійських комуністів і підробив Раковського. Справжній Раковський тепер у Москві й цими днями вилетить до Лондону для викриття шахрайства Гендерсона!"