Ще один "тиждень лісу".
За короткий час роботи відбудови нашого господарства в Радянському Союзі ми вже придбали гарну звичку двічі на рік, весною і в — осени, влаштовувати „тиждень лісу." Треба всіма силами домагатися, щоб ця звичка що раз поширювалася, що раз кращі давала наслідки. 
Роботу в лісові тижні ми починали з очисток лісових участків, нових посадок на лісових площах, допомагаючи державі відродити пошкоджене лісове господарство. 
Ця частина роботи, в міру того, як унормовується загальний стан нашого господарства, стає звичайною плановою роботою наших лісових організацій — і широким верствам населення в тиждень лісу треба звернути увагу на инший бік справи. 
Наші шляхи та вулиці на селах треба обсадити деревом, треба закріпити посадками яри, що кожної весни розмиваються водою, треба обсадити деревом береги річок, треба залісити сипучі піски, які поширюються й псують придатні землі. 
Всі ці дрібні поліпшення, які на перший погляд не мають великого значіння, по суті, значно поліпшують умови господарювання й побуту сільського населення. 
Кожне село, перевівши де-кілька таких кампаній, навіч побачить ту користь, яку дасть така робота, звісно, при умові, що населення буде охороняти й берегти все зроблене ним. 
Тут виступає наперед ще один корисний момент цієї роботи. Наше село призвичаїться до гуртової громадянської роботи для своєї, а значить, загально-державної користи, розвиватиме свою самодіяльність і навчиться берегти дерево, посаджене на шляху, майдані, чи в яру, бо це дерево належить цілій громаді. 
Хто повинен вести перед у цій роботі? Тут на першому місці повинен стати ввесь сільський актив: комосередки, К. Н. С., Комсомол, профорганізації, які втягатимуть у роботу все передове селянство, і в першу чергу молодь. 
Таким об'єднаним організованим групам всіма засобами повинні допомогти органи лісового управління на місцях: лісничі, культурні доглядачі то що. 
Вони повинні відпускати посадочні матеріяли, зробити розбивки й технично керувати роботою в такий спосіб, щоб вона дала найкращі наслідки. 
Над засадженими участками повинні взяти шефство певні організації. Ці шефи повинні доглядати, плекати, охороняти посаджені дерева, а також рішуче немилосердно боротися з тими проявами руйницького відношення до посадженого дерева, які ще так часто можна зустріти на селах. 
Цей порядок шефства охорони наші сільські організації мусять поширити на певні лісові участки державного лісового фонду, який до цього часу ще багато терпить від свавільних порубок, хижацького випасання молодняках то що. 
Така робота місцевих організацій дасть найкращі наслідки. Передусім, вона покаже населенню, що треба прикладати власні сили до поліпшення свого життя, що треба бути активними громадянами в будуванні державного господарства, вона знищить у селянських масах ті рештки несвідомо-анархичного відношення до лісу й до дерева, взагалі, і нарешті — виховає на селах численні армії молодих, активних, енергійних друзів лісу, друзів дерева, за допомогою яких ми не тільки відновимо наше лісове господарство, але й значно поширимо зелені площі по селах та на непридатних землях. 
Ми маємо багато доказів широкого руху сільських організацій в такій роботі. Але, на жаль, є відомости з місць, що цей рух не підтримується й не має співчуття з боку лісових робітників. 
Нам хочеться звернути увагу на цей бік справи й нагадати лісовим робітникам, що ті заяви, які ними було зроблено на лісовій нараді, вимагають підтвердження в дійсности. Переведення тижня лісу треба обов'язково сполучити з популярними лекціями, докладами, бесідами, які мусять ще міцніше звязати лісового робітника з активними групами околишного населення. 
Така сполука, така єдність дасть велику користь і населенню й лісовому господарству. Тиждень лісу мусить бути для лісових робітників серйозним іспитом на громадську дозрілість, на право бути справжнім радянським робітником. 
Чи здадуть наші лісовики цей іспит, — покажуть нам наслідки чергового тижня лісу.