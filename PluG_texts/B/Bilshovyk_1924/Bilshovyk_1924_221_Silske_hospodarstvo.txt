Сільське господарство
ПРО КУКУРУЗУ.
До останніх часів в нашому господарстві з кукурузою спостерігалося таке явище. Всі добре знали, всі були переконані, що в посушливих районах кукуруза має величезне значіння, поскільки заміняє ранні ярові культури й є посухотревалою. Але всі заходи поширити цю культуру не давали гарних наслідків. Навіть 1921 рік не привчив наше селянство до кукурузи, хоча всі бачили, яким вона була порятунком в той голодний рік. 
В чому ж причини такого дивного явища? 
Як відомо, в нас кукуруза використовується головним чином на годівлю худоби. Коли ми припустимо, що половина потреби худоби в кормах задовольнятиметься кукурузою, то й тоді ми маємо велику кількість зайвої кукурузи. 
Кажемо зайвої, бо в нас внутрішній ринок споживає кукурузу в дуже незначній мірі. Люде споживають її дуже мало, млини до переробки кукурузи спеціально не пристосовано, а гуральництво, яке могло би спожити кукурузу, як сировину для виробу спірту, в сучасних умовах її не спожиє. 
Який же вихід? Вихід один — це вивіз кукурузи за кордон. Коли селянство не сіяло кукурузи через те, що не мало де подіти, то зрозуміло, що, найшовши для кукурузи збут і зрозумівши користь від неї в господарстві, селянство безперечно стане на шлях поширення посівів кукурузи: Це поширення особливо буде помітним тоді, коли агрономичні сили поведуть роботу по усвідомленню населення що до користи кукурузи в господарстві. Тому цю роботу на місцях треба роспочати, користуючись численними матеріалами в цій справі наших досвідних установ. 
Що до експорту кукурузи, то тут в нас до цього часу було зроблено дуже мало. Навіть більше, в тих місцях, де населення сіяло кукурузу, як поширене явище, хлібозаготовчі організації від кукурузи відмовлялися, коли її пропонувалося на ринку. 
Явище це, хоча й дуже шкідливо, але цілком зрозуміле, бо хлібозаготовчі організації купували тоді той хліб, який можна було лехко збути за кордоном. Крім того, для збереження кукурузи треба мати спеціяльні елеватори, сушки, а також коші для збереження кукурузи до молотьби. Всього цього не було, а тому не було й широких закупок кукурузи для експорту. 
Нині справа міняється. Головним заготовщиком кукурузи на Вкраїні є Держторг, який складає з групами селян умови на поставку йому кукурузи протягом часу з 23 листопаду по 20 січня по тих цінах, які стоятимуть на ринку в час здачі, при чому при складанні умови дається аванс по 30 коп. за пуд. Таким чином селянин, сіючи кукурузу, вже гарантований, що для неї є збут і що він візьме за неї ринкову ціну. Поки що селянство має зберегати кукурузу на горіщах, а це вигідно для Держторга, бо є змога обійтися без кошів. 
Таких умов складено вже на 300 тис. пуд. 
Немає сумніву, що ці умови поширюватимуться надалі й створять здорову обстановку для розвитку посіву кукурузи, яка так необхідна в посушливих районах. 
В цій справі кукуруза може бути лише першою ластівкою. Поскільки така форма поширення тої чи иншої культури почне виправдувати себе і давати кращі наслідки, її можна було використати для стручкових та инших техничних культур, які корисно буде поширювати в тому чи иншому районі.
СТАН ОЗИМИНИ НА 10 ВЕРЕСНЯ.
В більшости губерній України з житом обсіялись і тільки в де-яких північних частинах Чернигівщини та Харківщини засів закінчується. В більшости жито зійшло, і стан його вище середнього (4 по 5 бальній системи). Тільки в північній частині Чернигівщини (б. Конотопський, Н. Сіверський та Кролевацький повіти) стан сходів середній (3). На Запоріжжі, Харківщині та Полтавщині жито пустило другий і третій листок і стан його ще кращий. (4 — 4,5). У Донбасі засів жита тільки починається. 
В Південній і Південно-Східній частині України пшениця пустила вже другий і третій листки, при чім стан пшениці майже всюди дуже гарний (4,5 — 5) за винятком Побережжя Азовського моря, де стан ранньої пшениці середній — 3. На Півночно — Західній Україні (Поділля, Волинь та частина Київщини) та в Донбасі пшеницю оце тільки сіють.