До переведення резолюції Губкому про українізацію.
Останній Пленум Губкому дуже уважно й широко підійшов до справи українізації. Він так критично поставився до тих підсумків, які було відзначено в цій галузі, що, не зважаючи на те, що певні досягнення тут все таки є, він визнав роботу в справі українізації кволою, а партосередкам і профорганізаціям зроблено серйозний закид у тому, що не брали вони належної участи в переведенні національної політики. 
Цей закид з боку Губкому ставить перед усіма партійними організаціями Київщини це питання руба. Керуючий партійний орган Київщини, звісно, не погодиться ніколи з тим, щоб треба було ще через якийсь час знову відзначити незадовольняючі підсумки українізації. 
Отже, до всіх тих заходів, які зазначено в резолюції Губкому про українізацію, треба поставитись досить уважно, переводячи їх в життя з найширшим розмахом, як цього вимагає така важлива справа. 
Ми тут не будемо говорити знов про Потребу остаточного виконання радянським апаратом декрету про українізацію. Що до цього, то буде вжито адміністративних заходів, які найкраще переконають всіх байдужих. Але основне питання, яке ми тут підкреслюємо, це українізація самих партійних організацій. Тільки цим ми досягнемо того, що переведення українізації в усіх галузях нашого громадського життя буде проходити без зайвих перешкод. 
Аджеж ми добре знаємо, який вплив Комуністична партія має на трудящі маси та на їх організації. Отже, не тільки тому, що українізуючись, Комуністичній Партії, лекше керувати всією справою українізації, але й тому, що кожна акція в середині партії дістає найширший відбиток серед позапартійних кол — першорядним завданням стає українізація партії. Проте, не можна сказати, що партійна організація Київщини, яка досить усвідомила теоретично національну політику, практично вживає всіх належних заходів до її переведення. Звичайно, нема такого комуніста, який би не ставився прихильно до українізації, але не кожний комуніст віддає собі відчит у тім, яку ролю він сам мусить відогравати в переведенні українізації. А роля ця дійсно дуже значна. 
Кожний комуніст мусить знати досконало мову, якою говорить більшість українських селян і робітників, мусить знати історичне минуле й сучасне тієї країни, в якій він живе, мусить знати всі економичні особливости України; мусить цікавитись всією історією розвитку, а також сучасну українську культуру. Тільки тоді, коли більшість комуністів дістане всі ці знання, буде забезпечено цілковите й грунтовне переведення українізації всього нашого громадського життя. Як що тепер від кожного комуніста вимагається певне знання марксизму та ленінізму, то від комуніста, що живе в національній республіці СРСР, треба ще вимагати, щоб він здатний був допомогти Партії перевести національну політику. Отже, ми зазначаємо, що переведення резолюції Пленуму Губкому про українізацію, залежить головне від того, в якій мірі, комуністичні організації та кожний комуніст, зокрема, твердо стануть на шлях власної українізації. Нехай всі комуністи це добре засвоять і подбають про те, щоб виконати свої обов’язки що до українізації.