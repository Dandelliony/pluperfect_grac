Виступ тов. Томського.
ГУЛЬ, 4-ІХ На сьогоднішньому ранішному засіданні з промовою виступив представник радянської делегації тов. Томський, якого було зустрінуто бурхливою овацією конгресу. 
„Я щасливий — каже т. Томський, що вперше за весь час існування російського робітничого руху можу виступати від його імени на конгресі англійських тред-юніонів. Я ставлюсь з величезною повагою до енергії і організованости англійських робітників. Я щасливий заявити, що зараз виступаю не як дипломат — це задоволення мені набридло. — Я виступаю як представник організованих робітників радреспублік, що об'єднують в своїх профорганізаціях 6 мілійонів членів. Структура російських профспілок ріжниться від структури ваших спілок. В Росії тільки 24 профспілки, і робітничий рух більш централізований, аніж ваш. Але я бачу, що суперечки, які виникли на конгресі, а також загальний розвиток світового робітничого руху свідчать про необхідність збільшити концентрацію руху. Це виникає тому, що робітники, стикаючись з зімкнутими силами капіталізму, уяснили собі невигоду існування окремих угруповань, обмежених національними рямками. Об'єднаному в міжнародніх рямках капіталу повинно бути протиставлено більш міцний і організований опір. 
Там, де організовані робітники стикаються з організованим капіталом виникає класова боротьба, що неминуче повинна перетворитися в боротьбу політичну. Цей факт, звичайно, обходять загальними фразами про національні інтереси або аполітичність робочого руху. Після жахливої світової війни кожний з присутніх тут товаришів знає, що заміна класової боротьби фразами про національні інтереси і демократію може закінчитися тим, що мілійони робітників знову підуть у траншеї, щоб убивати своїх братів по клясу. Не зважаючи на наше росходження в минулому, робітники всіх країн знають ріжницю між національними і класовими інтересами. 
Ні одна нація не вийшла переможницею в минулій війні, але робочий клас усього світу знаходиться безумовно в числі переможених. Виробничі сили всюди зруйновано, збільшені податки обтяжують робочий клас. Всюди розвився наступ проти його завоювань. Це одкрило робітникам очі на лицемір'я розмов про національні інтереси. 
Я нагадаю вам, що російські робітники й селяне, які більше всіх потерпіли від війни, не тільки повстали проти неї, але й скинули царизм. Вони пішли далі, скинувши новий уряд, який теж продовжував війну, встановили владу робітників та селян. Вони вірили, що англійські і французькі робітники не захотять підняти зброї, щоб по наказу капіталістів напасти на своїх російських братів. 
Англійські і французькі робітники виправдали надії російських робітників та селян, і я хочу за це подякувати ім. Далі, зупинившись на можливостях нової війни, тов. Томський каже: Я певний, коли залізні руки капіталістів протягнуться, щоб задушити повставших німецьких робітників, англійські робітники знову скажуть — руки геть! Є тільки один шлях до миру через об'єднання робітників всього світу. Сподіваюсь, що робітники будуть досить дужі, щоб сказати: Геть війну! Коли робітники всіх країн об'єднаються, то коли капіталісти скажуть: Хай буде війна — робітники відповідять: Хай буде мир, і мир буде. (Далі буде).