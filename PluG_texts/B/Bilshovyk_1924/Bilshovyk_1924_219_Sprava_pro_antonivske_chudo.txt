Справа про антонівське чудо.
(Від нашого власного кореспондента).
НА МЕЖІ.
Поділля не тільки прикордонна смуга, але й багата на хліб. Підчас голоду 21 р. врожай тут був досить гарний, і в значній мірі Поділля постачало хліб цілій Україні. Тут і до 20 цукроварень, що працюють. Досить принадний шматок для закордонних капіталістичних хижаків. Із Подділя почався останній акорд петлюрівського бандитизму й остання спроба сили закордонної контрреволюції — наскок Тютюнника. Боротьба з бандитизмом тут особливо була довга й важка. Куркулівські елементи Подільського села, люто вишкіривши зуби, боролись за свою владу над селом. На такому соціяльно-політичному тлі зовнішнього й внутрішнього оточення ворожих сил роспочалось радянське будівництво на Поділлі; поволі, але грунтовно й на довго зміцнювалась радянська влада, пускаючи глибоке й міцне коріння в самі низи трудового незаможнього селянства. Скрізь на Поділлі почали розвиватися нові, радянські форми життя. Село, що досі було мертве, темне, неосвічене — заворушилось, заклекотіло свідомістю й творчістю. Досить зазначити, що в губернської подільської газети „Червоний Край" є дуже багато селькорів (600 чоловіка). 
Такий безперечний зріст революційної свідомости прикордонного села звичайно не подобався, як своїй, так і закордонній контрреволюції. Спинити цей зріст, або принаймні, на якийсь час його затримати, викликати розгордіяш у свідомості селянства, звернути його увагу в бік від потрібних і корисних заходів радянської влади в справі землевпорядкування, колективізації, кооперування, шкільного будівництва — ось які завдання поставили перед собою ініціятори й організатори релігійного шантажу на Поділлі. 
Усю стихійну хвилю „чудес" було зфабриковано і підготовлено як-раз у пору польової роботи. Не встиг іще селянин зібрати з поля озимину тоді, як на терезах економичного добробуту цілої УРСР серйозно зважувалося врожай Поділля, — лукава попівська й куркулівська контр-революційна агітація зі всією силою (властивою їй тоді) заразила темні й відсталі елементи села. 
Почалось із славетнього Калинівського „чуда", що в дійсності було злочинним замахом на добробут, матеріальний і фізичний, подільського селянства. Незібраний хліб, витоптані, запаскуджені й запопелені (від тисячі багать) поля, велике росповсюдження пошесних і венеричних хвороб, піяцькі бешкети, систематичне й масове оббирання селян — ось наслідки роботи калинівських „чудотворців". Одночасно цей брудний шантаж розлився по цілих округах Поділля — Винницькій, Каменецькій і Могилівській. Правда, у кожному місті «чудо» мало свої особливості. Коли в Калинівці в центрі контр-революційної авантури були хрести, з яких точилась кров, то в Могиліві була „Йосафатова долина", а в Кам'янці ми вже здибаємо „антонівське чудо", джерело якого забило в темному колодязі. 
Незграбний штамп контр-революційної організації почувається у всіх релігійних махінаціях. З одного боку — ватажки, що гарно орієнтуються в обставинах. Для них найважливіше у всій цій, ніби то релігійній, справі полягає в можливості провадити протирадянську агітацію. З другого боку, ми бачимо бродячий натовп темних і несвідомих селян. 
Характерна ознака всіх чудес — марудне, сіре топтання на одному місці. Релігійний фанатизм швидко й легко зникає. Ініціятори чудес навіть і не пробують його затримати. Місце „чуда" перетворюється в звичайний ярмарок, головне завдання якого-це одверта протирадянська, контр-революційна агітація. 
Кам'янецький процес багато дечого мусить показати широким селянським масам на Правобережжі й по цілій УРСР. Цей процес викриє справжній політичний грунт цього чергового контрреволюційного вибрику. 
Трудящі Поділля дуже цікавляться цим процесом.