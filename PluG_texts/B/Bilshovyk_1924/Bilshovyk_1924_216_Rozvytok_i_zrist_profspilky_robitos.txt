Розвиток і зріст профспілки „Робітос“.
Сьогодні Спілка робітників освіти святкує свій 5-річний ювілей. 
Цей ювілей притягає увагу не тільки членів Спілки, а також і широких партійних та безпартійних мас. В умовах пролетарської революції ці п'ять років є ціла доба. 
Організація та розвиток життя Союзу, його робота та значіння такі важливі, що треба на кожному з цих моментів спинитись окремо. 
Перше завдання, яке стояло перед Спілкою робітників освіти було організувати та скупчити всі освітні сили, втягнути їх у єдину продукційну спілку, відновити звязок з периферією та погодити діяльність з загальним професійним рухом. 
Це завдання в українських умовах було дуже тяжке. Доводилося побороти соціяльні, корпоративні та національні тенденції. 
Коли ми заглянемо в історію початкової пореволюційної доби (до утворення теперішнього Союзу), то побачимо там спілку учителів вищих початкових шкіл, спілку вчителів у початкових школах, а далі всеросійську спілку, а потім спілку вчителів українців, євреїв, поляків, спілку вчителів — комуністів, інтернаціоналістів то що. 
1919 рік об'єднує всі вчительські організації в один продукційний центр, який охопив усю професійну роботу. В червні 1919 р., було прийнято статут єдиної спідки «Спілка робітників школи та культурно-освітніх інституцій», яка об'єднала усю освітню масу, і яка згодом перетворилася у Спілку Робітників Освіти. 
Дальший організаційний розвиток скеровується в бік організації освітніх мас звязку їх з периферією. Організаційний бік справи набірає нормальних форм у 1923 р., коли вдалося виховати професійних робітників, які провели організаційну роботу. 
Друге важливе завдання, яке стояло перед Спілкою, — це виховання широких мас освітників у дусі революційної ідеології, поборення дрібно-буржуазної ідеології. Коли в перші роки існування спілки ця робота давала дуже незначні наслідки, то останні два роки проходять під знаком неймовірно інтенсивної роботи над вихованням робітників освіти. Гуртки вивчення марксізму, ленінізму, гуртки вивчення ріжних педагогічних питань, курси для перепідготовки вчителів, які підвищують політичну, громадську педагогічну кваліфікацію вчителя, зробили зараз своє діло. Спілка підняла низові верстви на вищий ступінь громадського життя. Що до ідеології вчительства особливо сільського, то воно так змінилось, що тепер можна з певністю сказати, що частина його цілком підійшовши до партії, відірвалась уже на завжди від дрібно-міщанських ідеологичних переконань. 
Третє завдання Спілки — матеріяльне забезпечення робітників освіти. Заробітна платня освітника стоїть нижче за всі категорії індустріальної праці. Робота відродження промисловости, транспорту, металургії, що були підвалиною радянської влади, одтягала матеріяльні засоби та можливости. Коли ми після горожанської війни, голоду, почали вже грунтовніш підкладати під себе матеріальну базу, то на X З'їзді Рад питання народньої освіти стали актуальними. Робота спілки для матеріального забезпечення набирає почасти вже конкретних форм. Зараз, коли переглянути місцеві бюджети, то побачимо, що на освітню роботу з місцевих коштів уділяється найбільша частина. На це питання звернено як найсерйознішу увагу в роботі місцевих органів. Ми ще не дійшли до цілковитого матеріального забезпечення, але й це забезпечення, яке ми тепер маємо, цілком гармонує з можливостями. Крім того, спілка вживає заходів, щоб ліквідувати ненормальне становище, яке викликається не однаковою оплатою праці, освітника села з освітником міста. 
Національне питання, яке вирішила тільки комуністична партія, дає можливість особливо в українських умовах розгорнути роботу у всю широчінь. Національна політика в радянських умовах служить не для експлоатації та пригноблення націй, а забезпечує вільний розвиток кожної нації і сприяє підвищенню рівня широких мас робітників та селян. В УСРР наша національна політика виявляється у твердому переведенню в життя українізації та вільному розвитку національних меншостів. 
Правильне розуміння національної політики мусить бути основним мотивом всієї роботи освітника. 
І тепер ми помічаємо, як те, що неможливо було раніш, тепер набирав форм конкретного виявлення. Спрага до знань, що ми помічаємо за останній час серед робітничих та селянських мас, захопила освітника-масовика. 
Робітник - освітник пішов поруч з робітником та селянином під прапором ленінізму. До того ж «культурна революція» захопила не тільки освітника-середняка, а також і робітника наукового. За п'ять років Спілка виросла у велику силу, яка стоїть на шляху, вирішення всіх питань, що стояли пред нею (організаційна робота виховання мас у дусі ленінізму, матеріальне забезпечення). 
З боку партії Спілка має завжди допомогу. Спільна робота та допомога виведуть робітників освіти на шлях до комунізму. 
Спілка розуміє ідеї пролетарської революції і активно бореться за здійснення гасла Леніна «Профспілки мусять бути школою комунізму».