На шляху до визнання СРСР Францією.
З повідомлень вчорашніх і сьогоднішніх газет видко, що французький уряд призначив комісію для вивчення справи про умови, як відновити стосунки між Францією та СРСР. 
Комісії цій ми могли-б і не надавати особливого значіння, коли-б коментарії всіх часописів Парижу не доводили, що ця комісія має на меті негайно визнати СРСР. Правда, читачеві, що стежить за інформацією Франції, може здатися сумнівним значіння цього акту французького уряду після того, як було включено до складу комісії колишнього царського посла Нуланса. Нуланс бо добре відомий робітникам і селянам СРСР, як їхній запеклий ворог, натхненик і учасник Ярославського повстання та инших контрреволюційних виступів, один з головних керовників антантської інтервенції проти СРСР, але переважна кількість членів згаданої комісії належить до представників уряду Еріо та його політики, і коли Нуланса все-таки включено до комісії, то це, мабуть, тому, що в його особі уряд Еріо робить уступку представникам французької біржі, які зацікавлені в тому, щоб їм було повернуто борги, та мають одстоювати через Нуланса свої позиції. 
Як-же все-таки дивитися на перспективи праці комісії та на її майбутні наслідки? Коли взяти на увагу й повірити словам французької преси, що коментує повідомлення про призначення комісії, тоді нема підстави сумніватися, що Франція стоїть перед визнанням СРСР. Правда, націоналістична газета „Еклер" називає рішення уряду безглуздям і благає де-Монзі добре вивчати справу перед тим, як ухвалити в цій спразі певну постанову, але й така постановка питання газетою „Еклер" свідчить про те, що визнання СРСР з боку Франці — неминуче. А урядова газета „Ом- Лібер" так-таки прямо й пише, що комісія висловиться за негайне та безперечне визнання СРСР. 
Ми з свого боку теж можемо гадати, що в наслідок роботи комісії, Франція визнає СРСР. Бо немає ніяких підстав думати, що Франція призначила комісію за-для декорації. Визнання СРСР — це конча потреба для французького уряду. Насамперед, ця потреба викликається міжнародніми інтересами Франції. Ніякі миролюбні парадні зустрічі між Макдональдом і Еріо не можуть прикрити суперечностей між цими двома державами та боротьби за гегемонію в Європі, яка все більше та більше розгортається. Отже, борючись з Францією, Англії дуже зручно мати СРСР не за ворога, а за союзника. 
Про це добре знає Франція й вона, звичайно, не може погодитись на те, щоб Англія мала в цьому перевагу. Шукаючи шляхів до відновлення стосунків з СРСР, Франція хоче врівноважити своє становище в Європі. З другого боку, теперішній уряд прийшов до влади виключно тому, що підніс гасло визнання СРСР, гасло, яке давно стало найпопулярнішим не тільки серед робітничих мас, але й серед дрібно-буржуазних мас Франції. Не перевести цього гасла як найшвидче в життя, — це значить урядові Еріо позбутися довір'я своїх виборців і сприяти повороту до влади старого консервативного уряду Пуанкаре. 
Отже, виходячи з цього, ми вважаємо, що утворення комісії дійсно має спільне з намірами уряду Еріо визнати СРСР. Тут одначе повстає нове питання: яким чином відбудеться це визнання? Чи розпочнуться попередні переговори для того, щоб Франція висунула попередні умови СРСР перед юридичним визнанням, чи Франція піде за Англією і раніш юридично визнає СРСР для того, щоб потім вступити в переговори, присвячені фактичному відновленню стосунків. 
Власне кажучи, дуже важко заздалегідь відповісти на це питання, але нам здається, що і в цьому Франція примушена буде не відставати від Англії. До цього примусять її, з одного боку, власні інтереси, а з другого — то міцне міжнародне становище, яке займає тепер СРСР, Так чи инакше, ми не помиляємось, коли відзначаємо, що ми - напередодні визнання СРСР Францією.