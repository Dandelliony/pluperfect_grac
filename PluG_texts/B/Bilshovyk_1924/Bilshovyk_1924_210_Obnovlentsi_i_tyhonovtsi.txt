Обновленці й тихоновці.
Обновленська хвиля докотилась до Київа і тут ледве не сталася сутичка між обновленцями й тихонівцями. Тільки вчасно вжиті заходи запобігли бойовисько. 
У неділю, 14 вересня, в Лаврі у великому Успенському соборі служив митрополіт Інокентій за участю 13 священників і 10 дияконів. Поруч у трапезній служили тихонівці на чолі з настоятелем лаври Климентієм. 
На адресу представників живої церкви з боку кликуш, баб і ченців чути було погрози й вигуки, що Інокентій антихрист. Митрополит Інокентій одказав і на це, щоб народ розсудив, хто антихристи й єретики — чи представники живої церкви, чи тихонівці, що досі тримають народ у темряві й задурюють йому голови. 
Тихонівці ж у всякий спосіб намагалися викликати бешкет і нацькувати темну масу на обновленців. З настоятелем Климентієм сталася істерика і він почав кричати, що Інокентій і всі, хто з ним, єретики диявола. Тихонівці вдерлись до обновленців і повиливали оливу з лямпадок, приказуючи: „щоб єретикам не досталось". 
Прихильники живої церкви, яких було 100 чоловіка, влаштували митрополітові Інокентієві урочисту зустріч і засипали його квітками, а тихонівці намагалися закидати його гноєм. 
Наприкінці служби частина тихонівців зайшла до обновленців, щоб послухати службу божу. Де-хто з них, не бачивши раніш Інокентія, здивувались, що він у священницькому одягові і не такий страшний, як про нього оповідали ченці. Митрополіт Інокентій заявив, що жива церква несе мир і любов. Між иншим, він зазначив, що понад 20 років він служив разом з Тихоном у Америці при російській місії.