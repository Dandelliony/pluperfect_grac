По Київщині
ДРУГА НАРАДА АКТИВУ.
(Васильківський район Київськ. окр.). 
В кінці серпня в нашому районі відбулася друга нарада активу. На нараду з’явилось 70 чоловік представників сільрад, комнезамів, ріжних профспілок м. Василькова та вчительство. 
Першим питанням була — англо-радянська умова. Докладчик т. Самойлов (секретар Райпаркому) яскраво з’ясував це питання як з економичного так і з політичного боку, зауважуючи, що не дивлячись на ріжноманітні перешкоди капіталістичних держав зірвати англо-радянську конференцію, — така закінчилася мирно, з бажаними для нас наслідками. 
В резолюції винесено подяку червоній дипломатії і ганьбу соціял-угодовцям. 
Друге питання — це кампанія «Дні врожаю». Докладчик т. Гресь (Голова РВК) з’ясував значіння кампанії «Дня врожаю» для сільського господарства особливо в цьому році. Також зазначив про ті засоби, що вживаються до боротьби з посухою (меліорація, кредити та нові форми землекористування). 
Співдокладчик по цьому питанню агроном т. Крижов звернув увагу на те, що населенням району не використовуються ті можливости, які маються для відродження сільського господарства, як напр. с.-г. машини, сівалки, трієри і т. д. 
По цьому питанню виступало багато промовців з місць і в решті-решт ухвалено резолюцію з закликом до незаможницького й середняцького населення району про перехід на нові форми землекористування, — форми колективної праці (кооперація, колективізація). 
Третім і останнім питанням було питання про ліквідацію неписьменности та малописьменности. 
Докладчик т. Гресь зазначив, що райкомісія по ліквідації неписьменности намітила в кожному селі і хуторі району відчинити з жовтня м-ця лікпункти для неписьменних і малописьменних і тут же запропонував організувати «Т-во сприяння ліквідації неписьменности» ім. т. Леніна. 
На цьому нарада закінчилася. 
Постанови наради переводяться в життя.