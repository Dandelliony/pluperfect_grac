Про пільги при сплачуванні сільгосподатку.
Одним з моментів положення про сільгосподаток на 1924-25 рік, що найбільше відбиває класовість нашої податкової політики на селі, треба вважати пільги для незаможніх господарств. Для того, щоб це зрозуміти, зовсім не треба переказувати всі пільги, а досить відзначити тільки основні.
У ПОЛОЖЕННІ ПРО СІЛЬГОСПОДАТОК. 
1) Господарства Київщини, де на їдця припадає до пів-десятини землі і які не мають худоби, що підлягає оподаткуванню, звільняється від податку. Таких господарств є 90.000. 
2) Господарства зазначеної забезпечености землею, без ріжниці кількости робітників, коли з худоби, що підлягає оподаткуванню є І корова, звільняється від половини податку. Ця пільга поширюється на 40.000 господарств. 
3) Господарства з такою ж площею на їдця і не більш як з і головою худоби, що підлягає оподаткуванню, без робітників і робітниць, цілком звільняється від податку. 
Ми не можемо, на жаль, сказати, скільки господарств буде звільнено в порядкові цієї останньої пільги бо докладно не знаємо, скільки є таких господарств. 
Перші дві пільги, як бачимо, поширюються на 130.000 господарств. 
ГУБВИКОНКОМ КИЇВЩИНИ ЗАПРОВАДИВ ДОДАТКОВІ ПІЛЬГИ. 
1) Для Малинської та північної частини Київської округи, де пристосовується для оподаткування Волинську й Чернигівську шкалу, всі переказані вище пільги поширюються на господарства не до півдесятини на їдця, а до ¾ десятини. Це збільшить кількість господарств, що можуть користуватися з пільг, на 15000. 
2) На решті території Київщини господарства, що мають більш як ½ десятини і до ¾ десятини на їдця та які не мають худоби, що підлягає оподаткуванню, звільняються від половини податку. Таких господарств є 75000. 
3) Всі однокорівні господарства звільняються від оподаткування корови по пересічній ставці на десятину. Це поширюється на 180000 господарств. 
Тільки з переказаних пільг може користуватися 400000 господарств, себто майже 50 відс. усіх господарств Київщини. 
Але це не все. Радянська влада взяла на увагу також і те, що спроможність сільського господарства могла зменшитися з причини стихійного лиха. Коли на це є відповідні документи, то господарства, що потерпіли від стихійного лиха, дістають ті чи инші пільги. 
Частину пільг уже переведено в життя (декретні пільги), частину переводиться — це пільги Губвиконкому та з причин стихійного лиха. 
Справу про те, щоб як найшвидче дати можливість сільським господарствам використати всі пільги що до сільгосподатку, треба висунути тепер, як найбільш важливу. 
Це важливо не тільки для селян Київщини, що в найкоротший час повинні знати докладно розміри оподаткування, — це дуже важливо й для апарату, що стягує податки, бо коли швидче буде переведено всю техничну роботу що до пільг, то й легше буде переводити оперативну роботу в справі стягування податку, не витрачаючи часу на розгляд значної кількости заяв. 
Це взяло на увагу й податкове законодавство, визначивши недовгочасні строки для розгляду таких заяв. Але не тільки треба говорити, щоб все це було як найшвидче переведено в життя, треба вимагати свідомого відношення до справи по суті, треба вимагати уважного розгляду всіх заяв селянства, навіть найнезначніших. Треба, нарешті, ще раз з'ясувати, з другого боку, й селянству, що їхнє становище податковий апарат цілком і завчасно взяв на увагу, а тому не слід даремно метушитися й тим самим иноді ускладнювати роботу. Кажучи це, ми маємо на оці випадки, коли селяне безпосередньо зверталися до Наркомфіну й Губфінвідділу, в той час, як усі заяви про пільги повинні мати резолюції і сельради і райвиконкому (про порядок, як дається пільги селянству, ми вже не одного разу писали). 
Звісно, ніхто не має права позбавляти селянина змоги вдатися до центру з тією чи иншою заявою, але слід досить зрозуміло пояснити селянству, що нігде в центрі не можна ухвалити постанови, не маючи резолюції по суті справи від місцевих представників робітниче-селянської влади, і що через це тільки даремно витрачається час та силу, і заяву про пільги селянин везе до центру, а в центрі йому мусять казати, щоб він їхав назад на місце, щоб одержати резолюцію. 
Отже: 
1) Справа пільг і знижок що до сільгосподатку є одною з найголовніших в нашій податковій політиці на селі;
2) Треба в найкоротший час дати селянам можливість користуватися з законних пільг та знижок. 
3) Треба докладно й зрозуміло ще раз пояснити селянству, як можна скористуватися з пільг. 
Завдання це найбільше треба поставити перед районним і сільським апаратом, що суть безпосередніми провідниками в життя політики Радвлади на селі.