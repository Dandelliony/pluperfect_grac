До підсумків нарад районних активів.
На засіданні Бюро Губкому з 2-ІХ обмірковувалось справу про притягнення широких кадрів наших відповідальних робітників до активнішої участи в політичному й господарському житті нашої організації. 
В своєму докладі про переведення по районах наради активів тов. Лаврентій зауважив багато моментів, що характеризують зменшення уваги з боку активу до справ, які стоять у центрі нашої політики і партпраці. Виявилось, що і в справах сельроботи, і в справах бюджету, і в хлібозаготовчій кампанії, і в переведенні нацмоменту і т. инш. в усіх цих справах актив не досить освідомлений і мало виявляє до них інтересу. 
На нарадах зазначалось і причини, що викликали цей занепад активности в житті організації. Ці причини в основі зводяться ось до чого: а) Загальне зменшення темпу роботи за час відпусків, б) Недостатнє освітлення в пресі провідними працьовниками справ, що є суттю та змістом їхньої повсякденної політичної господарської і професійної праці, в) Відсутність належного пророблення на осередках тих основних справ у галузі виробництва, торгівлі, політики, партпраці і т. инш., які тепер повинні стояти в центрі нашої уваги, г) Широкіпартмаси не досить поінформовано про те, як провадять свою працю товариші, що займають провідні пости, кожний в галузі своєї діяльности. Їхні інформаційні доклади та звіти на партійних зборах ставляться дуже рідко, д) Нема між відповідальними робітниками взаємного обміну досвідом своєї праці, конче потрібного для найбільшого поширення активом свого світогляду та всебічної освідомлености, е) Процес поширення кадрів нашого активу шляхом висування робітників з низових партмас проходить мляво й кволо. 
Вищезазначені моменти кажуть про те, що неодмінно треба звернути найсерйознішу увагу з одного боку на належне політичне оброблення нашого активу, а з другого - на наближення останнього до широких партійних мас з метою піднесення рівня їх розвитку та знань у політичних і господарських справах. 
Губком тепер працює над розробленням конкретних заходів, скерованих до підсилення оброблення активу й до підвищення активности партмас. 
Чергове засідання Бюро Губкому повинно з приводу цього сказати своє рішуче слово.