Голос села
ВІДСУТНІСТЬ ДИТЯЧИХ ПРИТУЛКІВ ДОСИТЬ ПОМІТНО
Наскільки справа з дитячими притулками стоїть негаразд свідчать про це часті пригоди з дітьми. 
Особливо, це помітно в жнивову пору. 
В цей час на селі можна здибати тільки дідів, бабів та дітей. 
Увесь працезданий люд у полі. 
Досить тяжка тоді доля дітей. Вони залишаються під доглядом старих — дідів та бабів. 
Тут уже знати, який догляд. Часто густо ці старі діди та баби сами потрібують допомоги та пильнування за собою. 
Діти здебільшого залишаються без догляду. 
Перед дитиною, коли вона без догляду, розгортаються широкі можливости гри, під час якої даремно витрачається фізична енергія дитячого організму. 
Гра - картина усього життя дитини але все-ж таки необхідні, щоб вона провадилась під доглядом вихователя. Тільки такі гри будуть корисні дітям і нічим не будуть загрожувати дитині. Таку організовану гру, такий корисний захист дитині дав дитячий притулок. 
В противному разі дітей, що залишаються під доглядом старих під час жнивової пори — чекають ріжні пригоди: копанка, вітряк, колодязь. Пора подумати про дитячі притулки на селі, де-б дитина виховувалась в колективному дусі й була-б застрахована від передвчасної смерти.
ТЕЖ "КОЛЕХТИВКА". 
(с. Селище Канівського району на Шевченківщині).
Звичайно є великі колективи, є й малі, а то бувають ще й „колехтівки", де невелика купка людей, що не здатна утворити щось „своє", притуляється до якоїсь бездіяльної, але юридично правової організації і вже під її маркою виявляє себе. 
Приклад. 
Канівське РЗУ здало Селищанській хаті-читальні в оренду 12 десятин землі зі знижкою на 50 відс. Було складено відповідну умову, при чому від хати-читальні „уповноважився" голова т. Бугай, кажу „уповноважився", бо сам собі написав уповноваження з літучим №, без відповідної постанови членів. 
Одержав землю і звичайно далі почав „действувать", як сам він висловився — „по незнанню”.
Зібрав членів хати-читальні та й каже: 
-	Оце земелька вже є... тепер гроші треба... Давайте ж з кожного носа... бо наймана праця не допускається, „колехтівом” треба. 
Зачухалися носи. 
-	Не пойдьот! — кажуть, — грошей чорт-ма. 
-	То тоді записуйтесь хто мав їх, бо як же-ж справі так занепадати.
Мовчать хлопці... 
Коли мовчать, значить согласні. 
З 28 душ, записалося 8: усе грошовита братва, а решта розійшлась, коли таковоє „дело”. 
Так повстала „колехтивка”. 
Внесла вона орендну плату від імена хати-читальні до РВК; пообіцяли колись хаті-читальні дати 10 відс. від якогось прибутку і почали орудувать з гр. Бугаєм на чолі. 
З'орали, засіяли, посадили бакшу, а вже кавуни та дині самі почали рости. 
Ганяє тепер Дніпро повні берлини на Київ. 
А члени хати-читальні вухами хлопають та нюхають: з якого воно боку „повітря такого надуло” і певно вже догадуються, як їхній голова Бугаї по „незнанню” оковпачив їх. Бо в ділах хати-читальні навіть згадки не має про землю і тільки РЗУ думає що земля використовується хатою-читальнею. 
За такі штуки Бугаю треба: або піти під суд, або справу по иншому поставить, щоб господарем землі була хата читальня, а не «колехтівка» під маркою хати-читальні.
ЧЕРВОНО-СЛОБІДСЬКА КОМУНА "МУРАВИЩЕ"
В 1921 р. в селі Червоній-Слободі за ініціативою комосередку було зорганізовано колектив під назвою «Муравище». До складу цього колектива увійшло 18 родин з 60 їдцями — незаможників. 
Проіснувавши одно літо, колектив на осінь почав роскладатися, через те що члени колективу не дбали за одно загальне господарство, а кожний дбав про те, як би поширити своє власне. Де-які зовсім вийшли. Залишилася невеличка купка — переважно партійців — було вирішено реорганізувати колектив на комуну. І в грудні місяці 1921 року колектив було реорганізовано. 
При реорганізації колективу до комуни перейшло 10 родин з 38 їдцями. Від колективу до зорганізованої комуни було передано зруйновані будівлі та зіпсований мертвий реманент: одну молотарку, січкарню, жатку, корнерізку та пару коней. 
В січні місяці комуну було зареєстровано в Губземуправлінні й одержано для потреб комуни з бувшого попівського сінокосу 40 десятин землі. 
При ліквідації своїх господарств де-які члени комуни не захотіли віддати своєї землі і через де який час їх було виключено. Другою причиною виходу з комуни була голодовка. 
Зісталося лише 6 родин, які не дивлячись ні на що приступили до обробки землі та влаштування господарства комуни. Перешкод було багато, але надія на кращу будучину зміцнювала й піддавала ще більше жвавости в роботі. 
В кінці 1922 року комуна вже мала невеличку кількість живого й мертвого реманенту, обсіяла землю та надала належного вигляду своєму господарству. В 1923 році головну увагу було звернено на ліквідацію неписьменности серед жінок, яка пройшла з великим успіхом й дала гарні наслідки. 
Вісім десятин землі, яка ніколи не засівалася, було оброблено під посів. 
Відремонтували будівлі, придбали молочної та робочої худоби та реманенту. Було звернено увагу на необхідність перейти до чотирьохпільної системи рільництва. 
Також заведено травосіяння і культурну обробку землі. Обставини заставили комунарів взятись до скотарства, свинарства та молочарства. 
Для чого з Губсельбанку одержати в сумі 1500 карб., який й обернено на вищезгадані цілі. 
Але дякучи неврожаю цього року думка втворити підсобні господарства не здійснилася в повній мірі. 
Незаможне селянство, бачучи користь, на прикладі життя комуни з'являє велику охоту до вступу в комуну. Але приходиться обмежитися через те що житлових помешкань і коштів, на які б можна було будувати нові будівлі — комуна не має. 
Комуна нараховує 32 чол., з них працездатних 24, непрацездатних 8. Членів КНС 12, чл. КП(б)У 5, членів КСМ 7, та „Ю. Л.” 5. 
Частину невеличкого врожаю цього року в кількости 200 п. комуна дала позичково Райсельсоюзу й гадає від нього теж одержати яку небудь допомогу, або ж підтримку в справі підняття господарства комуни. Недавно закуплено рахівничі книжки та заведено справжнє рахівництво для точного обліку прибутків та видатків комуни. 
Підраховуючи підсумки роботи комуни, не дивлячись на недорід цього року, господарство комуни все ж таки значно поліпшилось, порівнюючи з минулими роками. 
Тепер комуна має досить мертвого реманенту та сільсько-господарських машин має дві сівалки, молотарку, січкарню, жатку, сіножатку, культиватора, борони, корнерізку, віялку, плуги, просорушку та кінні граблі. А також користується машинами прокат пункту, який знаходиться при комуні. 
Мета комуни — це охопити все не заможне селянство і утворити одну велику комуну. Це можна зробити при нашім малоземеллі тільки при таких умовах: коли комуна поширить свої підсобні господарства та матиме хоч кілька невеликих своїх власних підприємств. А для цього необхідна допомога в боку держави. 
Рада комуни: (підписи).
ЩО ДЕ ДІЄТЬСЯ.
В с. Посухівці Ладижінського району на Уманьщині гарно працює сельбудинок. Має 27 десятин землі, орендує водяного млина. 
Культроботу поставлено гаразд. Активно працюють засновані при сельбуді гуртки. Що-вечора в сельбуді повно людей. Слухають лекції, читають книжки і т. инш. 
Селькор Стукало.
В с. Рославичах Хотівського району на Київщині хата-читальня має велику бібліотеку, театр. Культробота ведеться гаразд. Кількість членів росте. Зараз уже є 60 активних членів. Молодь кидає вечорниці й до пізньої ночі засиджується в читальні за книжками.
Селькор Реп’ях. 
В с. Вертієвці Ніжинської округи на Чернигівщині заходами місцевого комнезаму засновано комсомольський гурток, до якого увійшло 20 членів юнаків. 
Селькор М. Черник.
В с. Петрушках Будаївського району на Київщині за ініціативою червоноармійців засновано хату-читальню, клуб і театр. Селяне дякують червоноармійцям. 
Селькор Кач.
В с. Махланці Карпинського району на Білоцерківщині в комнезамі є такі члени: 1) Артемчук Яків Тодосович — з 1923 року був бандитом, активно виступав проти Радвлади. Зараз у селі не живе, а в Київі, де вчиться в якомусь Технікумові. 2) Талалаєвський Арон Лазорович — спокон - віку спекулянт, живе сам у Київі. 3) Михалевський Григір Йосипович — син попа, перший на селі само гонщик. 
Це ще не всі. 
Що на це скажуть РайКНС і ОкрКНС 
Чи не треба часом цей комнезам почистити?
Селькор Юр. 
В с. Кирилівці Канівського район на Шевченківщині з кооперацією не гаразд. В правлінні кооперативу — майже всі члени родичі та куми. Один другою покриває, один другому допомагає. Кошти кооперативу за півроку невідомо куди ділися. 
Навіть шкільний хліб 63 пуди замотали. Зробити ревізію нема кому. 
Є, правда, Ревізійна Комісія, але голова її... кум голови правління... 
Чи не заглянув би хто зверху сюди 
Глядач