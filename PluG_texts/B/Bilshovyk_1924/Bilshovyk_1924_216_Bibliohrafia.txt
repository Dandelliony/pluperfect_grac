Бібліографія
БИБЛИОТЕКА ОБЩЕСТВОВЕДЕНИЯ. Проф. Вл. А. Пархоменко. У истоков русской государственности (VIII — XI в. в) Госиздат, Ленинград 1924 г. стр. 113 ц. 90.
Цілком натурально, що в наші бурхливі дні пильні справи сучасности зменшили інтерес до стародавньої історії Україні, що за цілу тисячу років від нас. Але це, звичайно не свідчить про те, що не час вивчати передфевдальний період української історії. Скорше навпаки: тільки уважно вистудіювавши давне минуле, можна як слід зрозуміти хід цілого історичного процесу. Не дурно один з творців наукового соціалізму, Енгельс, так багато працював над своїм твором «Походження родини, вчасности й держави» і наприкінці свого життя жалкував, що ні Маркс, ні він у свій час не знали теорії побуту. 
Проф. Пархоменко тепер один з найкращих спеціалістів історії східнього славянства. Через це від його останньої праці можна й треба вимагати більшого. І тут перш за все повстає питання — чому „У истоков русской государственности"! Аджеж, ні Росії, ні назви „русский" у VIII — XI столітті, звичайно не було. У книзі мова йде переважно про українську історію, і, врешті, сам автор її скрізь говорить лише про східне слав'янство з обережністю справжнього вченого. Таємнича загадка так би й лишилась нез'ясованою, коли б із цілком певних джерел нам не сказали, що праця проф. Пархоменка впочатку звалася «Начало государственности у восточного славянства» і назву перемінило видавництво без відома автора. 
Зміст книжки, що на неї подаємо рецензію полягає в описові розселення східнього слав'янства в VIII — XI столітті, переважно в ІХ і X (XI століттю присвячено лише 15 сторінок, а ХІІ — один маленький розділ) і походження державности так, як це уявляє собі автор. І тут доводиться признатися, що проф. Пархоменкові, як і більшості цехових учених, бракує загостреного марксівського мислення. Яка б не була велика ерудиція автора, яка б не була блискуча його оригінальність і сміливість думки, - подати всебічну картину початку державності не можна, не звязавши його попереду з економичною базою. Правда, проф. Пархоменко надає належного значіння географичному моментові, що важливість його так уперто доводив великий Плеханов, і торкається економіки — (розд. ХХІІ), але все таки поверхово і, що найважливіше, не спиняється на органичному звязкові економики з формами державности, говорячи більше про культурні впливи й „принціп державности". У цьому, на наш погляд, — найголовніша хиба. 
Але, не зважаючи на це, праця проф. Пархоменка дуже цікава, хоч може занадто вже переобтяжена гіпотезами. Що й казати гіпотеза — річ гарна, але не можна ж „до безтями”! Звичайно, проти багатьох положень можна багато дечого закинути (і спеціялісти це зроблять), а ми звертаємо увагу не тільки спеціалістів, але й шкільної молоді, і взагалі всіх тих, хто хоче знати й дрібні деталі буйного потоку історії, щоб краще з'ясувати сучасність і передбачати майбутнє. 
Написано книгу чудовою мовою, читається її легко й з захопленням. Видано гарно.