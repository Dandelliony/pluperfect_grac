Новини з Канади.
(Від нашого кореспондента в Канаді).
Українська жовтоблакитна преса в Канаді намагається всіма силами запобігти поширюванню більшовизму серед українських робітників і фермерів. Для цього вона старанно визбірує все, що подає „страшного” англійська та галицька буржуазна преса про більшовизм. Та в неї те „страшне" все якось сходить на смішне. 
Якось недавно „Канадійський Українець", орган греко католицького єпископа М. Будки, подав був за ,,Більшовиком" новину, що в Київі злодії ограбували одну інтелігентну родину. Цю „новину" газета вмістила під назвою: „Як виглядає більшовицький рай". Зараз же після цього в самім Вінніпегу, резиденції єпископа Будки, сталось кілька грабунків та ще й серед білого дня. До того-ж у них брав участь студент, вихованець митрополичої бурси ім. Шептицького, Михайло Кащун. Щоб уникнути сорому, він на очах поліцая пустив собі кулю в лоб. 
Тільки за три тижні перед цим грабунком сам єпископ Будка благословив шлюб цього бандита й гостював на його гучному весіллі. А тепер виявилось, що той бідний студент - патріот, разом зі своїм компаньйоном ограбував перед весіллям багату крамницю, забравши чотирі тисячі доларів. Ограбував по всім правилам бандитського мистецтва — „руки вгору! давай гроші!". 
Хоч на його весіллі веселилася і вся українська інтелігенція, що співали „многая літа" „молодому працівникові на користь неньки України",, але тепер та сама інтелігенція зрікається цього студента, умиває руки, а єпископ Будка не дозволив навіть похоронити його на католицькому кладовищі. 
Робітнича газета „Українські Робітничі Вісти" питає неньколюбців — за що така невдячність? Аджеж ті провокаційні доноси на організованих українських робітників, що їх робить та сама „доларохапна" інтелігенція, нічим не ріжниться від бандитизму того студента-фармацевта. 
В Саскатуні, провінції Соскачеван, заарештовано за бандитизм якогось графа, політичного емігранта з Росії, який тайно перевозив горілку. 
До Вінніпегу недавно приїхав якийсь петлюрівський генерал Зеленкевич. Їздить він тут зі своїм секретарем і збирається купувати в Канаді землю та закласти „взірцеве господарство". Місцева інтелігенція (українська) возиться з ним, як курка з яйцем. 
Цікаво, що ті генерали навіть на господарство йдуть зі штабом. Де хто посміхається і порівнює того генерала з москалем, що йшов косити та собаку вів з собою. А на косовиці й собаку з'їв і додому не міг дійти. Так може статися з господарством цього генерала та його секретарем, бо тепер у Канаді й старі досвідчені господарі зрікаються ферм. 
В той час, як петлюрівські генерали та російські графи для канадійської „демократії" дуже бажані громадяне, робітників вона не любить. Недавно приїхав сюди з Галичини український студент Теофіл Лисик. Звичайно, людині, що не знає англійської мови, трудно дістати тут відповідну роботу, бо в містах повно безробітних. Робітнича організація в Едмонтоні взяла цього чоловіка до себе, як платного вчителя для робітничої дитячої школи. Одержуючи таку платню, щоб тільки пожити, цей студент одночасно ходив до техничної школи вчитись. Але українським жовтоблакитним інтелігентам - шпіонам не сподобалось, що цей студент учить робітничих дітей української мови, і вони донесли на його поліції, що він учить дітей більшовизму, зненависти до релігії, до родичів та до уряду. Після цього прийшло розпорядження від іміграційної влади, щоб вислати його протягом 24-х годин до Польщі. (Він є політичний втікач з Галичини). 
Робітники кинулися на оборону цього студента. Виконавчий Комітет Товариства „Український Робітничий Дім" заапелював до Оттави (столиці Канади), едмонтонські робітники ріжних національностей, що гуртуються в Партії Праці, почали протестувати, теж і насилу вдалось оборонити людяну, що її мали вислати з демократичної Канади в шляхетську тюрму. Одначе, його все ж таки зовсім не звільнили, а вислали на ферму працювати, з умовою не показуватись в місто, не мати ніяких стосунків з робітничими організаціями, зарекомендувати „себе перед владою щирим громадянином „демократичної" країни, і тільки після того дозволять йому лишитись на довше'. 
Ще одна цікава подія сталася в місті Монтреалі, де якраз міститься радянська місія. 15 серпня монтреальський суд засудив на шість місяців в'язниці іспанського консула Мигуели де Малюквера за таємний довіз до Канади алкоголю та наркотиків. На суді консул відмовлявся від гріхів, і доводив, що він ввозив оливу, а не алкоголь. А коли його було засуджено, він почав просити помилування. Суддя ж відповів, що він дав йому найлекшу кару, бо за таку провину засуджують на сім років в'язниці. Виходить, що для консула фашистської країни генерала Пріма – де - Рівера — демократичний суд Канади робить знижку з семи років на шість місяців. 
При теперішнім законі, що забороняв „гарячі" питва, торгівлю горілкою в Канаді — це найбільш прибуткова стаття. На ній наживають десятки, а то й сотні тисяч доларів. Банди бутлегерів, як їх тут називають, озброєні револьверами та скорострілаки, розвозять горілку кораблями, потягами, автомобілями, часто бувають між ними та поліцією, особливо на кордоні Канади й Сполучених Штатів, величезні сутички з жертвами з обох боків. 
Тай держава має неабиякий прибуток. В такїм невеликім місті, як Вінніпег (180.000 населення) отелі заплатили 24 800 доларів штрафу за незаконну торгівлю горілкою. Це тільки самі отелі заплатили за шість місяців. А скільки заплатили ріжні поодинокі особи, які тільки горілкою й торгують. Крім того, це заплатили тільки на підставі суду. А тут більше прийнято, щоб не попасти до суду, залагоджувати справу „полюбовно" з тими, кому поручено берегти тверезість. 
0, несходимі шляхи демократії! Не дурно ж самі корінні мешканці цієї країни кажуть «Ви не можете зломити закону, але ви можете його зігнути». І громадяне «демократичної» країни гнуть її (чи свої) закони як резину. Твердий і непохитний закон демократії, а американської, з'окрема, тільки тоді, коли він торкається радикальних робітничих організацій. А злодії, бандити, бутлегери, залізничні магнати, власники копалень, банкири — гнуть ті закони на всі боки.