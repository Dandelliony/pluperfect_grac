Руки геть од Китаю!
Громадянська війна в Китаї розростається. Вона набирає загострених форм виключно тому, що ця війна підтримується Америкою й Англією. 
Почавши з ультиматуму англійського консула, який під приводом захисту чужоземців, повинен був виправдати всі махінації імперіялістів, скеровані до підтримки контрреволюціонерів у Китаї — Америка й Англія кінчають одвертими військовими операціями проти революційного уряду Сун-Ят-Сена. 
Громадянська війна в Китаї давно вже йде, йде боротьба між широкими масами китайського народу, зацікавленими в з'єднанні всіх сил і утворенні централізованої держави, що сприятиме остаточному визволенню з-під ярма чужоземних імперіалістів — з вузькою верствою купецтва, що є посередником між англо-американськими товарами й китайським ринком та що багатіє від колонізаторської торговельної діяльности імперіалістичних держав. 
Але ця боротьба завжди підтримувалася імперіялістами, инколи навіть провокувалася ними. Найбільше останніми часами виявила себе в цьому Японія. Японія утримувала цілі банди для того, щоб ті допомагали їй визискувати Китай. 
І Америка, і Англія, і Японія та Франція не можуть погодитись на те, щоб 400 мілійонів китайського народу з'єдналися в єдину силу: вони бо знають, що та сила може радикально змінити співвідношення сил усіх держав. Тому й стоять вони на перешкоді централістичним тенденціям китайського народу.
Проте, імперіялісти досі задовольнялися одними невеличкими провокаціями. Теперішній одвертий мілітаристичний виступ треба пояснити тільки підписанням радянсько-китайської угоди. Імперіалістичні розбишаки знають добре, що ця угода піднесла дух китайських трудящих мас, що ця угода є найкращою підпорою для китайського народу в справі об'єднання своїх сил і боротьби з світовим імперіалізмом, та що з другого боку Радянська держава дістає з цією угодою одну із величезних підпор на азіятському суходолі. Цього американські, англійські, французькі та японські імперіялісти стерпіти не можуть. Вони бажають знищити недавно встановлений союз між трудящими С.Р.С.Р. і народними масами Китаю через повалення революційного уряду Сун-Ят-Сена. Вони хотять панувати в Китаї, а через нього в цілій Азії. 
Але тут виникають протиріччя між окремими імперіялістичними державами. Справа Китаю — це, власне, справа панування в Тихому Океані. Тут зустрінуться суперечні інтереси ріжних імперіялістичннх держав. Тому нове поневолення Китаю загрожує новою світовою війною. Отже чи можуть трудящі всього світу бути байдужими до розбишацьких вчинків імперіялістів, чи можуть вони бути байдужими до подій в Китаї? Ні в якому разі. 
Ввесь міжнародній пролетаріат, а в першу чергу пролетаріят С.Р.С.Р., голосно вигукне своє грізне попередження імперіялістам всього світу: «Геть руки од Китаю»!