ОРГАНІЗАЦІЯ ГРОМАДСЬКОГО ХАРЧУВАННЯ.
Почин в налагодженні громадського харчування зробила Москва, де в 1923 році було засновано пайове т-во нархарчування, яке зараз має в Москві біля 80 підприємств. 
З Москви взяв приклад Харків, де було засновано пайове т-во під назвою Укрнархарч, в липні б. р. в Київі було засновано Київський відділ Укрнархарчу. На чолі Київського відділу стоїть Рада в складі 5 представників від господарчих, професійних, громадських та партійних органів. 
Мета Київського відділу, улаштовати на підприємствах та в місті низку їдалень для робітників та службовців Київа. 
Їдальні Укрнархарчу ставлять своїм завданням дати відвідувати гарні обіди за дешевшу ціну, ніж у приватніх підприємців. 
До практичної діяльности Київський відділ Укрнархарчу приступив з 15 липня. Зараз в Київі працює 6 їдалень та 1 чайна Укрнархарчу. 
Підготовлено до відкриття ще 4 їдальні та в ближчому часі буде приступлено до відкриття ще низки їдалень. 
В першу чергу їдальні були відкриті на підприємствах та робітничих районах. 
До Київського Губвідділу зараз поступають численні заяви від робітничих організацій про відкриття на підприємствах їдалень Укрнархарчу. 
Треба відзначити що лише за один місяць праці, їдальні Укрнархарчу, які раніш були у віданні Соробкопу і були дефецитні, дали де-який прибуток. 
Але прибуток не є головна мета Укрнархарчу і тому він зараз приступив ще до зниження цін на обіди, майже до собівартости. Капітал Укрнархарчу складають паї, закуплені господарчими та державними установами. Правда, через ріжні об’єктивні умови ще не всі паї Укрнархарчу закуплені київськими господарчими установами. 
Робота їдалень Укрнархарчу дала певні наслідки і приватні підприємці, щоб не втратити своїх відвідувачів вживають ріжних заходів, як, наприклад, даремно дають до обіду шклянку вина чи пива. 
В останні дні Укрнархарч приступив до поліпшення та збільшення порції обідів в своїх їдальнях та до організації наглядних комісій з представників відвідувачів. 
До роботи в їдальнях притягнуто кращих куховарів, а спілка Нархарч з свого боку частково знімає кращих куховарів з приватних підприємств і посилає їх на роботу до їдалень Укрнархарчу.