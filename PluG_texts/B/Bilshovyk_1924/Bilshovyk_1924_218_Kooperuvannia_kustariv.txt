КООПЕРУВАННЯ КУСТАРІВ.
Тов. Риков у Москві на з'їзді Губпромспілки підкреслив ролю і значіння кустарів у нашій промисловости. Промисловість наша на 60% охоплена кустарями (виняток з промови тов. Рикова). У Москві кустарі об'єдналися через кооперацію, здаючи свою продукцію їй і держорганам майже на 85%. Не лишнє вказати, що й київські домороби заворушилися і останніми місяцями справа об'єднання кустарів у артілі значно посунулась вперед. Значну ролю в цьому рухові відограв комуністичний осередок, що усунув угодовців, зайняв їх місце (з остатньої позиції вибито угодовців). Ось що зробив осередок. 
Перше київське ощадно-позичкове товариство об'єднує 1500 кустарів. З них вже організовалося 15 колективів, що інтенсивно працюють, щоб визволитися з кощавих лап мародера-лихваря, здаючи свою продукцію держорганам і кооперації, правда всього на 40 — 50%. 
Культурна праця поміж кустарів значно підвищилась і клуб став уже для неї замалий, бо після того, як праця ця перейшла до рук комуністів — одвідувати клуб стали на 300% більше. Повстає справа про підшукання нового помешкання для клубу, де можна було б умістити до тисячі чоловік, влаштувати при клубі профшколу, школу для ліквідації неписьменности поміж кустарів і їх родин, влаштувати дитячий майдан, дитячий садок, драмгурток, свою сцену, і поліпшити ще дещо. 
Помітно велике бажання до об'єднання у товариства, артілі й колективи, прагнення до знання, нового побуту. Придивляючись до життя кустарів, можна, не помиляючись, сказати, що 85% їх живе в надзвичайно кепських умовах: нерідко працюючи із сем'єю й дітьми од 5 років до 16 год. на добу вони ледве прохарчовуються. Становище безумовно тяжке і надзвичайно ненормальне. Пояснити це дуже легко: кустар попадає до кощавих лап лихваря, який робить його залежним од себе і він волею-неволею 80% своєї праці примушений оддавати цим шкуродерам, що одгодовуються на потові кустаря й його сем'ї.
Ось ті об’єктивні причини і примусили наших київських кустарів стати під керовництво компартії, вигнавши зі своїх лав меншовиків. Організуючи колективи, товариства і поруч з цим проводячи культурно-освітню працю, вони зрозуміли, що це є єдиним шляхом щоб вирватися з лап експлоататорів-шкуродерів.