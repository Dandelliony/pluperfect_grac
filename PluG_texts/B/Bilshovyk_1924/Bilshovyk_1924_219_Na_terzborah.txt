На терзборах. 
ЧЕРКАСЬКА ТЕРДИВІЗІЯ. 
(Продовження).
3. ТАБІР 
Одна з Черкаських вулиць зупиняється коло залізничної арки. За аркою — вітер розмахнув крилами і став. Ми зайшли до табору. 
Скрізь по землі стоїть вода — ніччу лив дощ. Шатри порозкривані — висушується полотно. Те сонце, яке по дописам «весело грає на бадьорих обличчях червоноармійців», пекло, як по наряду. Всі люде були за табаром на учебі, а ті, що попадались нам по дорозі, мали спітнілі, морені обличча. Від сонця бадьорости було мало, але в цій спітнілости та морености почувалась сила. Чоловік мав вигляд впевненого в тім, що він робить; і не мав наміру показувати це бадьорим обличчам. І так, я кажу, чулась сила! 
Табір є росподілений на 3 великих кутки шатрів, де стоять окремі полки. Коло кожного кутка — кухні, вмивальники, душі для обливання холодною водою. На площі між двома полками — леншатри (клуби) кожного полка, театр під небом (в театрі дах має лише сцена), саніт. шатро, „околодок". 
Ми дійшли до шатрів сотні (роти) розвідників 297 полка. Коло них ходив черговий, а шатри були порожні. Кожна з цих червоноармійських „кватир" була викопана в землі і накрита дахом-полотном. Посередині шатра — прохід і по обидва боки — нари. В кожнім шатрі живе 10 — 12 червоноармійців. Під стіною „стойка" для рушниць. Ми зайшли, в шатро комсостава і сіли на ліжка. За столом сотенний писарь виводив літери, цифри. Було недалеко до 11 годин. 
-	Скоро прийдуть на обідішню перерву — сказав політрук.
Я запитав, як росподілюється день. 
-	А ось, відповів політрук: — встають о 5 год, 56 — „уборка" і чай, 6 — 7 культгодина, 7 — 11 — учеба, „строй", 11 — 3 обідішня перерва, 3 — 6 знову „строй”, потім вечоря, леншатро, театр, о 9 год. — „повірка”, о 10 — горніст, спати. 
За шатрами загули пісні. Потім гупали гуртом ноги. Я вийшов на двір. Табір зробився вуликом. З поля вертались сотні (роти). З боку видно було лише, як махають руки і підіймаються ноги. Ліворуч ішли командіри чот (взводів) та комсотні (роти). 
Кожен червоноармієць мав на собі: шлем, скатку (з шинелі), рушницю з багнетом, котьолок, протигаз, лопату. Важкі руки, видно, звикли більш до чепіг та коси, бо ніяково були причеплені до плеч. Були переважно селяне, иноді, навіть бородаті. Почувалась могутність народа од його праці, вірилось, що ці порепані руки задушать ще не одного „буржуя", так, просто, без усякої „механізації". „Важко за 21 день вивчити механізації таку неоднакову масу", подумав я. 
-	Стій! 
-	Знять рушниці! 
-	Розхо — одьсь!.. (Команда була українська) 
Люде розійшлись до шатрів. 
Пекло сонце. Над підійнятими шатрами шепотіли собі дерева. Шатри стояли під деревом, а поруч біг високий насип, і потяг кричав до семафора, мов несамовитий. І дим стелив над табір. 
На обід було: борщ з м'ясом та каша. Червоноармійці йшли з котьолками до кухні. Там ставали в чергу, одержували обід і сідали за столи поруч. Було „гостро заборонено" їсти в шатрах. 
Після третьої години сотня розвідників чистила рушниці й кулемети. Цікаво було дивитись, як неповоротні, грубі пальці ніжно торкались рушниці. Знімався багнет, виймався затвор, вигвинчувались шурупи — і кожна частина металу чистилась, витиралась і мастилась. Десь далеким здавався той час, коли рушниця була „за все": і ломакою, і коромислом, і батогом, і зброєю. Тепер — рушниця дорожче ока й дитини. Її бережуть та кутають від води краще ніж себе. 
Я ходив з командиром сотні. Це чоловік років З0 ти, який, вже 12 років в армії. Був царським салдатом, бився з німцями, потім останні всі роки боронив Революцію. Старий розвідчик-практик, з тої породи, що „ворогу за пазуху полізе — і той не почує". 
Комсотні перевіряв, чи всі знають назви частин рушниці. Більшість знала, але були й ті, що спотикались. Де було не дивно, бо всі були ще тільки другий тиждень в армії. 
-	Що це таке? — запитав комсотні, показуючи на винт в дереві рушниці, що зветься „шпилькою”.
-	 Закльопка, — вирішив найближчий червоноармієць. 
-	Дідові б ти так росказав, — похитав головою комсотні і почав оповідати про назви та про призначення кожної частини. Червоноармійці слухали і шепотіли губами назви. 
Кожна сотня табору робила своє. Кожна мала свій роспорядок роботи. 
Раптом відкільсь прилетів згук горніста. Це була жвава, нервова труба. Ми почули, як цей згук підхопило ще десяток горністів, і весь табір закрутився, як сухе листя. 
Це була так звана „трівога”.
 Люде — мов побачили свій кінець. Вони летіли до шатрів так, що дзвеніла земля. Натягали скатки. Рушниці. Лопати. Протигази. Котьолки. Вистроювались, як на пожежу. Команда — і всі бігом на поле за табір. Бігти було версти 1 ½ , і за ким я дійшов до місця збору — там людей уже було, як черви. Приїхав начдивізії. Пролетіли, як несамовиті батареї, „зарядні ящики". Люди ледве тримались на них - так їх трясло. 
Я стояв на бугрі, і ця вся картина була в мене перед очима. Стояла маса сіра, нерухома. Я почував страшну силу в цьому їхньому мовчанню. 
„Ми ще поборемось" — подумав я відносно Антанти. 
Загули оркестри. Полки почала рухатись. Начальник дивізії робив перегляд. (Продовження буде).