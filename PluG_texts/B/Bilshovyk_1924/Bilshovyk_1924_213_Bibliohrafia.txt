Бібліографія
ПРОФ. Н. Г ОГАНОВСЬКИЙ. ОЧЕРКИ ПО ЕКОНОМИЧЕСКОЙ ГЕОГРАФИИ С.С.С.Р, (в связи с мировим хозяйством, по новейшим статистическим материалам). Изд. 2-е, переработанное и обновленное. «Новая Деревня», М. 1924. Стр. VIII +320+11.
Робота по відбудової нашого господарства широко розпочата трудящими Радянського Союзу, вимагає ловкого ознайомлення широких трудових мас з конкретними формами господарства в його природньо - історичному оточенні. Звідціль - інтерес до економичної географії Радянського Союзу, інтерес до кожної книжки, яка освітлює стан нашого господарства. 
Праця проф. Огановського, що вийшла оце другим виданням, заслуговує з цього боку великої уваги. Вона уявляє з себе лише першу частину, присвячену сільському господарству, за котрою мають бути випущені дальші томи, що освітлюватимуть инші галузі нашого господарства. 
Автор ставить питання широко й докладно його освітлює. Розібравши де-кілька поглядів сучасних економистів що до змісту економичної географії, він зупиняється на такому, який має дати не стільки характеристику окремих районів, з котрих складається народне господарство в цілому, скільки аналіз економичних взаємовідношень між районами в межах народього господарства і народніх господарств в межах світового господарства. 
Через це проф. Огановський починає свою працю з освітлення довійськового стану світового господарства, визначає ті зміни, які пережило воно під впливом війни та післявоєнні тенденції в його розвиткові. Такий підход до справи відкриває певні перспективи в перебудові нашого господарства. За думкою проф. Огановського, нам треба одночасно розвивати і сільське господарство, і промисловість, щоби в найменшій мірі підлягати економічний експлоатації індустріальних капіталістичних держав. 
Другим цікавим моментом, який порушується проф. Огановським є момент районування Радянського Союзу. Давши коротеньку поверхову історію спроб районування, автор підкреслює колосальну важливість роботи по районуванню для нашого господарства, коли ставиться проблема раціональної його перебудови на нових засадах, коли для досягнення розвитку сільсько - господарської та промислової продукції треба виправляти централістичні тенденції царського уряду. 
В дальшому викладові автор порушує там питання: 
Фізико - географичні райони та значіння природньо - історичних факторів; населення й ринки; колонізація; форми господарства. Землеволодіння й землекористування; землеустрій; загальний хід с.-г. еволюції за кордоном і в Росії; хліборобство в Росії; скотарство; другорядні с.-г. промисли; ліс і лісове господарство. 
В кожному з цих розділів поставлене питання розглядається в його історичному розвиткові, в порівнянні до инших держав світу. Всі твердження автор освітлює цифровим матеріалом, який не обтяжує читача, але точно показує ті напрямки й форми яких набувало собі протягом певного часу порушене питання. Кожний розділ закінчується висновками, де в стислій формі не тільки робляться підсумки, але й намічаються перспективи. 
Ми не можемо зупинятися на окремих твердженнях автора, на його висновках, бо це завело б нас дуже далеко. Мусимо лише підкреслити дві головних органичних, так би мовити, хиби, які червоною ниткою проходять через всю роботу. 
Для автора селянство це одноманітна маса, яка характеризується трудовою формою землекористування. Виходячи весь час з цього непролетарського твердження, обминаючи процес диференціації селянства, в якому поруч з незаможником і середняком наростає дрібна сільська буржуазія, проф. Огановський робить цифрову помилку, коли з'ясовує характер зміни земельних стосунків до революції. Хиба теоретична призводить до хибних цифрових висновків, і через те в великих цифрах селянського землекористування до революції залишаються невиявленими численні групи дрібної буржуазії, кулаків, «куркулів», за останньою термінологією. 
Ця ж помилка відбивається і в тих твердженнях автора, де він говорить, що основною метою економичної політики що до сільського господарства надалі мусить бути розвиток ринкових стосунків. 
Для пролетаріяту нова економична політика є лише засіб до иншої суспільної мети. 
А проф. Огановський ринкові стосунки робить остаточною метою для селянства. Ясно, що ринкові стосунки є остаточна мета для міцного кулацького господарства, а незаможному, яке не має засобів виробництва, ринкові стосунки по суті нічого не дадуть. 
Йому більше дасть той індустріальний розвиток країни, якого цілком правильно вимагає на початку своєї праці проф. Огановський.
Ще одне зауваження. Нам здається анахронізмом на сьомому році революції зустрічати такі виразки як: «Европейская Россия», «Азиатская Россия», «Юго - Западньій район», «Малорусский район». Слід вже відкинути ці старі закостенілі форми. В нас же є: ССРР. УРСР, Правобережжя, Лівобережжа і т. д. А коли Держплан дотримується в районуванні старих термінів старих назв, то це лише інерція. Виправити її недовго. 
По за цим книжка багата гарно зкомпанованим фактичним матеріалом, а тому може бути в пригоді тим, хто цікавиться сучасним станам і шляхами розвитку нашого сільського господарства.