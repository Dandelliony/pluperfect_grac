По Київщині
УКРАІНІЗАЦІЯ В м. БЕРДИЧОВІ.
Хто не знає Бердичова? Місто чимале. 
Є тут Робфак, чимало трудшкіл, центральний клуб, сельбудинок, щоденна газета „Голос Праці" та инші культурні заклади. Газета, що видається Окрпаркомом та Окрвиконкомом організувала робкорів та селькорів — працює досить добро. Оно не вдається місцевій владі, це — українізація. Скільки заходів не вживають, з чого не починають, а справа не поліпшується. 
Переводячи в життя постанову ХІІ з'їзду РКП по національному питанню взагалі і про українізацію зокрема, бувшу газету „Голос Труда", що видавався на російській мові, було замінено на українську „Голос Праці". 
Не знають української мови й не бажають її знати — так звані „специ". Наведу приклад. Щоб задовольнити потреби робітників, що дійсно ще не знають української мови, вирішено один раз на тиждень видавати газету на російській мові (додаток „Голосу Праці"). Перший примірник такої газети „Робочее Ехо" вийшов. В передовиці між иншим було зазначено, що газета буде видаватися на російській мові до тих пір, поки українізація не досягне усіх 100 відс. 
Зовсім не так це зрозуміли ті, що не хотять українізуватися — наші „специ". - Прохожу вулицею. Стоять чоловік 4, роздивляються нову газету „Рабочее Ехо". 
-	„А видите, Петр Иванович, я же говорил, что нужно бить твердим до конца, видите, уже начали издавать газету на русском язике, правда раз в неделю, но все таки кое-какие достижения уже єсть. Посмотрите, что перейдут совсем на русскую газету, — нужно бить только последовательним до конца, они без нас — спецов не обойдутся"
Другий приклад. Згідно наказу кожний домовласник чи підприємець повинен передплачувати офіційний державний орган харківську газету „Вісти". Звичайно накази виконують, газету передплачують, але „принципово “ не читають. 
-	Візьміть, будь ласка, газету, каже рознощик, подаючи „Вісти". 
-	Давайте, давайте, іронично промовляє власник галантерейного магазину, давайте, будет на обвертку — все равно „публика" ее не читает. — 
Чи читає ця „публіка" українську газету, чи ні, нам байдужісінько, нам важно, аби ця „публіка" знала та виконувала всі роспорядження та накази влади". 
Зовсім инша справа — робітники. Нам потрібно поширити свідомість серед робітників, нам потрібно зв'язати робітника з селянином, инакше кажучи, зробити змичку міста з селом, а це нам удасться, коли ми переведемо українізацію, коли у нас буде спільна мова, як і інтереси. Але на жаль і тут є слабе місце: робкори не знають української мови. 
Але великий інтерес, що виявляють до української книжки та газети робітники м. Бердичова, а також та увага, що виявляється з боку партійних робітників у справі українізації, треба гадати, скоро виправить цю хибу. 
Недавно на широкому пленумі Окрвиконкому обрано комісію, яка має обслідувати стан переведення українізації в державних, кооперативних та инших громадських установах м. Бердичова.