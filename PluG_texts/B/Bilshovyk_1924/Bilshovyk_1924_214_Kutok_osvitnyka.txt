Куток освітника
Масова трудова школа та виробництво. 
(Чергова громадсько-педагогична проблема).
Наша масова школа входить в новий, надзвичайно важливий та відповідальний етап свого розвитку. Серед ріжних актуальних моментів часної педагогичної практики центральне може місце належить так званому ухилу — сільськогосподарському для шкіл в селі та індустріяльно-техничному для шкіл в місті, себ то орієнтовці всієї освітнє-виховальної праці на виробництво — сільсько-господарське чи індустріяльно-техничне. Постановка цього питання щільно звязана з переведенням в життя принціпів марксистської педагогики і з будуванням марксистськи-продуманої трудової школи. Трудова школа повинна бути трудовою не тільки своїм методом, але й змістом. Вона повинна вводить дитину в життя людства, а що в цьому житті є центральним, як не виробничі відносини та трудова діяльність людей, на основі якої розвивається громадське життя, що його суть полягає в тому, щоб природу вробити підлеглою потребам людини. Отже змістом трудової школи повинно бути вивчення трудової діяльности людства і через призму цієї діяльности природи та суспільного життя. Для пролетарської трудової школи це тим природніше, що своїх вихованців вона готує не тільки для будівництва, але й для боротьби за перемогу праці над капіталом і тому в цьому фокусі треба скупчувати проміння педагогичного впливу. 
Але нема абстрактної трудової діяльности. Вона завжди конкретна. І серед ріжних її конкретних форм є дві основні: труд на землі — сільське господарство у труд індустрії. І на одну з цих двох основних форм доводиться орієнтуватися більшости трудшкіл, коли тільки вони вивчення трудової діяльности кладуть в основу шкільної праці. Ці логичні й здавалось би послідовні висновки, що їх робить сучасна радянська педагогична практика, викликають придушені ламентації у обскублених революцією прихильників загальної освіти в традиційному (читай: феодально-буржуазному) розумінні. „Школа гине!" — репетують вони. Звязок з виробництвом — це передчасна професіоналізація, яка знищує загальну освіту. Ми напередодні катастрофи! Нема чого зважати на ці ламентації. Ухил шкільної роботи — сільсько-господарський чи індустріяльно-техничний — зовсім не є професіоналізацією масової трудшколи: для установки на певну професію буде досить часу в профшколі. Мова йде про орієнтировку всієї загально-освітньої роботи на трудову діяльність людей і тут треба рішуче й просто поставити питання, кого кінець-кінцем треба вважати за загально-освічену людину: вихованця старої школи, що засвоївши умовний мінімум нікому непотрібного, далекого від життя матеріялу, не мав ніякого уявлення про систему процесів в оточуючому житті (природа, труд, суспільство) чи вихованця пролетарської трудової школи, який виходячи в життя без баласту традиційної школи, буде добре розбиратися в оточуючому житті і мати імпульси до переутворення його так, як того потрібують інтереси працюючих. 
Відповідь ясна, принаймні для тих, хто приймає основні передпосилки марксистської педагогики, і тому питання про звязок школи з виробництвом треба вважати за доцільне та вчасне. Мало тільки його декларувати — його треба реалізувати і що швидче, то краще. 
В умовах сільського життя зробити це порівнюючи не важко. Процеси сільського господарства не відгорожено від школи. Вони увесь час проходять перед очима учнів, ба й більше того: учні масової сільської школи раз у раз ще змалку беруть участь в цих процесах. Тому організаційно-методично не так вже важко зробити усвідомлення в оточуючому господарстві вихідним пунктом для освітньої праці з дітьми в сільській школі. Тут потрібні агро-інструктори для вчителів, відповідна література для вчителів та учнів, легко досяжний звязок з культурними та колективними господарствами. 
Не те в місті. Школу та осередки індустріяльно-техничного виробництва раз у раз товстелезними мурами одне від одного одгороджено. Навіть діти робітників не завжди мають досить уявлення про ту фабрику чи майстерню, де працюють їх батьки. Про решту дітвори нема чого говорити. А як дітвору ваблять до себе осередки сучасної індустрії, легко дається знати, коли уважно придивитися до дітвори, що розглядає машину, чи прийшовши до брудного віконця майстерні, одним оком зазирає у невідомий світ. При орієнтовці школи на виробництво цей світ мусить стати дитині близьким і рідним. 
За останні роки робилося по школах чимало спроб здійснити це, але всі вони були або паліятивом, або навіть помилковими по сути. Так організовувалися майстерні при школах чи районі. У морі сучасної індустрії ці островки архикустарного ремісництва були сумним анахронізмом, що не міг замінити звязку з виробництвом. Спорадичні екскурсії у виробництві не давали потрібних наслідків, бо 1 — 2 екскурсії при раз-у-раз великій кількости екскурсантів давали поверхові вражіння і обмежені можливості для педагогичної роботи. Не долюблює і адміністрація підприємств цих екскурсій. „Під ногами вештаються" — можна почути чи перечитати на обличчі. Нарешті внесення тем з виробничого життя в ріжні шкільні предмети могло лише частково розвязузати питання, бо, для найкращого пророблення цих тем знов таки потрібні свіжі вражіння безпосереднє з виробництва. При такому стані треба пошукати якихсь рішучих заходів до звязку школи з виробництвом. Думка про один з таких заходів промайнула якось в наших керуючих осередках, блиснула навіть на сторінках преси, а потім, як часто в нас буває, перейшла, здається, в летаргію. Про неї треба нагадати, треба на неї звернути увагу ширших кол. Мова йде про те, щоб дитячі установи, в першу чергу трудові школи, прикріпити до певних підприємств. 
Це прилучення повинно мати в основі не матеріяльний момент, а організаційно - ідеологичний та науково - методичний. 
Школа та індустріяльне підприємство повинні стати близькими одне одному не якось платонично й теоретично, а конкретно-практично. Підприємство повинно знати, що на його обов'язку лежить, щоб певна група міської дітвори вже в шкільні роки усвідомилася в основних. моментах сучасного доцільно економичного життя, вростаючи так би мовити в живий шматок цього життя. Не в межах статті, що порушує лише принціповий бік справи, входити в з’ясування та деталізацію цього педагогичного сполучення школи та виробництва. Це потрібує може спеціяльної статті. Але вже заздалегідь можна сміливо говорить про великої ваги наслідки цієї справи. Систематичний звязок з підприємством і безпосередні вражіння трудового життя дадуть низку могутніх імпульсів до усвідомлення в цьому житті і тоді шкільна наука природньо розгорнеться, як засіб пізнання та будування трудового життя. Це буде справжньою і природньою внутрішньою пролетаризацією школи. 
Ось чергова проблема і організований пролетаріят повинен не одкладаючи розвязати її. До справи треба підходити планово і з досить широким масштабом. Не слід чекати, поки партизанські наскоки окремих шкіл примусять ставити справу з початку. Для Київа, наприклад, час поставити питання про те, щоб наші керуючі осередки, як адміністративні та професійні, так і науково-методичні (Губнаросвіта, Губпрофрада, Губпрос, ІНО то що) обговорили справу про педагогичне використування київських осередків індустрії, і перевівши учот тому, що може бути використовано, виділили низку установ загально-міського педагогичного обслуговання, а решту звязали з окремими школами. Мусить бути вироблений методичний план педагогичного використовування школами звязаних з ними підприємств.
Справа звичайно нова і складна, але її вчасність і важливість стимулюють до негайної постановки та розвязання. Перспективи колосальні, наслідки при правильному підході захоплюючі. І як у давних казках герої, схиляючись до лона землі, здобувають там непоборні нові сили, так в наші дні нечувані можливості здобуде школа, схиляючись до могутньої сили — трудової діяльности людства в її вищих формах — індустрії. В подиху заводів, у гуркоті машин школа розпочне нову еру свого буття.
Нові програми „ГУС‘а“.
Що про них сказати? Перш за все те, що їх дуже тяжко дістати. Друге, що їх треба надрукувати так багато, аби кожен вчитель мав змогу дістати для себе примірника. Третє, треба якось так зробити, аби надруковані програми негайно попали на села, до сільського вчителя. Як це зробити найкраще, не знаю. Знаю лише, що книжка ця абсолютно необхідна вчителеві зараз. 
Це, може, найцінніша книжка з усього того, що вийшло по питанням педагогики за ввесь час революції. Нові програми ГУС’а — це квінтесенція нашої передової педагогичної думки і, коли хочете, практики. Бо вони складені на підставі досвіду кращих радянських трудових шкіл. Закидати новим програмам абстрактність, одірваність від практики, від життя ніяк не можна... 
Нові програми одразу — і, на нашу думку, дуже вдало — розв'язують і основні, чисто принціпові для трудової школи питання (як питання про мету виховання або про місце суспільно-необхідної, за Марксом, праці у вихованні) і питання про метод, план навчання і т. и. 
Схема нових програмів надзвичайно проста і ясна. Ми мамо три вертикалі: 
1. Природа й людина. 
2. Труд. 
3. Суспільство. 
У ці три вертикалі вкладається вся сума знань, привичок, умінь, що дає дитині школа. (Ба і все людське знання сюди вкладається!) 
Послідовно, в певному звязку, у комплексі, дитині подаються знання, вірніш - дитина здобуває знання по всім трьом вертикалям. Ніяких окремих предметів (мови, аритметики, історії і т. д.) в нових програмах ми не бачимо. Є — комплексне вивчення трудової діяльности людей в звязку з природою, серед якої і над якою та діяльність проходить, а також в звязку з формами суспільного життя... 
Вихідний пункт навчання - вивчення трудової діяльности, що проходить навколо. Таким чином, принцип краєзнавства нові програми використовують у повній мірі. 
Сам „ГУС“ розробив два варіянти одного по суті програму — для мійських і сільських шкіл. Ми не будемо докладно спинятись на матеріялі по названих вертикалях для кожної групи з'окрема. Для нас, українських вчителів, ця деталізація не важна. Все рівно програм доведеться локалізувати. Важна схема, загальний план, важлива комплексовість програмів. 
І поки Головсоцвих України не дав нам нових програмів, пристосованих до особливостей українського життя, нові програми ГУС’а є єдиною, високо-авторитетною, провідною працею в справі організації трудового виховання. Завдання нашого вчительства — вивчити ці програми, пройнятись ідеями, що лежать в їх основі, і пристосувати, програми до умов власної праці. В ясну, прозору ГУС івську схему треба вкласти живий, конкретний, трудовий зміст. 
Та проте, поки вчитель не бачив у своїх руках нових програмів, цього всього він не зробить. Знов кожній школі, кожному вчителеві доведеться самому, по своєму, творити програми та плани. Буде знову розгордіяш в цій справі. 
Отже — швидче кожному вчителеві в руки примірник нових програмів ГУС'а. А надто вчителеві сільському!