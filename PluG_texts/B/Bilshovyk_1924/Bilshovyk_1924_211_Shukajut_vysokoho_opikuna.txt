Шукають високого опікуна.
Галицькі політики, що своєю патріотичною діяльністю призвели до акту від 14-го березня 1923 року, власне, до передачі радою союзних послів Східної Галичини Польщі, дійшли до того, що вони вже більше не почувають ніякої підпори під ногами. 
Уявляючи з себе до певної міри опозицію польському урядові, вони не мають ніякої послідовности, хоч би в своїй власній буржуазній позиції, не мають ніякого програму, навколо якого вони-б могли твердо зорганізувати будь-які верстви галицького українського населення. Як справжні обивателі, вони тільки те й роблять, що плачуть над своєю долею, згадують той щасливий час, коли вони мали в своїх руках владу, і те нещастя, яке було причиною того, що вони позбулися цієї влади. 
Яскравим виразником таких настроїв галицьких патріотів, чи то пак обивателів, є орган правого крила партії так званих трудовиків, що виходить у Львові під назвою „Діло". Ця газета нездатна служити якимсь певним організуючим чинником. Вона то благає попів боронити національний прапор (а попи, до речі, в своїх інтересах готові запобігати перед польськими ксьондзами й польською жандармерією), то покладає всі свої надії на кооператорів, або ж на вчителів. Інтелігенція — та до того ще така, що не провадить ніякої активної революційної боротьби, займається тільки мирною попівсько-культурною й кооперативною роботою — це єдина сила, на яку покладається цей вельмшановний орган у справі піднесення „національної свідомости“ українського населення. 
Але характерно те, що й на цю силу галицькі патріоти покладають дуже мало надій. Вони, взагалі, сподіваються рятунку не від українських мас, які йдуть не з ними, які прямують цілком протилежним шляхом, які все більше захоплюються ідеєю сполучення Західньої України з Радянською Україною. Вони сподіваються на якусь зовнішню силу, якогось чужоземного опікуна. Цей опікун має подбати про оганьблену честь галицьких патріотів, що не встигли погрітися, як слід, коло міністерських портфелів і нафти, щоб потім, відновивши галицьку українську державність, передати всю владу до рук цих політиків. 
В „Ділі" від 3-го вересня вміщено передову під назвою „потреба закордонного центру". В цій статті ми читаємо скаргу на те, що міжнародне інтриганство так званих українських дипломатів має випадковий характер та що до цього ще ці дипломати дуже сумнівної кваліфікації. А між тим, українська справа може, на думку „Діла", багато виграти від того, як буде систематизовано дипломатичну діяльність в міжнародньому масштабі, з одного боку, та як буде підібрано відповідних дипломатів, з другого. „Справа політичного закордонного центру є одною з найбільше живучих потреб нашого народу", — так пише газета „Діло". 
Отже, з цієї статті видко, що галицькі буржуазні патріоти не дбають про свій нарід, і відірвані від нього, не почувають ніякої підпори в ньому, й через те вона покладають всі свої наді: на ласку того чи иншого чужоземного опікуна. Але ця короткозора політика галицьких буржуазних діячів свідчить одночасно й про те, що вони або не знають, або не дооцінюють значіння того заворушення, яке відбувається, у них-же під носом, серед українських трудящих мас Галичини. Національно-революційний рух в Галичині, з відомостів, які в нас є, все більше й більше розростається, робітники й селяне Галичини все більше стають свідомими того, що їх національне й соціальне визволення з-під ярма польської буржуазії прийде не від зовнішньої якоїсь сили, а через їх власну самоорганізацію й поширення своєї активности. Отже, ці маса прямують цілком протилежним шляхом, а саме — проти галицької буржуазії. 
Ми вважаємо цей шлях за єдиний правильний шлях, який дійсно приведе до визволення трудящої Галичини, в той час, як галицька українська буржуазія, белькочучи про „національну свідомість", „українську ідею", попівство то що, буде й далі тільки шукати для себе високого чужоземного опікуна.