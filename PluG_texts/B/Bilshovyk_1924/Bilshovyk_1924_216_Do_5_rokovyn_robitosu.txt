До 5 роковин „Робітосу“.
Сьогодні київські робітники освіти святкують 5-ті роковини існування спілки «Робітос». 
Коли раніш такі роковини проходили непомітно в нетрях наших буднів, незвертаючи на себе уваги організованого пролетаріату, то тепер ця справа вимагає від нас цілковитої уваги й визнання, як покажчик нового явища в нашому радянському житті. Замісць колишнього погляду на «Робітос», як на нереволюційну спілку, що протягом 4 кількох років стояла осторонь від революційної боротьби пролетаріату, у нас, тепер з’являється певність в тому, що до нас приєднався новий товариш, потрібний нам у боротьбі на третьому фронті. Це приєднання має велике значіння. 
Соціяльно-політичні форми нашого радянського життя значно випередили масову свідомість, і ця непропорційність разом з економикою гальмує темп нашого будівництва. Щоб усунути цю перешкоду, ми починаємо освітню кампанію, розроблюємо її проблему, готуємо й розгортаємо на нових позиціях свої сили. Педагогично- та політично - освітні завдання все виразніше й конкретніше вимальовуються перед нашою партією і незабаром нам доведеться вчитися соціяльній педагогиці в масштабі всього Радянського Союзу, щоб заволодіти всім процесом культурно-ідеологичного розвитку й звязати його в одне ціле з соціяльно-економичним і політичним розвитком. 
В цьому й полягає все значіння тієї допомоги, яку обіцяє дати нам учительство.
Ми вже маємо досить доказів того, що настрій вчительства змінився, і знаємо, що поруч з цим іде формування нової ідеології, а слідом за цим незабаром прийде й діло. Вже пройшли паради й парадні слова з приводу цього перелому, і вчителі серйозно беруться за біжучу працю, втягуються в перепідготовку і не ждуть вже «манни небесної», а самі починають розвязувати ті питання, перед якими ще недавно вони відступали, як перед непоборними перешкодами. 
Перед «Робітосом» революція поставила великі завдання: 1) через ліквідацію неписьменности й політосвітню працю наблизити масову свідомість населення села й міста до наших соціяльних та політичних форм життя, і 2) підготовити молоді покоління до комуністичної організації життя та до тієї боротьби, якої ще чекає людність. 
Щоб досягти цих завдань, ми даємо й засоби, які самі за себе кажуть, це — загальна обов’язкова освіта, соціальне трудове виховання й національна школа.
Ми не риємося в минулому, бо розуміємо всі об’єктивні причини відриву вчительства від робітниче-селянських мас і революції. Ми сподіваємося, що на 6-му році життя Спілки «Робітос» у нас будуть нові борці на третьому фронті — червоні педагоги, які поведуть за собою всю масу вчительства до лав пролетаріяту й селянства. 
А це, безумовно, вплине на процес народження нового села й нового побуту в нашому Союзі. 
Наша газета буде уважно прислухаться до тієї зміни, що відбувається зараз у свідомості вчительства, й допомагатиме їй. «Куток освітника» стане тим центром, в якому збіратимуться й розказуватимуться біжучі й найпекучіші питання освіти, виховання й життя нашої радянської школи. І цей рік повинен дати нам нові здобутки, нові перемоги.