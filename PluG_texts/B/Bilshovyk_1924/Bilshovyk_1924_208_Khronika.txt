Хроніка.
В ГУБВИКОНКОМІ.
Обов'язковість регістрації торговельних закладів у міліції Губвиконкомом, на підставі постанови Раднаркому УСРР «Про торгівлю», скасовано.
Перевірка відчитности установ. Всі установи, що знаходяться на місцевому губернському бюджеті та на бюджеті м. Київа, повинні, за обов'язковою постановою Губвиконкому, подати до контролю місцевих фінансів при Губфінвідділі свою відчитність про прибутки та видатки за 1923 - 24 операційний рік. Винні у невиконанні цієї постанови підлягатимуть карній відповідальности. 
В ГУБНАРОСВІТІ.
Укомплектування шкіл педперсоналом. З метою забезпечення нормального ходу навчання в трудшколах, Губсоцвих зараз приступив до укомплектування трудшкіл відповідним педагогичним персоналом. Комплектування трудшкіл педперсоналом , буде переводитись з таким розрахунком, щоб кождий вчитель мав повну нагрузку по своїй школі та був з школою органично звязаним і мав роботу лише в своїй школі.
Робота вчителів в инших школах та установах категорично забороняється. Мінімум нагрузки для вчителів ухвалено 18 годин праці в тиждень, максімум 24 години. Учителів, які за минулий навчальний рік виявили недбайливе відношення до праці, а саме: пропускали лекції, не виконували навчальний план, не відвідували засідань педрад то-що буде усунено від праці.
Учителів, які або по хворости, або через старий вік не могтимуть виконувати як слід своїх обов’язків буде переведено на утримання созабезу.