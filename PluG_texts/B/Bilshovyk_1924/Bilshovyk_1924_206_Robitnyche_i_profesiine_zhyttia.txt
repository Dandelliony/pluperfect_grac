Робітниче й професійне життя
БІЛЬШ УВАГИ ГІГІЄНИЧНИМ УМОВАМ ПРАЦІ.
Здається, зараз на гігієничні умови праці в першій ділянці тяги треба було б звернути особливу увагу, тому що вже досить давно про це говорило робітництво. Але адміністрація, як кажуть, „і за вухом не веде”. 
Немає й надії, що вона додумається до поліпшення умов праці. 
Треба лише заглянути на стіни та канави середнього або біжучого ремонту паровозів, щоб зараз же побачити, що стіни не побілені, чорні й брудні, а канави, в які доводиться лазити повні бруду. 
Є ще в середньому та біжучому ремонті кип'ятильний куб, який не вимивався, мабуть, з свого народження. Прийде робітник набрати кип'ятку, а ллється звідти якась брудна каламуть. Невже такої дрібниці, як вимити куба, не можна зробити? Є ще багато огріхів, котрі слід усунути, а то в робітництва склався такий висновок, що адміністрація спить і тому не хоче нічого робити. А ну, адміністраціє прокинься! Побіли стіни, дай порядок канавам, цього вимагає робітництво. Подбай про ремонт, середнього та біжучого ремонту 1-ої ділянки тяги.
МАЛО!
Клуб домових робітників Либеді переповнений. Всі з напруженою увагою чекають, коли почнеться профсуд. На лаві підсудних член союзу Робкомгосп, делегат Демієвки, дворник, 28 років, Постернак. 
В цій справі викликано 7 свідків. На запитання голови суду: „Ви визнаєте себе винним? Ви ставили й знімали робітників з посад без відому союзу, зменшували платню робітникам і провадили свою працю на користь власникам?" 
Підсудний відповідає, що він не звільняв, хабарів теж не брав, лише брав з кожного робітника по 20 коп. на трамвай. Низка свідків Демієвки розкривають перед судом злочинні вчинки підсудного, так званого „Наполеончика" 
Один свідок каже: «ми його всі боялись, бо жінка у Нього чорт. Завжди нас лаяла. Працюйте, мовляв, щоб все було гаразд, а то повилітаєте з союза». 
Представник райкому свідчить: Постернак приймав до союзу кого попало, щоб скоріше організувать райком на Деміївці, а поки що, то підрайком був в його хаті. Сам Постернак був секретарем, а жінка головою. Робітники залякані були, і щоб не позбавитися роботи, склалися по карбованцю і в день народження Постернака підносять йому самовар з сервізом. Свідок з Демієвки каже: Я „заїздив" в райкомі сина. Не вспів повернутися, як жінка Постернака каже: „гони пляшку". Постернак членських внесків брав, скільки хотів, квитків при уплаті членських внесків ніколи не давав, членські книжки всіх робітників завжди були в його помешканні. Секретар комосередку каже: „На мій погляд, підсудний Постернак на 99 відсотків не робітник, всі обвинувачення свідками доведені. Суд виносить присуд: підсудний Постернак виключається з членів союзу на один рік зі зняттям з посади. Робітники росходяться, чути балачки: Мало! Треба було припаять років три Допру, хай би знав, як тягти з робітників останні копійки.
ЯК ДБАЄШ, ТАК І МАЄШ.
У неділю З1 серпня в ч. 197 „Більшовика" в замітці про те, що в Бупрі ч. 1 не відбулись загальні збори через те, що на збори не явилася законна третя частина робітничого колективу, пропонується проти тих, що не приходять на збори, вживати відповідних заходів: штрахувати на користь МОДР'у, висловлювати догану, то що. 
З свого боку я пропоную ось що: 
1. Оголошення про порядок денний вивішувати за 5 днів до зібрання. 
2. Зібратись комосередку, Робочкому, Культкомісії, охороні праці, драмгуртку, та вияснити, чим цікавляться робітники, який повинен бути порядок денний, хто з товаришів та з яким докладом повинен виступати, хто з них буде співдокладчиком. 
Коли по якому питанню не найдеться фахівця, то призначеному товаришу треба звертатись в Спілку, Райпарком або ще куди. 
Про таку підготовку до загальних зборів буде знати колектив і всі члени колективу з'являться на зібрання цілком свідомі про ті питання, які будуть. Кожний поволі обміркує, підготовиться. А через це й збори будуть продуктивними. 
Необхідно, щоб було зроблено доклад про наслідки постанови попереднього зібрання, про одяг, чоботи, паливо, кватирі, трамвай, зарплатню, кооперативні квітанції і т. п. 
Правда, що це все вимагає багато підготовчої роботи з боку переобтяженого місцкому, але тоді й жнива будуть добрі. 
Як треба де кого пересадити з одного стільця на другий, або кооптувать, то не треба спинятись, — бо справді, не зручно бути адміністратором і охороною праці, головою культкомісії і секретарем осередку, секретарем місцкому і ще мати кілька відповідальних посад. 
Відома річ, що коли покласти все на одного робітника, то де що завше буде шкутильгати. А між тим, у нас є багато робітників, які можуть і повинні взяти участь в громадській роботі, здатні до неї, тільки треба вміти їх використати.
ПЕРЕВИБОРИ МІСЦЬКОМУ. (Київ І вантажний).
Сьогодні день відчиту і перевиборів нашого місцкома, який проіснував 8 місяців. В залі клубу гомін. Більш 300 робітників балакають проміж себе, аж ось дзвінок і голова місцкому оголошує загальні збори відкритими й пропонує президію з 5 товаришів, що й стверджується. Робітники, побачивши серед себе секретаря паркому райони Січневого Повстання т. Полупанова та голову Доркпрофсоза П.3.3. т. Чухманенка, обірають їх почесними членами президії. 
Голова місцкому т. Баранов в своєму докладі зазначає всі труднощі, з якими зустрівся перший, по комуністичному складу, місцком. До того часу панував один бюрократизм, адміністрація та робітники були залякані, не переводилось ніякої праці, особливо культосвітньої, бо начальство дуже цього „не любило"; скорочення штатів торкалось в першу чергу пролетаріята. От ті хиби, що треба було виправити. 
Усунувши „грізного” адміністратора, який не дивлячись на постанови міскома (в присутності людности) не хтів визнати союзу, робітники почули одразу себе лехше. Всіх, неправильно скорочених робітників, було повернено назад. Серед робітників переведено велику культосвітню працю і збудовано клуб, є бібліотека з цінними книжками, через ріжні гуртки перепущено 50 відс. робітників; велика кількість робітників приймає участь в активній роботі як клубу, так і місцкому та переведено велику професійну роботу. Теж зазначила в своєму докладі й ревізійна комісія. Робітники в своїх промовах одзначили гарну роботу місцкому. Після цього приймається резолюція, в якій зазначаються всі досягнення місцкому й приступають до виборів місцкому. До нового складу місцкому ввійшло 5 комуністів, 4 позапартійних. До ревіз. комісії: 2 партійних й 1 позапартійний, Таким чином робітники ще раз зазначили, що лише під керуванням комуністів, місцком буде працездатний і дійсно захищатиме інтереси робітників та переводитиме культосвітню працю.
СПРАВА З КОМАНДИРОВКАМИ ДО РОБФАКІВ ШКУТИЛЬГАЄ. (Ст. Київ І вантажний).
Чи скоро одержимо місця в „робфаки" та ВУЗ‘и? - запитують молоді товариші нашої станції. 
-	Пишіть заяву до культкомісії, — заспокоює представник культкомісії. 
Між заявами одна від 45-ти літнього робітника, якому теж захотілось до „робфаку”. 
На засіданні культкомісії довго обговорювали заяви. Вирішили командирувати 45-ти літнього робітника, а кандидатом до нього юнака-комсомольця. 
Протокол поступив на затвердження місцькому. Знову „волинка", обговорення й нова постанова: 45-ти літньому товаришеві в командировці відмовити, позаяк молодий на його місці, після навчання принесе більше користи. Бувший кандидат призначається до командирування, а до нього — другий юнак кандидатом. 
-	Зараз же приходьте „робфаківці" в „Учпрофсоз" буде засідання комісії. 
Не прийшли, а прибігли, написали автобіографії та й вкупі з командировками подаємо до комісії. Комісія читає, серця (у нас майбутніх „робфаківців") б'ються, і враз — як зарегочеться комісія, як засміється... 
-	В чім річ? Що за сміх? 
-	А хіба ж вам відводились місця в „робфак”? 
-	А як же? 
-	Ось як: вам дано одне місце на факпрофосв, а для вступлення до нього необхідно мати середню освіту. 
-	Т-а-а-а-к?.? 
-	Так, так. 
Повернулись хлоці та й марш до „робфаку", чи то... до вантажної станції, а „голови схилилися та й журяться вони".
Чи це так всі „культурні” комісії копаються цілий місяць від „завтра" до „завтра", в папірцях і не знають їх змісту? 
Де ще так?