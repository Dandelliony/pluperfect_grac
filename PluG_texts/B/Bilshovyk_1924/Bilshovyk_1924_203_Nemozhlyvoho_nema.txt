Неможливого нема
Останніми часами держава так званої Малої Антанти, що мають своїм основним завданням виконувати доручення свого головного хазяїна, Великої Антанта, Польща, Болгарія, Румунія, бажаючи прикрити свої імперіялістичні наміри і такі ж самі наміри Великої Антанти, додержуються відомого правила того злодія, що тікаючи, галасував на всю вулицю: «Держи злодія». 
Тепер вони галасують на ввесь світ, що це не вони, а С.Р.С.Р. має імперіялістичні наміри і збірається напасти на них. Всяке революційне заворушення в цих країнах офіційною пресою пояснюється втручанням Москви і переходом червоних вагонів з радянської території. 
Цю акцію урядів Малої Антанти з цілком зрозумілих причин підтримує вся білогвардійська російська емігранщина, зокрема, їхня преса. В цих брехливих вигадках, що мають завданням нацькувати суспільство Європи на Радянський Союз, виступають спільним фронтом представники всіх течій російської емігранщини, починаючи від «лівого» «Дня» і кінчаючи найправішим «Новим Временем». 
З усіх білогвардійських газет ми вважаємо найцікавішою останню газету, власно, орган російських монархистів, «Новое Время», який виступає завзято не тільки проти ІІІ Інтернаціоналу, але й проти ІІ-го та навіть і проти теперішнього французького прем'єр-міністра Еріо. Отже, «Новое Время» ще цікаве особливо тим, що воно досить песимистично дивиться на теперішню політичну кон’юнктуру в Європі, вбачаючи в останніх «демократичних» урядових змінах успіх міжнароднього більшовизму. 
«Новое Время» також в тон з усіма, так званими «демократичними» білогвардійськими виданнями не перестає переконувати своїх емігрантських читачів, що Радянський Союз вже роспочав «неофіційну війну» проти Польщі, Румунії та Болгарії. Ця газета вважає навіть цілком правильним те, що останні дві держави оголосили військовий етап в своїх країнах (звичайно, тут є таємне завдання, допомогти урядам — гаданих держав, прикрити дійсний стан речей і ті внутрішні антинародні заходи, а також імперіялістичні наміри, які є єдиною причиною оголошення військового стану). І знаменитий напад на Стовбці в Польщі, і революційне заворушення в Галичині, і незадоволення македонців урядом Полкова в Болгарії, і революційний рух в Бесарабії — все це «Новое Время» пояснює «неофіційною війною», з боку Москви. 
Але не це звернуло нашу увагу в писаннях монархистичного органу, але більше цікавить песимистичний тон «Нового Времени», що до політичних перспектив в Європі. «Новое Время», бажаючи підтвердити свою аргументацію що до московського імперіялізму певними фактами, росповідає про такий недавній випадок: в Одесі на засіданні Губвиконкому, на якому були присутні чомусь бесарабські комуністи та єврейські соціялісти-бундовці, голова Губвиконкому Аверін звернувся до румунських представників від імени радянського уряду з закликом спокійно чекати того дня, коли Червона Армія зможе відповісти на заклик трудящих Бесарабії й Румунії і підняти червоний прапор над Кишеньовим і Бухарештом. В якій мірі правдива ця казка чорносотенного органу, можна судити хоч би з того, що ніякий Аверін тепер не є головою Одеського Губвиконкому. Такий був в Одесі тільки з рік чи два тому. Отже виходить, що «Новое Время» надто незграбно склало всю цю брехливу казку. Але з рештою й це нас не цікавить, та й навряд чи це, взагалі, цікавить нашого читача, ми про все це розповідаємо для того, щоб врешті відзначити фінал всіх політичних розмов «Нового Времени» що до небезпеки війни на Балканах і у Польщі з ініціятиви СРСР. 
Цей фінал виступає в останніх словах одної з передовиць, присвячених згаданим словам Аверіна про підняття червоного прапору над Бухарештом й Кишеньовим. «Новое Время» подає свій останній акорд, заявляючи: «Неможливого в цьому, звичайно, нічого нема, коли по всій Європі червоний прапор що-далі, тим більше розгортається і коли безупинно згортаються національні прапори». Ця заява білогвардійського органу, запеклого ворога червоного прапору, надзвичайно цікава і дійсно варта того, щоб на неї звернути увагу наших читачів. 
«Новому Времени», власно, вся брехня про радянський імперіалізм потрібна для того, щоб попередити буржуазне суспільство та щоб мобілізувати його сили проти небезпеки червоного привиду. «Новому Времени» дуже нелегко втішити нас перспективами переваги в Європі червоного прапору над національним. Але небезпека, яку відчуває білогвардійська емігранщина, що тікала за кордон сховатися від червоної революції, примушує її галасувати на ввесь світ: «Буржуа всіх країн єднайтеся, небезпека величезна, національні прапори щодалі тим більше згортаються, червоний прапор розгортається». 
Ми повторюємо слідом за «Новим Временем»: «Неможливого нічого немає». Дуже можливо, що скоро в Європі розгорнеться єдиний червоний прапор, а від національних прапорів залишиться тільки спомин в російських білогвардійців та всієї європейської буржуазії. Дуже можливо, раніше чи пізніш, навіть неминуче.