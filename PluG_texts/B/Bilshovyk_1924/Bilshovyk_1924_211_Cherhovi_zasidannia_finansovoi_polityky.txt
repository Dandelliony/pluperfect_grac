Чергові завдання фінансової політики.
Минуло півроку, як заведено в нас нову грошову систему, і ми помалу забуваємо всі ненормальности, які вносив у кожну галузь нашого господарства несталий радзнак. 
Забуваємо, бо тверда нова валюта рішуче й дуже швидко оздоровила наше господарство та дала широкі можливости нормального розвитку. Поширення промислового виробництва, стабілізація й зниження цін на промислові вироби, денатуралізація сільського господарства, подешевлення й поширення кредиту, твердий бюджет — всі ці явища врешті мають під собою одну головну базу - нову тверду валюту. 
Наші зовнішні торговельні зносини, а також наш платіжний баланс — були надзвичайно сприятливі в біжучому році. І зовнішньо-торговельний і розрахунковий баланс дали загалом нам біля 200 міл. карб., і це в значній мірі сприяло успіхові нашої грошової реформи. Новий 1924 — 25 рік в цьому буде для нас значно важчий. Нам трудно будо скоротити наші потреби в імпорті проти норми минулого року, і через те при обов'язковій передумові мати активний торговельний баланс та зменшенні експорту хліба нам треба шукати инших шляхів до зміцнення нашої фінансової бази. 
В першу чергу, звичайно, повстає завдання поширити вивіз незернових с.-г. продуктів, продуктів нашої промисловости, а також розвинути переказні операції з-за кордону. 
Всі ці заходи мають тим важливіше значіння, що протягом наступного року нам, безперечно, доведеться збільшувати випуск банкнотів, хоч і не в такій кількости, як це раніше передбачалося. 
Як відомо, основа нашої валюти — це золоте забезпечення, а тому серед заходів до внормування й поліпшення стану наших фінансів повстає проблема збільшення наших золотих запасів. 
Ще більшої ваги набуває справа збільшення золотого запасу, особливо коли ми вдивимось у недалеке майбутнє, яке відкриває перед нами перспективи виходу нашого червінця на світовий ринок, якого, безумовно, не довго вже чекати. 
Ввесь напрямок розвитку грошового обігу Європи й Америки, що прямує до повільного відновлення золотого розміну, при зміцненні наших економичних звязків із зовнішнім світом, не може залишити нас по за цим рухом. В найближчі вже роки нам потрібні будуть сотні мілійонів карбованців, коли не для відновлення поки що золотого розміну то, принаймні, для того, щоб проводити активну довізну політику, яка забезпечить нам сталість червінця на світових європейських біржах. Отже, нам конче потрібно збільшити наші золоті запаси, й Рада Праці й Оборони на одному з останніх засідань зупиняється на цьому питанні й виносить цілу низку постанов у справі енергійного відновлення нашої золотої промисловости. 
Ці постанови охоплюють головні моменти добування, купівлі, й обігу золота, звертають увагу на поліпшення стану золотодобування, намічають й свої кредити, а також митні, податкові та инші пільги. 
Добування золота, коли порівняти з довоєнними нормами, дуже зменшилося. В 1913 році було добуто 3.800 пуд., а в 1923-24 р. тільки біля 900 пуд. Намічену норму добування на 1924-25 рік в кількости 1000 пуд. після згаданих постанов Ради Праці й Оборони буде, безперечно, збільшено.
Використання великої та дрібної золотодобуваючої промисловости при тих сприятливих для неї умовах, які визначаються РПО, безперечно, значно збільшить здобич, і, таким чином, наше господарство в збільшенні золотого запасу знайде нову грунтовну підвалину, на якій зможе розвиватися й зміцнюватися.