Скандальний голос.
Тепер виходить у Львові одинокий український дневник, орган безпринціпних принціпів „Діло". Орган цей інтересний тим, що за ввесь час свойого існування, а існує він уже доволі довго, бо понад сорок літ, ніколи не був органом якоїсь політичної групи чи партії, співробітниками його були здебільшого люди, що належали до ріжних політичних світоглядів, а мимо цього під плащиком всенаціональних кличів ширив він трудовицьку туманщину в ріжних фазах її розвитку. В останньому часі „Діло” було тим одиноким часописом, який видвигнув платформу згідного співжиття під омофором польської державности й якийсь час боронив Бачинських і Охримовичів та їхні територіяльно-автономні домагання. Коли „Діло" побачило, що ці кличі немодні, що авторів стрінула нехіть більшости населення, воно дуже зручно повернуло в другий бік і цінічним способом почало само відрікатися того, що ще вчора голосило. І цікаве явище: перемогла трудовицька опозиція, але її орган упав, поразки зазнали автономісти, але їхній орган зостався при життю і по нинішній день егзистує. Характеристична прикмета українських дрібноміщанських кругів і їх безпринціповости. 
„Діло" виходить далі як одинокий „щироукраїнський" часопис і далі як і досі робить еквілібристичні скоки то в один то в другий бік. Таким скоком треба ввалити статтю, що з'явилася в 192 № цього часопису під заголовком „Підозріла гра", підписана ініціялами добре відомого Ф. Ф. 
Автор згаданої статті старається принципово розібрати випадки й стан справи на так званих кресах в звязку з останніми мілітаризаційними планами польського уряду. Цінічним способом приходить автор до висновку, що на кресах не діється так, як уявляє й преса і державні польські круги. Населення окраїн на думку їх цілком спокійне і зовсім не готується до ніякого повстання. Випадки на кресах це вислід анархичних відносин, що їх причиною являється польське зрадництво та сама польська адміністрація, яка складається виключно з бандитського елементу, а українське чи білоруське населення тут ні при чому. Автор статті наводить цілий ряд фактів, в яких відограють ролю польські пограничні урядовці, що їх надіслала туди центральна влада, і ставляє врешті таке домагання: 
„Єдиним виходом зі створеного положення є: усунути осадників, які становлять авангарду бандитизму, перелюструвати поліцію, перевести чистку серед кресової адміністрації, привернути всі громадянські права й вольності, запровадити справжній лад, все це є можливе тільки, коли віддати владу місцевому населенню". 
Одно слово — давайте територіальну автономію, все буде гаразд. Так мудрує трудовицький політик з „Діла". 
Чи справді ці мудрування відповідають дійсності? 
Ніхто не заперечить, що на кресах польської республіки діються речі, що зовсім заперечують лад і порядок. Кожний знає і не стане цьому перечити, що польська адміністрація і поліція на окраїнних землях це синонім повної самоволі і безправства. Всі це знають, що діються там річи, які для людини вихованої в правовій державі видаються неймовірні. Все це правда. 
Але з другого боку кожний знає і маємо на це багато фактів, що населення не приглядається до цього всього так пасивно, як це здається авторові пацифістичної статті. Це правда, українське населення не готується до повстання, бо це повстання вже є, воно тріває вже більш трьох років і польська адміністрація нищить його безпощадно. Бо чи ж акти активної революційної боротьби протягом 22 і 23 року, всі ці підпали, динамітові замахи і вбивства-чи ж це все теж було справою бандитизму польських урядовців? Чи - ж урешті ті всі акти не відбуваються по нинішній день по всіх кінцях кресів? Чи ж може заперечити шановний писака, що революційні настрої населення змаліли? Чи ж замах на ренегата й донощика проф. Матіяса в Перемишлі, що мав місце недавно, бо 31 серпня, це також робота яких осадників (колоністів)? 
Трудовицький журналіст пригадав собі ті часи, коли під час українсько - польської війни обидві сторони перед антантським ареопагом старалися себе виправдати від ріжних закидів. Польська преса й уряд за всяку ціну старалися переконати Антанту, що тільки Польща може запровадити лад у Галичині й увільнити спокійне населення перед гайдамацькою і большевицькою загладою. З другого боку українські комівояжери билися в груди по ріжних передпокоях антанти, що мовляв українці культурний нарід, а навпаки поляки варвари. Така ліцитація тяглася довгі місяці і врешті антанта дала наказ галерівським дивізіям окупувати край аж по Збруч. 
Ті самі ремінісценції насуваються, коли читати цитовану статтю. Знову завинили в усьому тільки поляки й їхня адміністрація, а українське населення спокійне, помирилося з долею й не бажає нічого більше, як тільки щоб спинилася колонізація, щоб вичистити поліцію і адміністрацію, а тоді відносини поправляться й не буде жадних заворушень на кресах. 
Так міркує теоретик трудовицької ідеології, що може виписувати кілометрові статті про самостійну від Кубані аж по Сян всупереч незбитим фактам, які приносить кожний день з усіх закутків, загарбаних Польщею земель. А пише це в момент, коли гнів населення дійшов найвищого вершка напруження, коли цілі повіти огортає революційний рух, коли лютує польська реакція й на воєнній стопі ставляє цілу прикордонну полосу. Капіталістичного Заходу їй вже нічого боятися. Імперіялістична Європа навіть не думає відбирати цих країн Польщі, як з другої сторони не думає творити престолів ні для Петрушевича ні для наших донкіхотів галицько-волинського королівства. Капіталістичній Європі треба такої Польщі, яка вона зараз є, узброєна від стіп до голови, змілітаризована не тільки на кресах, але й у нутрі з вдвічи більшим білим терором і т. д. Тому нічого тут польському урядові викликувати штучний алярм про анархію на кресах і потребу твердих мір. Це повинні трудовицькі міцні лоби раз на завжди зрозуміти. 
Але причина цього трудовицького крутійства лежить в чому литому. Українські дрібноміщанські банкроти бачать і відчувають добре, що вони втратили вже зовсім усякий контакт з масами. Вони бачать, що працюючі верстви українського села і міста цілковито відсахнулися опіки власних панів і почали провадити боротьбу таку, яку їм наказує вести їхній невільницький інстинкт. Без фраз, без програм, без опікунчого намащення, почали вони нерівну боротьбу, бо переконалися, що вижидаючи й очікуючи на вирішення ріжних великих і малих антант далеко не заїдеш. Це залишили вони своїм колишнім провідникам. Життя піде далі своїм шляхом без огляду на те, як на нього дивитися будуть реальні політики з «Діла». Можливо, що вже незабаром зголосяться до них польські власті і дадуть їм усе те, чого вони домагаються, переведуть для них всі перлюстрації, але тоді вже буде за пізно. Революційна народня хвиля змете обидві сторони.