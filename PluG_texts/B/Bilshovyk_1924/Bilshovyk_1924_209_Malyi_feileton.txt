Малий фейлєтон
БЛАГОСЛОВИТЬ БАБІ ЕРІОСІ СКОРОПОСТИЖНО ВМЕРТИ!
Французька преса скаржиться, що під миролюбством Англія ховає найлютіші заміри проти французького добробуту... 
Еріо та Макдональд, після запеклої взаємної критики позицій у справі миру, внесли до Ліги Націй спільну резолюцію. (З газети)
Немає в світі правди!.. Живу собі тихо. Живу собі мирно. Нікого на селі я не зачіпаю. Хай тільки мене не зачіпають... 
Дак ні-ж тобі! Дав господь сусідоньок, бодай вони поздихали, бодай без спокути крізь землю попровалювались! 
Я не кажу вже про Німеччину. Спросіть на селі кого хочте, то вам так і скажуть, що те стерво тільки й думає, як мене бідну до смерти задушити. Дак то-ж Німеччина! Вона на мене лиха ще з того часу, як я їй доброго чосу дала, ще й око одне видряпала! Нехай, суча дочка, з одним оком ходе, людей лякає... 
На зборах, що були, пам'ятаєте, у Версалю, уся громада одностайно присудила, щоби вона мені весь свій вік репарації платила за тую кривду, що вона мені вчинила... 
А вона платити не платить, ще й на мене сокиру гострить. Думає — я й не знаю... Я їй за це весь город витоптала, ще й лісу розваляю. Буде знати! Та я за Німеччину вже й не кажу нічого. Нехай нас із цією капостною бабою бог розсудить. А от дав мені бог иншу сусідку, що через вулицю... Макдоналихою звати. 
Одразу Макдоналиха мені дуже доброю здалася. Була в мене сварка вдома. Свекруха моя, Цуанкара, мені жити не давала. Тоді Макдоналиха, дай їй господь за це щастя, за мене оступилась. Як би не вона, мені-б і не хазяйнувати тута... 
Ну а потім пішло та й пішло... 
На людях вона свята та божа, й до мене все підлабузнюється: 
-	„Ми, каже, з тобою завжди у згоді жити будемо! На селі, каже, немає баб над нас із тобою. Ми, каже, удвох, як схочемо, по всьому селу лад та спокій заведемо. І на все село пануватимем". 
А як до діла, то ця Макдоналиха просто мене ворогам на поталу так і віддає. Ще й сама мені труну готує. 
Мене, правду сказати, сусіди таки не люблять. От не люблять чогось, тай не люблять! Раз те, що Німеччина завжди з'їсти ладна. По-друге, більшовики... А там, дивись, Америка. Усі бабі Еріосі смерти бажають... 
Як би не дітоньки мої: Польща, Румунія та Бельгія, з'їли б мене мої вороги. 
От пішла я до Махдоналихи, тай кажу їй: 
-	„Гарантуй мені, що ти за мене оступишся, як мене хтось битиме, або як я когось битиму". А Макдоналиха, капосна баба, очима крутить, головою похитує, на святого Миколу — миротворця, хреститься, а мені одказує: 
-	„Борони боже, Еріосю, щоб у нас хтось кого бив! Не треба вже тої війни. Цур їй ще й пек! Треба, щоб ми цілою громадою лагідненько жили. Я, каже, знаю, що й ти цього бажаєш. І щиро тобі допоможу. Як спиниться десь бійка, то нехай „Ліга Націй" усією громадою вирішує, хто кого по справедливости б'є! А вирішивши, громада комусь доручить винуватця бити. А решта сусідів хай не втручається”.
Чи ви чули отаке?! Це ж значить, що мене битимуть (або може, бог дасть я когось битиму) а Ліга буде ще „вирішувать": хто винуватий! 
Та поки тая ліга щось вигадає, з мене може локшину зроблять. У мене ж ворогів, ворогів... Де вони тільки й беруться? 
Люде добрі, що ж це буде, як вже й дітоньки мої мені допомогти не посміють? Чи ж їм у стороні стояти та на матерній сором дивитись? На матернє лихо мовчати? Не буде цього! Не діждете! Ач яка добра, яка лагідненька! 
 — 	Ми, каже, вдвох з тобою по всьому селу мир заведемо"! Ну та й я знаю, що мені робити! Я й сама не дурна. Не покажу їй, чого я хочу. 
Скажу їй: Люба моя, Макдонасю! Сусідонька моя вірна! Давай завше у двох „квітоньки миру" засівати. І резолюцію таку удвох складемо. Тільки, щоб поки ліга там щось вирішує, дітоньки мої та й ти, моя люба, тим часом щоб мене обороняли. 
Бо як не буде цього, мені просто одразу треба лягати тай умірати. З'їдять мене лихі сусіди... Благословіть Еріосі скоропостижно вмерти!