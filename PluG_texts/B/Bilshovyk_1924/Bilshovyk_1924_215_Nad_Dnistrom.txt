Над Дністром. 
(Подорожні вражіння з Галичини).
Смеркалося вже, як ми доїздили до нашого пристановища. Коні, що пробігли яких 20 верстов, стомилися. 
Коли виїхали на останній горб перед селом, глянули вниз, щоб налюбуватися краєвидом. Білі хатки, окутані вечірніми димами, клалися вже на спочинок. А сільським шляхом верталась череда, збиваючи над собою куряву. 
Праця на полях уже затихла. То тут, то там показувалися купки запізнілих женців, що докладали вже останній сніп у полукіпки та починали збиратися додому. Иноді манячив ще де небудь на жовтому тлі доспілих пшеничних ланів віз, навантажений важкими снопами. 
Надходив вечір, чарівний, казковий сільський вечір. За селом блистів Дністер лагідним плесом. 
З розгону вкотився віз у вузьку сільську вуличку. В ніс ударив приємний запах паленої соломи, який так відріжняє подільське село від инших. 
Село якось змінилось. Мало вже тих давніх сільських хат, критих поважними солом'яними стріхами. В наслідок війни, колишні хати знищено, попалено й порозбивано, а на їх місце поставили мужики або звичайні буди, вкриті деревом, або, хто був заможніший і одержав допомогу на відбудову, нові хати, криті бляхою або черепицею. А через те село втратило свій патріархальний, симпатичний вигляд. Вигляд села змодернізувався на жаль, на гірше. 
Ми їдемо в гості до вчителя. Ось і школа. Невеличка, правда, але зразу ж видно, що нова, з виноградним ганком і дзвінком на стовпці. 
Зустрічають нас радо, звісно, як гостей, що завітали із столиці. А таких гостей люблять на селі, бо мовляв, з широкого світу, і можуть дещо розказати. 
Учитель, до якого ми заїхали, це давній знайомий і товариш. Один з тих українських учителів, яких все менше та менше, які виконували не тільки свою професійну роботу, але при нагоді і свій громадській обов'язок. Таких з кожним днем менше. Одних або не прийнято на службу за якісь провини ще за часів української республіки, инших звільнено за те, що не виконували як слід наказів шкільної влади, а ще инших було переведено далеко в поморські або познанські шкільні округи. 
Нові українські учительські сили тепер вже не прибувають. Бо все менше та менше українських учнів приймають до вчительських шкіл, а як який навіть і скінчив школу, то або дома з рік або й два мусить просидіть, чекаючи на посаду, або дістає її десь на далеких окраїнах, щоб тільки не серед своїх. 
Про яку-будь громадську працю ці вчительські недобитки, раді хліба, й не думають. А вже про якусь революційну роботу серед селянської бідноти, то годі й говорити. 
Усілися ми в садку. Добрі хазяї нічого не жаліли, щоби нас угостити. Товариш учитель росказав про село, про своє життя в ньому, про стосунки тутешні. Живе він майже одинцем, є правда, місцевий парох, людина молода, один з тих, які перейшли виховання станиславівського епіскопа Хомишина. Він — клеракал блаженний піп, який до ніяких справ у селі не втручається. А колись до війни село було доволі гарно зорганізоване. Читальня, гімнастичне товариство, крамниця й мала ощадна каса, — це все відріжняло це село від инших і, звичайно, всюди вважали його свідомішим у повіті. Тепер цього всього немає. Про відновлення якогось із товариств годі навіть марити. Селян тепер важко намовити до якоїсь громадської праці. Ще до одного вчителя якось по дружньому ставляться і часто відвідують його з своїми жалями. 
Виховувати дітвору в школі як слід теж майже не можна. Шкільна влада в особі місцевого війта, наставленого урядом, пильно стежить, щоби навчання відбувалося в новому дусі. А дух цей полягає в тому, щоби діти вміли балакати по польському, щоб співали польських патріотичних пісень, щоб уміли перелічити всіх польських королів на пам'ять та щоб ходили до церкви на всі державні свята. Вражає це тім більше, що в селі немає майже ні одного поляка, діти все українці. З шкільних стін познімано навіть портрети Шевченка та й инших українських письменників, а на їх місці обов'язково повішено портрет Войцеховського разом з державним орлом. Ніщо инше не має права там висіти. Навіть вивіську на школі, яка десять років була на українській мові, тепер змінено на польську. 
В боротьбі з тими драконськими розпорядками учитель залишився на власні сили. Піп тим не цікавиться. Він більше дбає про церкву та про доходи, які вона йому дає. 
Колись український селянин як невільник, був звязаний з церквою і попом. Піп це була центральна постать не тільки в питаннях, звязаних з богом, але також і в усіх справах, передовсім, політичних. Сервілістична натура українського дядька тягнула його до приходства, і там діставав він усі поради, які він сліпо виконував. 
Але війна зробила своє. Тепер український селянин і в релігійній справі значно змінився. Крім цього, причинилися до цього й ріжні реформаторські зазіхання уніятського клиру, що забажали завести ріжні зміни в церковному житті вже на лад західної католицької церкви. Але маса інстинктовно відчули наміри греко - католицької церковної ієрархії невільничої підлеглости церкви Римові. Рим завжди числився тільки з державними націями, Рим був тільки релігією пануючих, отже, не диво що з унією він тепер зовсім не числиться і в нього на першому місці сильна католицько-клерикальна Польща. Якийсь час намагався ратувати ситуації львівський митрополит Шептицький, але його торішнє перебування в Римі та на конференції з ватиканськими колами скінчилося шовною поразкою. Митрополит повернувся упокорений. Попів, що мали марку націоналістів, усунено, а на їх місце поставлено нових, вихованців нового ультраклерикального курсу. Все це дуже підкопало авторитет самого владики.
Колись мріяв граф-митрополит про це, що він буде апостолом навернення православного Сходу на правовірний католицизм, і як на такого дивилися на нього у ватиканських місійних колах. Заснував він навіть окремий чернечий чин Студитів, призначив багатьох попів французів і бельгійців, які прийняли грецький обряд і поселилися в Східній Галичині, обіцяв навіть окремого єпископа для Великої України, а також окремого — для Волині та Холмщини. Але Польща спараліжувала всі ці заходи. Справу навернення схизматицького Сходу перейняла вона до своїх рук і віддала цю справу в руки ордену єзуїтів. Це апостольське навернення розпочала Польща з Холмщини та Волині. Багато православних церков насильно відібрано. Коли ж навіть де які громади забажали перейти на унію, то цього їм не було дозволено, та поставлено умовою перейти просто на латинський обряд. Акція перейшла виключно в руки польського клиру. 
Цей фатальний стан уніятської церкви народні маси добре відчули. Релігійні почування підупали. Це можна помітити хоч би з того, що вже не мають жодних симпатій серед селян, скажемо, ті паламницькі попи, які обіцяли цілковите відпущення гріхів, а за це складали гори мідних та дрібних монет. І попи кидають на безбожне населення громи проклять, відгорожуються від бунтівничого Сходу, який називають царством сатани та вбачають там причину всього лиха. 
Одночасно з індеферентизмом селянських мас шириться також і ріжне сектанство. Суне воно з півночі, тоб-то з Волині, і має найбільше прихильників у Східній Галичині. З важніших сект треба відмітити дослідників святого письма, методистів, і баптистів ріжних відтінків. На Волині ширенням євангельства займається малоосвічений галицький селянин Семена. Євангельська пропаганда на Волині має національні прикмети. Євангельство найбільше поширилося в золочівщині, де в багатьох селах більшість мешканців перейшла вже на євангельську віру. 
Євангельська секта задумує справа свої пропаганди поставити на належну височінь. Провідники цієї секти мають намір з усіх, досі розпилених по цілому краю, сект створити одно тіло й надати йому характер української національної церкви. В тій справі приїздив із спеціяльною місією відомий колишній соціял-демократ, а тепер євангельський провідник у Канаді, Павло Крат. В своїх бесідах Крат, передовсім, підкреслив потребу почати грунтовнішу кампанію проти дотеперішніх церковних як уніатських, так і православних церков. 
Осідком моральним був би Київ. Канадійсько-українська євангельська церква задумує незабаром приступити до видавання у Львові спеціального журналу, присвяченого справі української національної церкви, крім цього готується вона скликати в одному з міст західної України конгрес для оформлення українського євангельського об'єднання. Конгрес цей був би першим українським автокефальним євангельським собором і взяли б у ньому участь канадійські та американські епіскопи. 
Так в коротчих рисах виступає релігійна справа в західно українських землях. Хоч українська буржуазія не дуже радо трактує цю справу і боїться починати боротьбу з опортунізмом клиру, але всеж таки цю боротьбу вже роспочато й вона може в навіть дуже близькому майбутньому набути ширших розмірів. 
Балачка на релігійні теми зайняла в нас час до пізньої ночі. Село вже спало. Учитель подивився на темний обрій, і процідив крізь зуби: „І торік так дивився. Дивився як палав край неба. Чи не побачу червоного півня над панськими оборами. Маю надію, що швидко небо знов запалає”
Вже цілий тиждень сидимо на лоні природи. Раннім ранком виходимо в поле, помагаємо класти снопи в копи, а коли сонце сильно припече, тікаємо над беріг Дністра і мерщій плигаємо в воду. 
За час нашого перебування зробили ми вже чимало знайомств. Звичайно, вечорами заходять до нас селене, сідаємо в садку і довго де-коли тягнемо балачки на ріжноманітні теми. Читаємо їм також у голос свіжіші часописи. 
„Нужда, пане, — зачне старий Василь. От, син сидів дома; помагав, чим міг, але того року було таки важко вижити. Колись вчився столярки. Що ж було діяти, - рішили ми щоб ішов у місто. Може, там скоріше найде прожиток". 
Ціх кілька думок, висловлених старим Василем — коротка характеристика сучасного українського села в Західній Україні. Припинена під час війни пролетаризація українського села, відбувається далі нестримним ходом. На це багато причин. 
Передусім, український селянин позбавлений тепер спромоги прикупити хоч би малий кусник землі. Не може її дістати, бо продати може тільки або полякам, або польским колоністам з Західної Галичини. Емігрувати до Америки теж не може, хоч багато є охочих, — бо кількість емігрантів обмежено. А біда росте, притискує українського мужика. Мужик за безцінь продає останню худобину, останнє витягає, бо платити мусить під загрозою кари. 
Почалася масова еміграція до міста. В місті теж не так легко найти заняття хоч би через теперішню економичну кризу та страшне своїми розмірами безробіття. Останніми часами почали ми читати, що багато селян записується на роботу до Франції. Розуміється, це люде — засуджені на повну загибель, коли зважити важкі умови праці на французьких вуглевих шахтах. 
Де-хто вживав заходів, щоби переїхати на Україну. „Там, — кажуть охочі, — землю даром дають”. Але дістати дозвіл на виїзд на Україну — це майже неможливо, принаймні дуже важко. Мужики мандрують по староствах, воєводствах і адвокатських канцеляріях, але ніяк не можуть дістати яку-небудь посвідку чи документ, на підставі якого могли б оселитися на Україні. 
Загалом, Україна стала тепер якоюсь обітованою землею українських селян. Багацько про неї говорять, розказують де-коли легендарні історії. Але за це їх винити не можна, бо й так ні від кого їм довідатися правди, тим більше, що немає пролетарської преси, а буржуазна пише раз так, а другий — як раз протилежне. 
Вірять також селяне в недалеку війну. Повстання на окраїнах, на їхню думку — це вже форпости радянського війська. „Весною — кажуть — щось напевно скоїться". 
Віра в перемогу України та надія на злуку з матірним пнем тепер загальні. Колись український селянин у Східній Галичині вірив у Петрушевича, сподівався, що він перейде з військами Карпати й прожене польську владу. Був час, що вірили навіть у Петлюру. Тепер і про того і про иншого майже не згадують. Так наче би вони й не існували. 
Тепер очі всіх дивляться на Схід. Тільки звідти сподіваються якоїсь зміни. Схід став для них синонімом визволення та скинення панського ярма, яке вже всім далося добре в знаки. Не диво. отже, що ще й тепер можна зустріти багато селянських хлопців, які ховаються од війська, бо всі переконані, що скоро прийде час, коли можна бути піти до иншого війська, щоб боротися за визволення. 
Розмовляючи з селянами, слухаючи їх жалі та нарікання, прийшли ми до переконання, що суспільна праця в українському селі тепер — надійніша справа, як колись була. 
Тим то й треба пояснити, чому за останні роки українська соціалістична газета мала такий доступ на селі, чому так скоро множилися селянські ради або партійні гуртки УСДП. Переслідування адміністрації все це припинили, але не змогли вбити симпатій селянства до соціалістичної думки.
Наше перебування на селі врешті кінчилось. Хоч з неохотою, але все ж таки треба було готовитися до повороту. І знову, як місяць тому, сідали ми на селянський віз. Прощалися з нами не тільки рідня, товариші вчителя, але й знайомі селяне, з якими за цей час ми зжилися. 
Коли виїхали на горб, і глянули позад себе, село знову пишалося в повіні зелені. Врешті село щезло з наших очей. Якось глянули ми ліворуч і побачили щось, чого спочатку не помітили. Побачили ми купу недобудованих хат. Де-які тільки до половини добудовано, инші вже закінчено, а довкола них білі, свіжо обтесані балки та дошки. 
„Це колоністи" — пояснив нам візник. „Місяць тому приїхало їх 80 душ і починают будувати село". 
Дивилися ми в той бік, звідкіля доходив до нас стук сокир і молотків. І задумалися. Польський мілітаризм справді розпускає свої сітки на Схід. А ті несчасні жертви в білих сорочках, що ставлять ті малі хатки, — це аванпости його в тому поході. Може, проти своєї волі, може, приневолені до цього голодом землі, йдуть вони у незнані краї закріплювати прикордонні стовпи своєї держави, й може самі не знають, що їхній здобуток, — це одночасно руїна таких самих бідолах — українських селян. 
Віз котився далі. 