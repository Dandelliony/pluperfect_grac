За підвищення продукційности праці.
Інтереси дальшого розквіту нашого народнього господарства й розвитку нашої індустрії цілком залежать від того, в якій мірі професійні та госпоргани зможуть підвищити продукційність праці. Правда, завдання підвищити продукційність праці ввесь час мали відповідні проф. і госпоргани, але тепер на це треба звернути особливу увагу, бо нинішня стадія виробництва визначається значною невідповідністю продукційности праці до зарплатні. 
І не дивно, бо в перші роки Непу, коли конче треба було забезпечити найголовніші матеріяльні потреби пролетарських мас, увага партії й профорганів зосереджувалася, важно, на підвищенні зарплаті та на поліпшенні матеріяльного становища робітничої класи, а справи продукційности праці було свідомо залишено осторонь. 
Разом з загальним зростом продукційних сил країни за останнє трьохріччя помітно зросла й зарплатня у всіх галузях виробництва, поволі й твердо досягаючи розмірів довійськового часу. В де-яких галузях виробництва, як, наприклад, у хемиків, зарплатня за останні три роки підвищилась на 62 відс, складаючи, загалом, 108 відс. довійськової зарплатні. В той же час загальна продукційність праці, не вважаючи на своє постійне підвищення, все ж залишається не тільки значно нижчою за інтенсивність невійськового часу, але й далеко не відповідає реальній вартости зарплатні в усіх галузях нашого виробництва.
Так, наприклад, у тих же хемиків зарплатня досягає тепер 103 відс. довійськового часу, продукційність же праці тільки 73 відс. 
У льняній промисловости зарплатня теж досягла довійськової норми, валова ж продукція складає тільки 64 відс. 
Згідно з цифрами анкетного обслідування ВРНГ і НКРСІ багатьох великих підприємств, продукційність праці в них складає менш, аніж 50 відс. довійськової норми. 
Така ріжниця між зростом зарплатні та зростом продукційности праці загрожує нашій промисловости і добробутові держави, а тому її треба усунути. 
Коли на таке становище можна було ще погоджуватися в перші роки Непу, бо тоді конче треба було відродити елементарну працездатність пролетарських мас, то тепер, коли наша індустрія ступнево розвивається і йде шляхом дальшого поширення та збільшення, це становище вимагає радикальної зміни. Зріст індустрії має місце тепер не тільки в текстильному виробництві, але і в металургії та в нафтопромисловости. І цей процес зросту індустрії успішно розвиватиметься надалі тільки тоді, коли індустрія грунтуватиметься на раціональних підвалинах, коли накладні видатки не душитимуть темпу її розвитку, як це було досі. 
Звичайно, радикальними засобами до підвищення продукційности праці є техничні удосконалення виробництва, придбання нового устаткування, вдосконалення санітарно-техничних умов праці та поліпшення житлових умов робітників, але найкращий захід — це підвищити інтенсивність праці до належної височини а саме, — відповідно до розмірів зарплатні. 
Наші партійні, професійні та госпоргани на місцях уже одержали відповідні директиви ЦК РКП що до цього. 
Останні повідомлення свідчать про те, що на місцях активно взялися до використовування всіх можливостей, щоб підвищити інтенсивність праці. В першій лаві, як цього й треба було чекати, йде металургична індустрія. На Уралі де-які металотрести підвищили продукційність своєї праці на 18 відс. 
Цим шляхом повинна піти і вся наша індустрія в усіх своїх галузях. До роботи в справі поліпшення нашого виробництва й підвищення продукційности праці треба втягти широкі верстви робітничих мас, твердо пам'ятаючи, що в підвищенні їхньої трудової дисціпліни та в підвищенні інтересу до буденної роботи своїх цехів полягає запорука дальшого зросту держпромисловости й добробуту тих же широких мас робітничого населення.