До заготовки с.-г. продуктів.
Цілком зрозуміло, що центром уваги регулюючих органів стала хлібозаготовча кампанія, що на неї кинуто значні кошти, що її переводиться за певним розробленим планом. 
Такого підходу вимагала вся економічна обстава біжучого року. Треба було внормувати, урівноважити на ринкові ціни на хлібні продукти й промислові вироби, треба забезпечити пролетаріат головним продуктом споживання і разом із тим забезпечити селянству справедливі умови реалізації врожаю, усунувши при цьому з процесу пересування хліба від продуцента до споживача приватного перекупця. 
І далі, хід хлібозаготовчої кампанії, і ціни на хліб по наших ринках свідчать про те, що роботу державні й кооперативні організації прибрали до своїх рук і провадять її, як слід. 
Але, віддавши всю увагу заготовці хліба, ми залишили на волю стихії чималу частину продукції сільського господарства — незернові, техничні культури, які в бюджетові нашого сільського господарства відограють немалу ролю. Приватний капітал, який подекуди ще борюкається на хлібному ринкові, від натиску одностайної акції наших хлібозаготовчих організацій скоро буде примушений відійти на инші позиції. 
Якраз такого роду позиціями, для нього дуже принадними, бо вигідними, є заготування другорядних культур і зокрема технічних. Будучи безконкурентним монополістом, звільненим від усякого контролю й впливу з боку держави, тут він скористується з сприятливої обстави. 
Щоб висувати такі твердження, не треба бути пророком, досить взяти де-кілька фактів в дійсности. Бо вже є відомості, як поводиться приватний перекупець там, де він почуває себе звільненим від конкуренції; відомості ці якраз стосуються до нашого українського ринку.
На Одещині йде шалене закуплений винограду по 50 коп. за пуд на пні. Коли ми порівняємо цю ціну до тої ціни на виноград, що є хоча б у Київі, та візьмемо ще на увагу, що Одещина в цьому році має викинути на ринок коло півтора міліони пудів винограду, то та сума заробітку, яку на цій операції покладе до своєї кешені перекупець за найскромнішими підрахунками становить прибуток чи малого розміру на 5 — 6 міліонів карб. 
У тій таки Одещині організовано синдикат, який має своїх агентів на Київщині, Поділлі, Чернигівщині, що за безцін купують у селян картоплю й цибулю. 
Не треба забути, що картопля при невеликому врожаєві хліба є цінний продукт масового харчування, там то продаж її та ще за безцін дуже зле відіб'ється на добробуті населення. Подібні факти ми подибуємо на Чернигівщині, де в цьому році буде гарний врожай махорки, що має дати збору понад 300 тисяч пудів. У звязку з цим перекупці вже знизили ціну на 50 відс. і ця ріжниця, звісно, не потягне по собі зниження цін на тютюнові вироби, бо вся піде на користь перекупцям. 
Такі факти дуже шкідливо відіб'ються на покупній спроможності нашого села, а до цієї спроможности пристосовано виробничий план нашої промисловости. 
Крім того, розвиток технічних культур, якого ми прагнемо, базується насамперед на вигідній їх реалізації. Усі ці міркування вимагають від місцевих регулюючих органів уваги до цієї частини сільсько-господарської продукції. 
Треба опанувати цю ділянку заготовчого фронту, як опановано заготування хліба. Так само треба кинути на цю справу повні кошти, так само треба розробити тверді заготовчі плани, бо цього вимагають в даний момент інтереси і промисловости, і сільського господарства.