Про робітників приватних дрібних підприємств.
В Київі, як ніде в другому місті СРСР, розвинулась дрібна кустарна промисловість, де по окремих підприємствах працює 1 — 2 — 3,5, 7, 9 душ. На одному лише Подолі є до 300 таких дрібних кустарних майстерень а в цілому місті їх налічують до 2.000, а робітників, що працюють по них, до 4,500 душ. Про цих то 4.500 робітників і 2.000 дрібних підприємств, де ще й досі на 50 відс. панує ганебна експлоатація, де робітники не знають ще 8-ми годинного робочого дня, працюють по 10-ть годин, а частенько 12 і 14 годин, а про инші завоювання Жовтня, як то охорону праці, профвідпуски і т. ин, й нечути — я й хочу сказати. 
Про тяжкі умови праці, про ті вохкі підвали, без повітря, без світла зі стелею на одному рівні з землею, де працюють робітники у господарчиків-глитаїв, десять разів вже писалось у газетах „Більшовик" та „Пролетарська Правда", і це писання дуже допомогали та зробились міцною зброєю для боротьби з експлоатацією господарників. Багато робітників вже не працюють 10 — 12 годин, а тільки 8. З'явились так само: спец одяг, мило, рушники іт. инше. Не буду на цьому зупинятись докладно, бо всі вже знають про ті поліпшення, що їх було зроблено тільки через пресу, та про ті напади з боку несвідомих робітників на робкора, яких зазнав і я. А про напади господарників на робкора й балакати не доводиться. Це кожного робкора і кожного, хто починає писати, менш за все повинно лякати, бо робкори перебувають під найсильнішою обороною Губпрокуратури. Отже, лякатися нема чого, була б тільки правда та факти. 
Губпрокуратура пильно прислухається до голосу робкора і зараз же бере господарника за зябри, як наприклад після замітки „Господарчик дуже зарвався", — було взято за зябри ганебного експлоататора пана Кенделя й, без сумніву, його буде покарано, а иншим це буде гарною наукою та відіб'є бажання експлоатувати підлітків і робітників, та обминати закони Наркомпраці і профорганізацій. 
Робітникам дрібних підприємств вже пора б взятись за розум та почати читати й писати в газетах про своє життя та про побут і про експлоататорів-господарчиків. 
Чим скоріше робітники дрібних кустарних підприємств будуть передплачувати і читати газети „Більшовик", „Пролетарську Правду", а також писати в газетах, тим скорше буде знищено експлоатацію господарників, що гніздиться ще по дрібних кустарних підприємствах.