Авантура імперіялістичних держав у Китаі.
В той самий час, коли Ліга Націй відкрила засідання своєї конференції „миру та роззброєння", флоти головних учасників конференції наставили дула гармат та висадили військовий десант на береги Південного Китаю. Імперіалісти зухвало та одверто заявляють про свій намір втручатися у внутрішню боротьбу китайських громадсько-політичних групувань і явно підтримують контр-революційний виступ китайської велико торговельної буржуазії проти уряду національно-революційної партії Гоміндан, з Сун-Ят-Сеном на чолі. Та не тільки підтримують; імперіалісти, безумовно, являються ініціаторами та організаторами цього виступу. 
Перед у цій контр-революційній інтервенції веде Англія. Це ж англійська буржуазія має найбільший досвід у справі поневолення колоніяльних народів силами самих же поневолених. Протягом більше як двох століть Англія в своїй колоніяльній політиці вживає відомого принціпа усіх гнобителів: „Divide et impera" (Посвари та пануй). 
Хто ще такий майстер сварити між собою внутрішні сили колоніальних країн, як Англія? Хто ще так уміє користатися для своїх грабіжницьких цілей з суперечок та взаємних сварок між окремими верствами та групуваннями колоніального населення? 
Єгипет, Палестина та Аравія багато розкажуть нам про те, як уже за наших часів англійський робітничий уряд озброює найтемніші сили конаючого феодалізму проти трудящих мас, що прокинулись до нового життя та прагнуть до національного визволення; про те саме ще більше розкаже поневолена Індія. Що до Китаю, то, починаючи ще з 1912 р., Англія спільно з Японією та Америкою безперестанно підтримують зброєю та грошима ріжних мандаринів генералів, що ведуть завзяту боротьбу з тими революційними силами країни, які прагнуть міцно з'єднати розпорошені частини Китаю в одну велику та самостійну державу. Цього, звичайно, світовий імперіялізм допустити не може. Англії, Америці, Японії та Франції потрібний Китай розпорошений, розірваний на частини, щоб тим лекше можна було захоплювати його природні багатства, його копальні, залізниці та порти; щоб тим краще можна було обплутувати його грабіжницькими сітками фінансового капіталу. 
Але в останні роки невпинний внутрішній розвиток країни розбудив приспані сили широких народніх мас. Робітництво, селянство та трудова інтелігенція Китаю почали завзяту боротьбу за об'єднання країни та за її визволення з-під ярма імперіалізму. Під впливом цього національно-визвольного руху китайський уряд насмілився на такий самостійний крок, як складення Китайсько- Радянської угода. Світові імперіалісти забили на гвалт, почали намацувати в середині китайського громадянства нову підпорку для зміцнення свого панування у величезній країні Сходу. 
На цей раз підпорка знайшлась в особі великої торговельної буржуазії, що народилась та поступово розвинулась у Китаї протягом останнього десятиліття. Інтереси цієї буржуазії щільно сполучені з інтересами світового капіталу, і тому останній гадає використати її для боротьби з національно-визвольним рухом партії Гоміндану. 
Проти нових авантур американського імперіалізму піднесуть голос англійська та американська комуністичні партії, робітники СРСР і все революційне робітництво Європи.