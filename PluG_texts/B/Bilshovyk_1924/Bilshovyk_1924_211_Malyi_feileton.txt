Малий фейлєтон
"АВГУРИ"
Попи повинні бути серйозні, поважні та солідні. Вони ж бо богові представники серед людей. А як же?.. 
Комі-вояжери акційної спілки „Пан бог енд компані" на землі... 
А що фірма солідна, то й представники її повинні виглядати солідними. Инакше — „підрив престижу..." 
Чи ж десь у святому письмі є хоч один «хвакт», щоб пан-бог реготався або сміявся.. Регіт — це вже фах нечистого. 
Отже, й пан-отці наші, наслідуючи свого пана-бога, не сміються ніколи. Але ви ж розумієте, як це їм, мабуть, важко 1) Дурити людей само по собі не так легко, 2) не почервоніти під час виконання „взятого обов'язку брехні", — це ще важче, 3) а найважче: не розреготатись, бачучи пики одурених вірних. 
І до того ще жадна профспілка не подбає про те, щоб для попів було заведено восьмигодинний робочий день і дозволено не брехати решту часу. Яка ж це безглузда й жорстока експлоатація з боку „Всевишнього хазяїна" примушувати своїх слуг брехати протягом 24-х годин на добу. 
Але є відомости, що нещасні „працівники брехливого цеху" віддавна зуміли влаштувати собі невеличку нелегальну перерву. Я маю на думці, звичайно, „авгурів" — стародавніх жерців, що зустрічаючись один з одним, хапались за боки й починали гуртом реготатись. Через те вони уникали таких зустрічі в на людях, а сходились нишком у ночі. 
Де й коли саме жили ці „авгури", я вам не роскажу! 
Що це справді? Чого ви до мене чіпляєтесь? За кого ви мене „держите"? За фейлетоніста Омелька, чи за „енціклопедичний словник Брокгауза й Євфрона у палятурках з ослячої шкіри"?
Подивіться у підручник стародавньої історії Греції й Риму, то й знатимете, що це за „авгура."... 
Проте, ні! Чогось мені здається, що це середньовічні епіскопи та кардинали не могли втриматись від сміху, коли дивились один одному в вічі; А може, стійте, згадав. 
Як Лютер та инші реформатори затіяли вкупі з князьками та дворянами скинути владу папи й імператора та почали підіймати народ під гаслом „реформації" та „істиної віри"... 
Ні, знову не те... Тоб-то воно й те. Сміялися вони потай, ще й як сміялись! Але було щось новіше... Ще зовсім недавно я десь щось читав про „авгурів"... От тільки пригадати не можу... Може: єзуїти? масони? вегетаріянці? проповідники паціфізму? реформистського соціалізму?.» 
Е, ні, знаю! згадав! 
Ось воно! «Женева 10-ІХ. На конференції Ліги Націй польський мінзаксправ Скшинський вихваляв справедливе вирішення національного питання в Польщі та польські закони про забезпечення прав нацменшостів. Инші делегати Ліги Націй зустріли слова Скшинського гучним сміхом та іроничними оплесками»,.. (Ратау). 
Гучні слова.. Справедливість... Права меншостів... Добробут малих народів... І голосний регіт, коли ці слова виголошуються „у своїм колі", в тісному гуртку дипломатів, політиків, адвокатів миру та хазяїв війни.., Авгури — ось вони де! 
І дурний той Скшинський, що не догадався на регіт своїх колег відповісти гоголівським: „З кого глузуєте, — з себе смієтесь!" ... 
А проте: він, мабуть, і сам реготавсь!