Голос села
СПРАВУ ПОРУШЕНО ВЧАСНО.
У ч. 186 від 18-VIII ц. р. вашої газети надруковано статтю під назвою „Бережімо ліс”, в якій порушено питання що до своєчасної виборки сухостою, буревалу та иншого мертвого лісу. 
Ця справа є дуже важливою, бо в кожному лісовому господарстві слід перш над усе очистити лісові дачі від сухостою та буревалу, бо вони, дійсно, сприяють лісовим пожежам та розплодженню лісових шкідників, себ-то короїдів, грибків і т. и. 
Усім відомо, що ще недавно не тільки в Вітянськім, але й в инших лісництвах Київщини, та усієї Вкраїни, такого сухостою та валіжу було дуже багато: це наслідок безсістемного рубання військово революційного часу, пожеж, та свавільних порубок. 
У останні два роки, коли лісове господарство приводиться до певного порядку, Гублісуправління вживає всіх заходів, щоб як найскоріш реалізувати сухостій, буревал та инш. 
В окремому обіжнику дано розпорядження лісничим допустити найбідніше селянство безплатно користуватись належними сучками, гілляками і т. и., і до цього часу вже багато лісу очищено. 
Гублісуправління теж дбає про те, щоб замінити, де тільки змога, живий ліс мертвим, та реалізувати його як найшвидче. Але разом з тим ГЛУ стежить, щоб не росташовувати мертвий ліс поміж приватними особами, бо це мало-б вплив на зменшення цін на ліс, та сприяло-б розвитку спекуляції. От через те, в де-яких лісництвах справа що до реалізації мертвого лісу йде не так хутко, як було б бажано з лісогосподарчого погляду, але тут нічого зробити на можна, бо цю справу треба вести так, щоб очистку лісу від сухостою та буревалу налагодити, і з другого боку — не попсувати й становища економичного, себ-то: не викликати знижки ціни на ліс, та не сприяти недоцільному розташуванню деревини. 
Тепер головне завдання Виробничої Частини ГЛУ полягає в тому, щоб цей мертвий ліс, якого залишилось в лісництвах Київщини ще біля 50.000 к. с., в найближчім часі розробити та планомірно розподілити по-між держустановами та місцевим населенням. ГЛУ гадає, що коли це завдання вдасться своєчасно виконати, — лісонасадження Київщини будуть рахуватись майже очищеними від мертвого лісу, й тоді не буде обави що до лісових пожеж та шкідників. 
Гублісуправління.
РЖИЩІВСЬКА СЕЛЯНКА НЕ ВІДСТАЄ.
Уперше в 24 році Ржищівська робітниця й селянка святкували своє міжнародне пролетарське жіноче свято — 8 березня. З цього дня, одразу зрідка почала селянка одвідувати всі збори й брати участь у громадському житті. Перш за все береться робітниця навчитися письма, і школу ліквідації неписьменности одвідують 40-літні й 15-літні, намагаючись з великим зусиллям перемогти і ці труднощі спадщину минулого. Жваво проходять що-тижневі делегатські збори, де двічі на місяць провадиться секційна робота а двічі розглядаються справи загального характеру. Всі кампанії делегатки провадять із захопленням, — почувають, що вони прокинулись від довгого сну. У міжнародній тиждень кооперації 35 делегаток вступило членами до місцевого кооперативу; 3 ох обрано за членів правління. У всіх місцевих органах делегатки мають своїх представниць: у сільраді, в президії КНС, у КВД і в Нарзасідземі на міжнародній дитячий тиждень більше за всіх відгукнулась делегатка — мати. Перш за все вона послала своїх дітей до організації малих ленінців, щоб виховати їх на стійких ленінців. Перед відкриттям осередку молодих ленінців усім подарувано червоні стрічки. Не забуває делегатка одвідувати й місцеві дитячі установи, придивляється до їх роботи і спростовує ріжні брехливі обивательські чутки і тут же вказує на хиби цих установ. Делегатка вказала на дезорганізацію в дитячому городку ім. Раковського, і тепер уже вжито заходів, щоб поліпшити становище. 
Негарне вражіння делегаток склалося, коли одвідали дім дитини; з боку завідувача помічалось брутальне відношення. Таких „завів" слід би було почистити. Поволі наші делегатки будують новий побут. Дітей своїх у попа не христять, а влаштовують звідздини. Двох дітей уже передали на виховання молодим ленінцям, сподіваючись, що тільки там їх виховуватимуть у здоровому комуністичному дусі. Серед темних бабів уже поширилась чутка, що дітям „печать поклали" і делегатка зараз же на факті з'ясувала їх несвідомість. А район? Там уже всі селянки стурбовані, чому в них нема таких зборів, як у Ржищеві. Тільки в одному селі Стайках є делегатські збори. Там удалось також відкрити дитячий притулок. 
Робкор Запольська.
ШАПКА НЕВИДИМКА.
В м. Броварах є посада про котру ніхто крім самого фахівця не знає. А все ж таки ця посада є і фахівець одержує кошти з державної скарбниці (та ще й не районового масштабу), а коли одержує кошти, то значить посада потрібна, а з цього витікає, що потрібна й праця... бо в радянській владі така постанова, що хто не робить, той не їсть. 
Крім усього ця людина ще й якийсь „чин" має, а як не чин то уже напевне лічиться членом якоїсь профспілки — радробітників, або Харчосмаку. 
Як не помиляюсь, то це помішник інспектора посередніх податків, людина безумовно даровита й безумовно працює, але його праці не видно. Як що трапляється його бачити, то це на грі в футбол, хоч це його „посередньо" й торкається, а все ж такого талану не слід закопувать в землю, я хочу „посередньо" замітить, що він дуже добре грає в футбол і може бути хорошим учителем по цій справі, але от зле, що його не завше можна побачить не на футболі, а там, де йому слід бути безпосередньо. 
А ну, фінінспектуро, подумай і скажи свою думку, як лучше використати його, посередньо, чи безпосередньо?
"ПИНСЬКІ БОЛОТА В М. БРОВАРАХ".
Здається, що вже нема гіршої дороги як у нас в Броварах по шляху шо йде на Баришпіль, на виїзді. Або в самому містечку Броварах є дві величезних калюжі, що навіть не тільки коні, але й піші частенько купаються в „ліманах". А про автомобіль уже й говорити не приходиться. Таки частенько буває, що піткнуться якісь меткі подорожні, та й назад... А мужички — це люди храбріші, з своїми конячками просто в калюжу! Зате часто й густо приходиться їм ночувати в „ліманах". Як то кажуть — по звичці пан їздить на бричці, а мужик в дорозі панує на возі..." 
Усе це не дуже подобається селянству, та ніде дітись — цієї дороги не можна об'їхати. 
Так далі не можливо. Міськхоз, зверни увагу, бо вже осінь на носі, як не полагодити дороги завчасно, то в-осени вже не полагодити.
ЩО ДЕ ДІЄТЬСЯ.
В селі Шулисі Тальнівської округи, пише селькор Ведмедик, в кооператив, головою правління якого — куркуль, позбавлений права голосу Товкес. Він утворив справжній куркулячий кооператив, вступить до якого членом бідноті не можна через те що дуже великі членські внески. 
Слід-би почистить правління.
Селькор Зелений Гай пише що на Малинщині є невелике село Буда-Вовчківська, в якому культурно - освітню справу занехаяно. Школи нема. Діти мусять ходити за 5 — 6 верстов до другого села вчитися. Темрява панує як нігде. Селькор Зелений Гай закликає профспілки й ком‘осередок Розважівського району взяти шефство над цим селом.
В селі Будищах, пише селькор Сивий є де-кілька селян, які відмовились платити штраховку за худобу, будівлі, та посіви. Страхоргани їх зарахували „бідняками", які потім найшли по червінцю на те, щоб заплатити за оренду церкви. Час цих „бідняків” потурбувати, щоб вони заплатили штраховку.
Селькор Бевза пише, що в селі Верховні ціле літо працював студент Медінстітуту т. Ковалішин, який подняв культпрацю на належну височінь. Ним засновано сельбудинок, приведено в гарний стан сельраду й КНС. Завдяки його ініціативі, передплата на газети, головним чином на „Більшовик" збільшилась до 420 примірників. Голова КНС села Верховні від імени організації виносить подяку т. Ковалішину.
Райкор Бишовий з Германівського району пише, що у них за допомогою Григорівської цукроварні, Райвиконкому та кооперації райхату-читальню реорганізовано на райсельбудинок. 
Селькор Дядько пише, що в селі Шаулисі недавно з попом трапився прикрий випадок. 
Піп зайшов на хрестини до Мосія Безсмертного й напився. Потім вшкарив гопака й упав у цебер з помиями. Вставши, він сказав: „Мойсей! Давай за тебе й за твого младенца за здравній молебен прочитаю". Почав молебна, а кінчив: „во саду лі во городє гиндики паслися..."
В селі Савинцях, як пише Селькор Лісовий, що вечора відбувається вправи „Фізкультури". Хлопці б'ють один одного киями, кулаками й чим попало. Перепадає й прохожим селянам. Потім починається гра в футбол, цеб то краденими кавунами б’ють один одного. Дістається й необережним хазяям, які виходять на захист своїх городів.
Селькор Я. Вельков пише, що в селі Голіківці, в семирічній школі учительство Медведівського району на Черкащині, одчинило самокурси по самопідготовці. Зараз там що дня вчительство влаштовує бесіди, доклади й читання на ті, чи инші теми. З цього пише селькор Вельков будуть добрі наслідки. 
У селі Заболоть Малинської округи, як пише селькор Незаможник, з колишнього театру, що було влаштовано незаможниками в панській клуні, спершу було зроблено школу, а потім із школи знов клуню, в якій гине багато декорацій то-що. Політосвіто, зверни увагу і зроби знов із клуні театр.
ЗЛЯКАЛАСЯ.
До секретаря КНС т. Кайдана ввернулася за порадою — як достати ліків (пільгово) гр. м. Броварів М. Верещагіна. 
Секретар не довго думавши „обтяпав“ діло, і прохачка задоволена звернулася до амбулаторії, де й одержала ліки безплатно. Але ж, коли вона повернулася до дому і росказала своїй кумі, та з заздрости їй заявила, що це «тебе вже до комупії записали...» - і т. и., „скоріще біжи, хай випишуть тебе з тієї комунії анахтемської”. 
Кума з піною в роті прилетіла до секретаря КНС та й кидає йому просто у вічі ті ліки і кричить: „Щоб вас там грім побив, безбожників, як ви сміли мене записувати до комунії" і ще багато де-чого иншого наговорила. 
Секретар ледве вшолопав в чому справа, почав було з'ясовувати їй в чому діло, але вона й слухати не захотіла. 
Отакі то ще є поміж нас темні люди, які послухавши ще темнішої за себе куми, кидають геть ліки і все, лиш би не „комунія”. 
А ну КНС — зверни більш уваги на культосвітню роботу — геть темряву, хай живе і шириться освіта серед незаможництва.
Відповідь селькорам.
Т. Селькору «Студенту-Односельцю» (С. Ставки, Гайсинської округи, на Поділлі). Вашого листа надруковано не буде, через те, що він не має ніякого громадського значіння. 
Т. селькору «Свій». Вірш „Кумання" — не піде. Дуже квола техніка віршу — раз; по друге не цікава тема — про попів. Пишіть краще дописи. 
Т. селькору «Ковбасюк». Допис про „Землевлаштування у с. Кривому на Білоцерківщині — не піде. Написано без додержання техничних вимог редакції, а по друге, що з вашого дописа не можна розібрати, про що ви власне пишете. Треба писати чорнилом й на одній сторінці аркушу.
Т. селькору Шідловській. «Ідемо по науку» — не піде. 
Т. селькору Кушніру (с. Янівка, Македінського району). Допис — «Геть таких студентів» — не піде. У вашому дописі немає фактичних доказів, хіба тільки те, що вчитель Федорченко ще й досі живе в шкільному будинку, але це не можна ставити в обвинувачення студенту Федорченкові. 
Т. селькору Яну. Ваш допис про „Міжнародній юнацький день", не буде вміщено через те, що він спізнився. 
Т. селькору Матвієнко. Дописа — „Жертви інтервенції" — вміщено не буде. Загальна балаканина — нічого цікавого. 
Т. селькору Зіньковському (с. Пивці Македінського району). Дописа — „Слухали ухвалили, та нічого не зробили" — вміщено не буде. Переслано до О-кому ЛКСМУ. 
Т. селькору Правдивому. Дописа про „Деняхівську сельраду" буде використано. 
Т. селькору Бутовенку. „Культпраця на селі" — використаємо. 
Т. селькору Юльченку. «Час провести в життя» — не піде. 
Т. селькору Журавлю. Фейлетон — „Скоротіть або перемістіть" — не піде. 
Т. селькору «Свій». „На увагу кооперації “ — не піде. 
Т. Голові Козинської сельради. „Про голів сельрад Обухівського району" буде використано.