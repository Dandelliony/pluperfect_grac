СВЯТО ОСВІТНИКІВ
НА ПЛОЩІ ГЕРОЇВ ПЕРЕКОПУ.
На площу героїв Перекопу з усіх кінців йдуть лава за лавою освітники. 
Це йде частина великої армії культурників, частина армії червоних учителів, загартована в боях на третьому фронті. Багато гасел у демонстрантів. Але найчастіше повторюється скромне по вигляду, могутнє по змісту гасло «Наш шлях — до РКП». 
На кілька годин площа зацвіла червоними прапорами.
Кілька десятків місцькомів і ще більш профуповноважених шикують лави демонстрантів. 
Звідти, де згрутувалась молодь, ллється бадьора комсомольська пісня. Старші товариші і собі затягають «Дружно товарищи в ногу». 
Так дійсно нога в ногу йде наше червоне учительство назустріч майбутньому світовому Жовтню.
БІЛЯ ГУБПРОФРАДИ. 
З площі Героїв Перекопу похід освітників рушив до Губпрофради. Через кілька хвилин демонстранти вишикувались біля Губпрофради. Вітати демонстрантів вийшли члени Президії Губпрофради, представники профспілок та представники районних конференцій цукровиків.
ЗА ЄДИНИЙ МІЖНАРОДНІЙ ПРОФЕСІЙНИЙ ФРОНТ. 
Тов. Кузьменко від імени Президії Губпрофради гаряче вітає освітників. 
П’ять років, каже тов. Кузьменко, — пройшло з того часу, коли робітники освіти організували свою міцну професійну організацію. П’ять років червоне вчительство йде нога в ногу з організованою робітничою класою СРСР. За п’ять років освітники добились великих досягнень і разом з робітничою класою під керовництвом комуністичної партії учительство прямує до комунізму. 
Ваш п’ятирічний ювилей припадає на час великих подій в світовому маштабі. Зараз по всьому світі робітнича класа повернуло вліво. З кожним днем робітнича класа Заходу вимагає єднання з робітничою класою радянських країн. Вони прагнуть утворити єдиний робітничий фронт — єдину міжнародню професійну організацію, яка б обєднувала всі робітничі сили проти капіталізму. 
Жовтий Амстердамський Профінтерн не може протистояти цьому рухові. Робітнича класа Заходу все більше вперто намагається утворити міжнародній єдиний професійний фронт під керовництвом ІІІ комуністичного Інтернаціоналу. 
І робітники освіти в день свого п’ятирічного ювилею своєї спілки мусять сказати своє слово в справі організації єдиного робітничого фронту. Другий важливий момент — це сучасні події в Китаю. Уряди Еріо та Макдональда бажають перетворити трудовий Китай в свою колонію. Недавно Радянський уряд заключив угоду з трудовим Китаєм, налагодив з ним взаємовідносини. І зараз, — коли на Китай наступають міжнародні хижаки, робітники освіти як і все робітництво СРСР, мусять сказати: «Руки геть від Китаю».
Хай же живе спілка червоних робітників освіти! Хай живе комуністична партія, провідник пролетаріяту!
ЗМІЦНИМО СПІЛКУ НАУКИ З ПРАЦЕЮ. 
Від імени профспілки Всеробземліс тов. Ковган вітає демонстрантів з п’ятирічним ювилеєм. 
Перед робітниками освіти, каже тов. Ковган, стоять важливі завдання на фронті освіти. Робітник освіти в місті повинен здійснити єднання науки з працею. Він повинен понести знання в широкі маси робітництва. 
На селі перед робітником освіти стоїть також важливе завдання. На селі робітник освіти повинен прийняти участь в громадському житті і близько стояти біля сільсько-господарського пролетаріяту села — батрацтва. 
Через знання, яке робітник освіти внесе в робітниче-селянські маси, з більшою силою загориться полумя світової соціальної революції. Вчительство СРСР, там буде в перших її лавах. 
Хай же живе тісна спілка знання та праці!
РАЗОМ З РОБІТНИЦТВОМ ДО КОМУНІЗМУ. 
Бурхливими оплесками вчительство зустріло робітника- цукровика, представника Київської районної конференції цукровиків. 
Перед вами, червоне вчительство, — каже делегат конференції, — стоїть велике завдання: виховати наше молоде покоління, яке буде будівниками світової спілки соціялістичних республік. Робітник — цукровик і робітник - учитель повинні зміцнити своє єднання. Треба памятати заповіт Леніна, про те, що єднання науки із робітничою промисловістю зруйнує капітал. 
За п’ять років вашої роботи ви доказали свою відданість робітничому класові. Дозвольте мені від імени цукровиків висловити надію, що в майбутньому ви, червоне вчительство, разом з нами — робітниками підете по шляху до комунізму. 
Після цього демонстранти з співом та музикою вийшли до Губвиконкому.
БІЛЯ ГУБВИКОНКОМУ. 
Площа перед Губвиконкомом заповнена демонстрантами. Червоні прапори оточили памятник Карлу Марксу. До Губвинконкому прибувають нові й нові лави освітників. Святочний настрій виливається в революційних піснях демонстрантів. 
З балкону Губвиконкому демонстрантів вітають представники ГВК, Губкому.
ВЛІВО ПО РКП РІВНЯЙСЯ 
Тов. Баран передає прапор Спілки представникові Губкому тов. Петропавловському і каже: «Сьогодні в день свого п’ятирічного ювилею червоне учительство доручило Губвідділові Спілки вручити керовнику робітнич. руху Київщини, Губерніяльному комітетові партії червоний прапор і сказати: що робітники освіти під прапором РКП підуть до майбутніх перемог. 
Червоне вчительство разом з робітництвом буде виконувати заповіти Ілліча — єднання науки з трудом.
ПЕРЕМОГА НА ФРОНТІ ОСВІТИ ЗАБЕЗПЕЧЕНА. 
Тов. Петропавловський, приймаючи прапор, від імени Губкому вітає п’ятирічній ювилей робітників освіти. Сьогодні — зазначає тов. Петропавловський — ви вийшли на вулиці, щоб відсвяткувати своє свято. 
Сьогодні ви заявили комуністичній партії про свою готовність працювати разом з робітничою класою. Від імени Губкому я висловлюю вам щиру подяку й кажу, що ті часи, коли учительство стояло осторонь від робітничого класу, минули й не вернуться. Зараз настав час великої спільної праці. В повному розгарі зараз провадиться боротьба на третьому фронті, фронті освіти. В цій справі учительство з нами, і тому ми можемо сказати, що наша перемога на фронті освіти забеспечена. 
Наше завдання — поставити вчительство в такі умови, яких нема ні в жодній буржуазній країні. 
До цього часу виконати завдання ми не змогли. Причиною цього були роки війни та господарчої руїни. Теперь, коли міцніє наше господарство, ми приступаємо до виконання цього завдання. 
Перед нами в майбутньому ще низка боїв. Але комуністична партія запевнена, що, коли вибухне революція в світовому маштабі, учительство буде в перших лавах борців. І в час підготовки до світової революції учительство, я певний в цьому, буде щиро працювати на ниві комунізму і буде виховувати в молодому поколінню революційні почуття, щоби те молоде покоління сміливо йшло по шляху комунізму та ленінізму. 
Своїм подарунком комуністичній парітії учительство запевняє, що надії, які покладається на нього, воно виконає. 
Хай же живе червоне вчительство. 
Хай живе єднання робітника науки з робітничою класою, хай живе єдиний наш проводир, — ІІІ Комуністичний Інтернаціонал!
ПРИВІТАННЯ ВІД ГУБВИКОНКОМУ. 
Гучними бурхливими оплесками освітники зустрічають тов. Гринька. 
-	Я вітаю каже тов. Гринько, той величезний перелом, який відбувся в ваших лавах. 
Я вітаю ваше революційне завзятя, з яким ви прийшли до Губерніяльного Виконавчого Комітету. 
Був час, коли вчительська делегація ходила вітати ганебного гетьмана Скоропадського. Був час, коли з ваших лав виходили узурпатори думки всього вчительства. Було це недавно. Але зараз, коли ваша демонстрація червоних освітників, як хвилі морські оточує памятник великого вчителя, Карла Маркса, це є символом того, що вчительство йде нога в ногу з робітничою класою. 
Пройшов не один рік тяжкої боротьби, поки намітився цей перелом, який гарантує єднання пролетаріяту з робітниками освіти.
Я вітаю вас від імени Радянської влади, котра, як могутня гранітна скеля, стоїть серед бурхливого океану капіталлізму і до котрої йдуть нові й нові лави робітництва. Ви зараз прийшли до нас, але знайте, що в майбутньому перед нами ще нові бої. 
Треба загартувати себе, щоб бути готовими дати одсіч наскокам буржуазії. 
Робітники освіти за останні часи роботи з честю несуть червоний прапор. Хай же маячить над учительством комуністичний прапор, який приведе до світового перелому всього учительства на бік працюючих. 
Хай живуть робітники освіти, хай живе комуністична партія, хай живе ІІІ комуністичний Інтернаціонал, провідник світової революції.