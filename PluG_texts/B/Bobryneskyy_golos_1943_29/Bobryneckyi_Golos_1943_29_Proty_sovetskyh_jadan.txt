Проти совєтських територіальних жадань у східній Европі
Стокгольм, 13. 7.— В одній великій передовій статті часопису „Свенська Дагблядет" гостро відкидаються американські спроби боронити совєтські територіальні жадання у східній Европі, а особливо супроти Фінляндії. Стаття виходить з того, що, хоч, правда, в останній час пресова кампанія Кремля проти політичних союзників зменшилася, але тим самим ніяк не налагоджено ще конфлікту . Також розв'язання камінтерну було політичним шаховим посуненням Сталіна для заспокоєння західніх держав, але його дальше значення ще неясне. 
„Свенська Дегблядет" звертається далі до заяв, які склав Рузвельтів амбасадор Дейвіс перед американським журналом „Ляйф" про свій погляд на більшовицьку політику в майбутньому. Шведський часопис підкреслює особливо вислови, якими Дейвіс намагається виправдати більшовицькі територіальні жадання відносно балтійських держав, Басарабії та східньої Польщі. Найбільш рішуче виступає часопис проти заяви Дейвіса, що також частина Фінляндії мусить перейти до Совєтського Союзу. Шведський часопис пише, що з характеру Дейвісової мови виходить, що він хотів також умотивувати більшовицькі воєнні цілі. „Виступ Дейвіса, як оборонця совєтських жадань, мусить з шведської сторони викликати заперечення". 
В кожному разі Дейвісові погляди так як і Сталінова преса про відновлення більшовицьких територіальних посілостей у виразний спосіб заперечують Атлантійській заяві з 14. 8. 1941 року, до якої приступили совети у вересні цього ж року. Або є це може намір, щоб при застосуванні Атлантійської Карти, яка мала бути Великою Картою Свободи малих народів, вести пізніше обмежуючі правила, які підходять для більшовиків.

