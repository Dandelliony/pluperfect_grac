ЗБЕРІГАННЯ КАРТОПЛІ В ЗИМОВИЙ ЧАС
У цьому році добре зародила картопля. Обов'язком кожного селянина є так зложити ці великі маси картоплі, щоб забезпечити її від гниття, а особливо уникнути втрат від морозів і затримати її для прохарчування населення. Де є льохи та півниці, там треба складати картоплю в той спосіб, щоб її навіть при морозі можна було брати для вжитку, однак треба зважати на те, щоб не складати її у великі купи. Лише там можна насипати купи вищі як на 1,50 м., де є пророблені у віддалі від 3-4 м. продувні отвори. Доцільно також складати картоплю на риштування з жердин, причому вогке повітря випаровується, і це забезпечує картоплю від псування. Температура повинна бути по можливості 2°-4°. Вагання температури вирівнюється при допомозі соломи, солом'яних мат та іншого подібного матеріалу. Але в цей спосіб можна складати лише невелику частину картоплі. Більшу частину закопується в землю. Місце треба так вибирати, щоб воно було забезпечене від грунтової води і від дощової води. Тому треба уникати закопувати картоплю під деревом. В загальному робиться яму в північно-південному напрямі. Лише в околицях, де тривають східні вітри, вибирається східно-західний напрямок. Картопля насипається на риштування з жердин, що має форму дащка. По цьому накладається на верх друге риштування. Через це повстають два продувні канали, які виходять в пророблені на кінцях купи отвори. Під час морозів треба ці отвори закривати добре соломою, гноєм або землею. Інші продувні канали є не лише потрібні, але навіть шкідливі, бо інакше легка вогкість або мороз дістануться до середини й спричинять псування картоплі. Перед прикриттям картопля залишається якийсь час відкритою, на скільки це дозволяє погода. З настанням холодів накладається спочатку грубу на 20-30 см верству соломи, яка прикривається такою самою верствою землі. Цього вистачає для забезпечення картоплі від перших холодів. Перед сильнішими морозами треба зробити так зване зимове прикриття, на яке вживається солома, картоплиння, полова й подібний матеріал. Все це прикривається другою верствою соломи. Якщо збільшуються морози, тоді робимо дальші подібні верстви з соломи і землі, які успішно хоронять картоплю перед небезпеками зими.
