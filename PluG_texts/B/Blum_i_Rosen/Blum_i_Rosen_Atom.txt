Блюм і Розен
Атом у запрязі
Час дії — 1939 рік. Місце — земля, вода й повітря радянського й капіталістичного суходолів. Дійові особи: геніальний радянський винахідник із натхненною лайкою, весела комсомолка, вправна джіу-джитсистка, міністр поліції, закоханий у свою полонянку, Генрі Форд — член капіталістичного уряду — та інші невтомні жителі ще не вгамованого Всесвіту. Повість закінчується музикою, хоч і не весільною, а починається з історії про те, як якийсь... А втім, початок повісті цікавіше подано далі.
РОЗДІЛ ПЕРШИЙ,
де речі починають зникати з землі, хоч це, однак, не викликає подиву в декого з дійових осіб.
Ясного осіннього дня 1939 року до феодосійської пристані швидко підбігла невисока на зріст, широка в плечах людина в просторому парусовому пальті. Вона легко розмахувала старомодним шкіряним чемоданчиком, до якого привішено в’язку ключів. Волосся їй було розпатлане, і вся вона виглядала надто хапливою і збудженою.
 — Ей ви, каракатиці, морська водорость! — гукала людина нетерпляче. — Чи є тут у вас будь-яка недоношена калоша, щоб плавати? Мені треба до Одеси. Ей, хто тут є?
Сонна післяполуднева мовчанка пристані, що травила свою їжу, проковтнула цей схвильований вигук без будь-яких наслідків.
 — Тисяча панцерників і тр-риста пропелерів! — прогриміла людина. — Та виходьте ж ви, щоб вам змокнути ясної години, щоб вам харчуватись будяками, щоб...
 — Що щоб? — навдивовижу спокійно й повільно вимовив голос десь зверху, і кип’яток-незнайомий, задерши голову, побачив засмаглого матроса, що сидів на щоглі антени і вів далі:
 — Дуже цікаво ви, товаришу, виражаєтесь, я б із охотою послухав вас із півгодини, та вам, мабуть, ніколи. Ось і пароплавчик на Одесу відходить, он звідти — заверніть там праворуч, славний пароплавчик, назва «Красін». Та куди ж це ви, товаришу, чого ви так швидко?..
Але незнайомий, підібравши пальто, вже біг до замурзаного торгового пароплавчика, що на ньому якраз знімали сходні.
Видряпавшись швидко та спритно, як злодій, на палубу, незнайомий купив квитка і почав оглядати нову обстанову. Пароплавчик, вантажений величезними паками пресованого сіна, видавався порожнім. Тільки матроси діловито перебігали то туди, то назад, та ще хтось у червоній турецькій фесці повагом ходив од сіна до худоби на кормі.
Улучивши хвилину, коли навколо не було нікого, незнайомий швидко вибіг по паках сіна на саму гору купи, прихилився до щогли і подививсь назад. Феодосійська пристань, поволі повертаючись боком, пливла назад. Але вона не здавалась така порожня, як перед цим. Гурт людей, очевидячки, жваво балакав, розмахуючи руками й показуючи на пароплав. Помітивши це, незнайомий ураз перекотився на другий бік щогли, але й звідти побачив, що на кінці довгої коси молу якийсь юнак у купальному вбранні пильно вдивлявся в його бік.
 — Ех, зебрині діти, пастка! — подумав він і швидко повалився на сіно. Однак і тут не марнував часу і, відчинивши чемоданчик, почав нишпорити в ньому. Те, що було в чемоданчику, своєю різноманітністю нагадувало лотерею. Ціла купа коробок якогось скляного і нікелевого начиння поруч із безліччю носових хусточок, записних книжечок, шлейок, із розкиданими скрізь грудками цукру, — все це лежало в найнеймовірнішому порядку, що, очевидно, все ж був зручний для незнайомого. Раптом він знайшов чепурненьку коробочку з-під цигарок. Однак цигарок у коробці не було. В ній був приймач і десяток маленьких, як наперсток, катодних ламп . Дбало приладнавши їх та розпустивши парасолю, що правила за антену, незнайомий причепив один дріт до парасолі, а другий кинув за борт; залізний панцир пароплава дав змогу цим заземлити.
Потім, наклавши на вуха навушники, почав наладновувати.
Стало чути глухий гамір, схожий на гамір величезного заводу десь далеко. Щоб зміркувати причину цього гамору, треба уявити собі, чим став світ на 1939 рік.
На той час героїчна Країна Рад, що вперше піднесла прапори соціалістичної революції і колись звалася Росія, мала вже радянських спільників. До неї приєдналися величезні Індія й Китай і, нарешті, зовсім недавно — Німеччина. Та що грізнішим ставав крок прийдешніх братських революцій, то хитромудріше й цупкіше чіплявся капіталізм за свої ще не зруйновані позиції. Ліга Націй утворила Парламент миру, що засідав на острові Нова Зеландія. Цей парламент, оточивши себе непробійним панциром військової сили, мав на порядку своїх засідань тільки одну справу — захист од соціалізму. Найвідоміші юристи сиділи над законопроектами громадянського миру, найкращі письменники, драматурги, кіносценаристи розважали читача веселими чи зворушливими пригодами своїх добродійних героїв, армія найкращих учених у багатющих лабораторіях зі скла та каменю робила винаходи для промисловості та оборони і, нарешті, над усіма, на недосяжній скелі вдень і вночі працював Кабінет військової справи та світового шпигунства, що розсилав свої таємні накази у всі частини державного організму буржуазії, приховавши свої пазурі.
Останнім заходом Кабінету був радіорозподіл світу. Найсуворіший наказ забороняв усім радіопередавальникам капіталістичних країн слати хвилю, коротшу за певну довжину. Скрізь коло кордонів Радянського Союзу на різній височині було споруджено величезні аеростати — передавальні радіостанції, що какофонією джаз-банду утворювали нібито шумову стіну, яка не перепускала звуків людської мови.
Цей гамір і почув незнайомий, що наладнав свій приймач на хвилі Нью-Йорка та Веллінгтона (столиці Нової Зеландії). Через це, погрозивши кулаком на південь, він сказав: 
 — Ми ще повоюємо! 
І, переладнавши приймач на хвилі Союзу, почав прислухатися.
Знайомий усьому Союзові голос, один щодня, — баритон офіційного радіоцентру — сповіщав про чергові сенсації.
 — Алльо, алльо, алльо! Радіограма третя! Надзвичайно, невидано і досі цілком незрозуміло! — вигукував баритон. — Сьогодні о четвертій годині вдень будинок колишнього англійського посольства у Москві зник без сліду, розтанув на очах самовидців. На місці, де був будинок, зараз голий чотирикутник землі, злегка обпаленої. Трохи пошкодило сад, дерева в якому зсохлись і прибрали одмінного офарблення. Листя набуло чудернацького вирізного вигляду. Чи був хто у будинку, виявити не довелося. До слідства притягнено найвідоміші наукові сили, однак явище й досі ніхто не може пояснити. Є гіпотези безшумного вибуху, невидимої пожежі, масового гіпнозу і т. д. З’явилися давно забуті підпільні секти, що розповсюджують чутки про кінець світу та початок війни. Сьогодні ввечері відбудуться екстрені збори Вченої ради експертизи розшуку.
Це повідомлення, очевидно, надало незнайомому доброго настрою, тому що він замугикав якусь невиразну мелодію на звичайні постійні звуки — тара-тара-тірі, — тим часом слухаючи далі.
 — Алльо, алльо, алльо, радіограма четверта! Поспішайте послухати, поспішайте побачити! Сьогодні о шостій увечері в Берлінському цирку відомий ветеран усмирення звірів, Володимир Дуров , демонструватиме мавпу, що балакає. Поспішайте побачити! Хвиля екрану завдовжки...
Та незнайомий уже перекручував на інші хвилі, поспішно записуючи щось у записну книжку.
Але й подальші хвилі, очевидно, не задовольнили незнайомого. Кожний, хто побачив би, як він зморщився, почувши найкраще на Союз сопрано, міг би подумати, що він принциповий і переконаний ворог музики.
Ще більше обурила його передача, слідом за цим, відомостей із Центрального бюро потреб.
 — Радіорозбійники!.. — почав було гніватись незнайомий, аж нараз почув таку мову, що враз його заспокоїла.
 — ...Але професор Журавльов, — вів жіночий голос, — пішов іще третього дня із своїми записками та апаратами, і зразу ж після цього до його помешкання зайшло троє пристойно вбраних громадян і сказали, що вони хотять лишити записку. Од них пахло добрими парфумами, професоре, і старший між ними увесь час палив сигару і хвилювався, — це видно було по тому, як він крутив рубінового персня на пальці.
Коли три дні після цього Журавльов не приходив додому, я наважилася зайти до його кімнати з наміром прочитати записку, що її лишили відвідувачі. Однак записки в кімнаті не виявилось. Не стало і деяких інших речей, що були в кімнаті перед тим, як заходили туди незнайомі. Зник великий бурий камінь, що лежав у Журавльова замість преса, зникла тека зі старими рисунками, і зникла фотографічна картка...
 — Падлюки! — подумав просто незнайомий і поправив навушники, бо звуки балачки доходили до нього, ніби затамовані. Однак і після цього голоси не стали виразніші.
Тепер говорив професор. Голос йому був скрипливий, але солодкий.
 — Люба моя, — провадив він, — але чи не попереджав вас ваш квартирант про те, що він їде, чи не назвав він вам адреси кого-небудь із своїх приятелів, що в них він іноді працював?
 — Аякже, як же, — відповіла жінка (і незнайомий промимрив: «Ослиця!»), — Дмитро Феоктистович іноді дзвонив нам, що він працює у...
Та тут до балачки встряв новий, задавакуватий, задерикуватий голос підлітка.
 — Почекай, мамо. Адже ж перше товариш професор обіцяв мені сказати, чому він так цікавиться зникненням Дмитра Феоктистовича. Що такого зробив наш Дмитро Феоктистович?
 — З охотою, молодий товаришу, — заговорив професор, — але через те, що мій зниклий асистент відомий мені головно як науковий дослідник, я мушу зупинитися на нашій спільній галузі. Ми, молодий товаришу, вивчаємо атом та йото побудову. Що таке атом, ви знаєте?
 — Найменша частка речовини, — не цілком упевнено відповів молодий голос.
 — Правда, хоча наполовину, — сказав професор. — Атом — це найменша частка не всякої речовини, а так званих простих тіл. Ось, приміром, вода. Найменша її частка така маленька, що в краплині їх може вміститися мільярди мільярдів (близько 2000000000000000000) — це молекула. А вона так само, особливим порядком — хімічно — складається з часточок інших речовин, зовсім не схожих на воду, — газів водню та кисню. А ось уже найдрібнішу частку водню та кисню ніяк не можна на частки якихось інших речовин розкласти: вона хімічно не дробиться, мій молодий друже. Оце і є атом. Таких хімічно неподільних речовин у всьому світі близько дев’ятдесяти. З них у найодмінніших сполуках і складаються всі речі і на землі, і на Місяці, і на Сонці, і скрізь.
 — Як же це?
 — А так, як із 29 літер нашого українського алфавіту ми можемо написати мільйони різних слів. Але, любий мій, — рипів натхненно професор, — виявилося, що й атом можна роздробити. Виявилося, що атом — це не прості цеглинки, з яких збудовано всі форми матерії. Навпаки. Саме в цих цеглинках і відбуваються наймогутніші процеси, їхнє життя, можна сказати, діяльніше, ніж життя органічного світу, що ми його бачимо, ніж життя нас із вами, вашої мами чи, приміром, мого зниклого асистента ‒ сподіваюсь, що він живий.
 — Сподіваюсь і я, — промимрив незнайомий і слухав далі.
 — Це життя вперше помітили вчені тому літ сорок. Так, іще тих років, коли я був, — голос професора зазвучав мрійно, — молодим гімназистом, наука відкрила знаменний метал — радій. «Радій» по-латинському значить промінь. Виявилося, що цей метал, якого видобуто було дуже мало, постійно промінюється. Промені були кількох видів. Та найзнаменніше те, що, як виявилося, вони складаються з найдрібніших часток атома...
 — Значить?..
 — Цілком слушно, — невідомо на що відповів професор, — значить, атоми самі з чогось складаються.
 — А з чого ж?
 — Із електричних наснаг , із електричної наснаженої матерії. Так, так — не робіть такого здивованого лиця, мій друже. Ви, мабуть, знаєте, що існує, так би мовити, два сорти електричності...
 — Додатна і від’ємна...
 — Кажучи грубо, так. І при цьому додатна притягується до від’ємної і навпаки. А однакові електричності відштовхуються одна від одної. Ось і з’ясувалося, що атоми складаються з додатних і від’ємних наснаг електрики. Всередині атома — в найтаємничішій глибині речовини — є так зване ядро, що складається з додатних електричних наснаг. І тут, запам’ятайте це, молодий чоловіче, це — основа сучасної науки про речовину, ‒ від числа наснаг у ядрі й залежить, яке просте тіло ми маємо. У ядрі атома водню, найлегшого з усіх газів, що ним у старовину нагнічували повітряні кулі, всього тільки одна наснага. У ядрі атома другого легкого газу, що ним тепер нагнічують аеростати, через те що цей газ не запалюється, — у ядрі гелію — дві наснаги. У ядрі... — І тут професор несподівано, змінивши голос, запитав:
 — Це що у вас?
 — Ґудзик, — очевидячки, незрозуміло відповів юнак.
 — Який?
 — Мідний, — усе ще здивовано вимовив він.
 — Так ось, — підхопив професор, — мідь також просте тіло, і в ядрі атома міді є вже двадцять дев’ять електричних наснаг. Але, молодий чоловіче, атом складається не тільки з ядра. Навколо додатно наснаженого ядра крутяться від’ємні наснаги електрики, так звані електрони. Крутяться страшенно швидко. Через це, втягнені в це обертання, вони не притягуються до ядра. Чи не нагадує вам чого-небудь це ось ядро з електронами, що мчать навколо нього?
 — Зе-землю…
 — Швидше, сонце, молодий товаришу. Сонце, найменшу сонячну систему. Та ми спромоглися не тільки уявити собі ці нові сонячні системи — атоми, а й виміряти їх, перерахувати їх. Відомі вага, розмір і наснага електронів і ядра, зрисовано орбіту руху електронів. І все ж наука із властивою їй одвертою скромністю, — тут голос професорів зазвучав зворушливо і сумно, — мусить признатися, що вона майже нічого практичного не могла зробити зі своїм знанням побудови атома.
І ось і я, і мої асистенти, серед них і ваш квартирант, вирішили продовжувати наміри деяких колишніх учених у цьому практичному напрямі. Журавльов під моїм керівництвом дещо зробив, і мені було б досадно не бачити цю роботу закінченою...
 — Так, спасибі, признався, — сказав про себе незнайомий і ще веселіше, ніж перед цим, заспівав: «Тара-тара-тірі...»
 — Так, мені досадно було б бачити її незакінченою, — повторив професорів голос. — Справа в тому, що Журавльов скористався однією моєю спробою, яка полягала в тому, що...
 — Ну, пішов брехати, — подумав незнайомий і з раптово стомленим виглядом зняв навушники. Однак голоси не зникли, а стали ще голосніші.
 — Що за ррадіо, ррак йому так! — сказав здивовано незнайомий і ступив повз щоглу наперед. Просто перед ним, вимальовуючись різкими силуетами на прозорому небі, стояло три постаті — хазяйка, її син і професор. Стояли і дивилися на нього поширеними від здивування очима.
РОЗДІЛ ДРУГИЙ,
де мало не розпадається компанія людей із міркувань принципового характеру. 
Мовчанку перервано зразу з трьох боків.
 — Любий учню!..
 — Дмитро Феоктистович!..
 — Оце так спритно!..
Вигукнули одночасно, але з різними ступенями захоплення, професор, сусідка і Борис.
 — Ех я, курячий родич! — голосно зітхнув на це Дмитро Феоктистович, але, піднісши з вишуканою ввічливістю капелюха, сів на паку і стомлено сказав:
 — Ну, здрастуйте, чим можу служити?
 — Ах, любий Дмитре Феоктистовичу, — радісно наближаючись і хапаючи Журавльова за руку, заговорила сусідка — маленька кругла жінка. — Як ви сюди потрапили? Якби ви знали, як схвилювало нас, що ви пішли, особливо професора…
 — Справді, любий учню, — підхопив професор, — якби ви тільки знали...
І довгасте його лице з витягнутим носом лягавого собаки прибрало люб’язно зніяковілого виразу.
Журавльов повільно й уважно оглянув усю групу, потім раптово схопився, побіг за паки і за кілька секунд повернувся, тримаючи в руці чемоданчик.
 — Отже, — сказав він урочисто, але ступнево розгнівуючись, — любий учителю і ви, Маріє Григорівно, я справді не знав, як схвилював вас мій від’їзд, і ніяк не сподівався зустрінутись тут на пароплаві. Через це і мені своєю чергою дозвольте поцікавитись, висловлюючись по-вченому, проблемою вашого тут перебування... три тисячі резонаторів!..
 — Щасливий збіг, щасливий збіг, — заговорив був професор, та його перебив Борис, що почервонів на все одверте, в ластовинні лице шістнадцятилітнього дорослого і встряв до балачки.
 — Дмитре Феоктистовичу, — сказав він напруженим голосом, — це погоня, і винний я. Це я розбазікав мамі, а потім і товаришу професорові, що ви якось збиралися летіти за кордон через Туреччину. Ви самі мені говорили про це тому два роки. Але все ж, — і він став задерикуватий, — я себе за винного вважати не можу. Ось професор сказав, ніби ви можете потрапити в небезпеку, і я вважав, що можу допомогти відшукати вас.
 — Надаремне, Борисе, — сказав, уже заспокоївшись, зовсім м’яко Журавльов, — я б сам краще за всіх справився. Та, як ми вже зустрілися, то можу повідомити, що летіти за кордон я таки справді збирався через Туреччину, країну найближчу до повстання проти Штатів. Тому місяців зо два мене повідомили про дослідження в галузі розкладу атомів, що їх таємно виробляється в Новій Зеландії. Ви, дорогий учителю, — вимовив він із виразною насмішкою, — прекрасно знаєте, що ця тема мене цікавить. Через це ми й потрапили сьогодні на борт цього поважного пароплавчика, я — з цікавості наукової, ви, — і він уклонився, — з цікавості до моєї особи.
 — Але, Дмитре Феоктистовичу, — запротестував професор.
 — Гаразд, гаразд, — перебив його, раптом роздратовуючись, Журавльов, — про це ми поговоримо потім... дрритль-фиртль, а я після перельоту втомився, як фізіологічний трусик , — піду засну. Борисе, подай мені чемоданчика, — і він швидко збіг униз, розмахуючи балахоном, як крилами.
Марія Григорівна, схвильована таким неввічливим зникненням свого сусіди, відчула біль у голові і з заплаканим лицем також зійшла наниз.
Професор залишився сам.
Озирнувшись і швидко перебігши палубу, він зняв із себе циліндра, що робив його високу суху постать іще сухішою і вищою. Переконавшись іще раз, що навколо нікого не видно, він відстебнув усередині свого циліндра тверде обклеєне матерією дно. Під цим замаскованим кружком був ряд комірок на зразок щільників. У кожній такій комірчині лежали акуратно розкладені різні металеві та порцелянові інструменти.
Професор згорбився, тихо підійшов до сталевої линви, що прив’язувала щоглу до палуби, і, просунувши знизу циліндра тонку дротину, причепив її до линви. Потім сів на бочонок, що стояв поблизу, уважно нахилив лице до циліндра і всунув у нього руку. Збоку можна було подумати, що він латає підкладку, насправді ж він встановив найвигадливішу таємну відправну радіостанцію, пустивши простий пружинний механізм, зв’язаний із мініатюрною динамкою, з’єднав динамку з трансформатором і тихим, але виразним шепотом заговорив у сховану в циліндрі трубку.
 — 739, 739. Мельбурн, Фортеця. Полковникові Вівічові. Говорить прожектор. Журавльов летить через Константинополь. Закріпіть сітку. Спішно!..
А тим часом унизу в кутку загальної каюти точилася жвава розмова між Журавльовим і Борисом.
 — Ти, любий мій, дурень, хоч і добрий хлопець, — говорив Журавльов Борисові, — ну хіба не видно, що цей самий мій «дорогий учитель» — хитра напівдохла сколопендра, що хоче вивудити в мене мій винахід? Ти тільки дай мені слово, справжнє міцне слово комсомольця і майбутнього винахідника, що всякі наші розмови не проточаться за межі твоєї черепної коробки. Тоді я тобі дещо розповім, тоді, брате, ми з тобою закладемо справжню спілку. Ну, даєш слово?
 — Даю, — протяг спершу нерішуче Борис, потім струснув упертою головою і, сказавши твердо ще раз «даю слово», простяг руку.
 — Ну, гаразд, пацючок, — сказав ласкаво Журавльов і засміявся.
Він сміявся добродушно, м’яко і дуже захоплено. Міцні білі зуби життєрадісно і ясно прикрашали його засмагле і завжди буркотливе лице. Борис глянув на нього, зніяковів, засміявся також і приготувався слухати.
 — Справа в тому, — вів далі Журавльов, — що балачка, яку я зі старанністю вантажного автомобіля намагався зловити за два кроки від мене, — крраб йому в кишеню! — має цікаву історію. Професор має рацію. Атом справді нагадує Сонячну систему. Та найгірше в цій подібності те, що ще й досі ці атоми так само міцні, як і наш світ, що обертається. Ні Земля, ні Марс, ні Венера, ні інші наші товариші з небесної каруселі не падають на сонце, незважаючи на велику силу притягання, тому що сила обертання жене їх мільярди років по тих самих колах. Але ця величезна сила обертання не така вже велика, щоб будь-яка з планет не зійшла з цих кругових рейок Сонячної системи і, вирвавшись, не помчала у світовий простір. Ні, брате, Сонячна система урівноважена і живе розкладом. Майже так само стоїть справа і з атомами.
 — Що значить майже? — запитав Борис.
 — Це «майже», — вів далі Журавльов, узявши Бориса за ґудзика, — і є та сама щілинка, через яку ми одним оком подивилися, що там усередині цього сякого-такого атома робиться.
 — Ну! — сказав нетерпляче Борис.
 — Тпру!.. — засміявся Журавльов, — і не жени мене. Професор згадав про радій. І радій, і ще кілька елементів із дуже великою атомною вагою: уран, торій, нітон і т. д. мають у своїх ядрах дуже багато наснаг: радій — 88, а уран — найважчий елемент — 92 наснаги. І ось виявилося, що ці атоми з великим числом наснаг не дуже вже стійкі...
 — Вони розпадаються!
 — Тютенька в тютеньку, хлопче, саме так. Роз-па-даються. Один із англійців, Крукс , навіть ухитрився побачити це. Він поклав до скляної рурки пластинку, намазану якоюсь сполукою, що починала світитися, коли на неї потрапляло проміння радію. І через збільшувальне скло він побачив окремі виблиски, що схоплювались тоді, як окремі шматочки атомів радію торкалися до пластинки.
 — Що ж це за шматочки?
 — Ці шматочки були ядра атома гелію, так звані ядра-промені. Вони вилітали з радію. Кількість наснаг у ядрі атомів радію зменшилась на число наснаг, що їх мало ядро гелію, цебто на дві. Замість радію залишався новий елемент із числом наснаг 86 — газ нітон.
 — Та біда, любий мій, — вигукнув Журавльов, — полягає в тому, що такий розклад буває тільки у дуже важких елементів і що він дуже й дуже повільний…
 — Що ж, — перебив трохи сердито Борис, — значить, ви хочете руйнувати матерію, чи що?..
 — Ні, мій любий, — відповів, захоплюючись Журавльов, — наше завдання полягає не в тому, щоб зруйнувати цю саму систему, бо це тільки передумова, а в тому, щоб, руйнуючи, видобути невичерпні джерела енергії з глибини самої матерії, щоб запрягти ці сили на потреби людини. Адже ж кількість енергії, що перебуває в цих системах, які обертаються з неймовірною швидкістю, така велика, що якщо нам вдасться її видобувати, тоді вся гонитва за енергією, за вугіллям, нафтою, вітром, парою, сонцем, чорта в стільці — все це забудеться за один рік. У техніці станеться найбільша з революцій.
І ось уже чверть віку б’ються вчені над секретом видобувати енергію з атома, над секретом розкладу матерії. Вже чверть віку тому англійський вчений Резерфорд бомбардував газ азот промінням радію. І що ж виявилося? Виявилося, що ядра азоту не витримали цього бомбардування. Сила, з якою проміння радію вдаряло в азот, була така велика, що з ядра азоту вискакувала відповідна наснага, яка була атомом водню.
Значить, любий мій, нам треба якимось способом вибити атом із рівноваги. І здорово вибити, щоб не дати йому опам’ятатися, щоб примусити його розкластися.
А для цього найголовніше, що треба зробити, щоб вибити атом із рівноваги, — це пробити броню електронів, що обертаються, найтоншим електричним ударом, випалити наснагою по ядру і цим самим вирвати з ядра таку кількість відповідної енергії, яка змусила б розкластися решту частин атома.
Професор хоче використати для цього так зване проміння Міллікена , потоки енергії з невідомих нам джерел світового простору. Справді, якесь проміння має таку грандіозну силу проходження, що дозволяє йому палити через космічну просторінь на нашу землю. Однак спіймати це проміння за хвоста професорові не пощастило й досі, хоч він і робив для цього дужі цікаві фокуси, що принесли йому славу і багато турбот. Я визнаю за цими досвідами велике наукове значення, але сам іду іншим шляхом.
 — Яким же? — перебив спітнілий від утоми Борис.
 — Не поспішай, синку, — відповів повільно Журавльов, — не лізь поперед батька в пекло. Чи знаєш ти, що таке промислова фізика? Що таке лабораторії-заводи, в яких процес дослідження — виробництво? Ні, любий, ти цього не знаєш. А це, шановний друже, шлях, на якому і справжні вчені мало шукають, але на якому знаходити можуть і ледарі середніх здібностей. На такому заводі я працював над ізоляторами для струмів вищої напруги, і тут, брате, після довгих вагань і досвідів я вирішив, що, замість бомбардувати атом з небес, ми пошлемо на нього електротехніку.
Буде час, я розповім тобі, як я працював над набоєм, що мав пробити броню найупертішого з моїх знайомих — цього найрозпроклятого атома. Зараз же я можу тільки сказати, що набійчик у мене вийшов, хоч роботи я ще не кінчив. Та — трри тисячі чортів і один гучномовець! — відомості про мій набійчик невідомими шляхами донеслися за кордон. Три дні тому мені послали попередження: або продай винахід, або пошли свою адресу московському крематорієві, не забувши написати заповіта на користь бабусі в третіх.
Ну, мені ні це, ні те не подобається. Я віддаю перевагу твоєму товариству і веселенькій змозі повоювати і з атомами, і з капловухими чужоземцями. А крім цього — і це головне, — мені до зарізу треба зробити те, що десять років тому звалося закордонним відрядженням. У цих капіталістичних каналій у Новій Зеландії є чудові заводики, де виготовляється неймовірної сили ізолятори. І я, що б там було, повинен викрасти секрет, як їх виготовляти. А то прокляті буржуї (він зробив наголос на «ї») можуть обігнати мене — щоб їм вдавитися розбитою лампою! — на межі досягнення. Через це я й вибрав цей пароплавчик. Ось тобі коротка історія.
 — А ці троє громадян? — вигукнув із гнівом Борис.
 — А троє гостей, — спокійно посміхаючись, сказав Журавльов, — що відвідували мене, як каже твоя мати, мабуть, мають близькі стосунки з карним кодексом. Мене тільки цікавить, чи вони вбивці, чи вони просто злодії.
 — На мою думку, вбивці, — задумливо сказав Борис. — Один із них ох і плюгавий же вигляд мав. Морда червона, пухла, очі... Але що це я, Дмитре Феоктистовичу, — враз захвилювався він, — про це я потім, а от що ж ви гадаєте робити? Це, знаєте, справа серйозна.
Журавльов посміхнувся, поклав руку Борисові на плече і сказав: 
 — Ось що, диваче. Як і що — буде видно. А зараз тобі доведеться кинути свою маму і цього короткохвостого какаду. Ти мені потрібен. Ні, не сперечайся, любий, ми з тобою повинні попасти в історію людства...
І Журавльов, іще ближче нахилившись до Бориса, почав серйозним і діловитим шепотом давати йому свої розпорядження.
Після короткої наради, в якій Борис із захопленням запам’ятовував ряд наказів Журавльова, вони обоє вийшли на палубу. Палуба була порожня. Легкий свіжий вітер дув назустріч. Горбистий берег Криму, сіріючи хвилястою рискою, поділяв небо і море.
Журавльов оглянувся, набрав повні груди повітря і задоволено розсміявся.
 — Гаразд, — сказав він із притиском. — Як по нотах. Люблю таку обстанову, перець мені в бороду! Ну, Борисе, тягни свою подушку. Ми з тобою зараз заграємо першу дію кривавої драми «Змова на кораблі».
І, схилившись над чемоданчиком, Журавльов відв’язав од нього ковдру та, швидко пошаривши, вийняв великий твердий шар із корком. Відстебнувши підкладку ковдри, що була зі щільного краму, який хрустів, ніби ламаючись, він розстелив її на палубі, поставив на неї чемоданчик, ліг і наказав Борисові:
 — Лягай також, ми поміркуємо.
У цей час хвиля підняла пароплав трохи вгору, порошина з палуби влетіла Журавльову в ніздрю, і він голосно чхнув. Ковдра без підкладки, яку він держав у руках, надулась од цього, і стало видно, що вона зшита з багатьох найтонших шарів накладної матерії.
 — Прив’яжися до петельок підкладки цим поясом, — швидко сказав Журавльов Борисові, — і причепи ланцюжки до країв ковдри і підкладки.
Потім він акуратно поклав кульку, що вийняв, у внутрішні складки ковдри, викрутив корка і швидко вийняв руку. З кульки вилітав твердий гелій, перетворюючись у найлегший після водокисню газ.
Ковдра, розгортаючись, як жива, набирала форми величезного клаптя матерії, що наповнюється газом.
 — Тримайсь! — гукнув Борисові Журавльов, — ми зараз знімаємося. Єсть!
І справді, величезна ковбаса знімалась у повітря, тягнучи за собою прив’язану тонкими ланцюжками підкладку, що зігнулася під вагою двох людей, як продовгувата гондола.
 — Летимо! — вигукнув Журавльов і, кинувшись на дно гондоли, почав виймати щось із чемоданчика, весело наспівуючи улюблене «тара-тара-тірі».
Але раптом гондола нахилилася, знизу почувся голос «Допоможіть!» — і Борис із Журавльовим, підлізши до країв гондоли, побачили, як, причепившись до невеликої мотузяної драбини, висів, дригаючи, як жаба, ногами професор.
 — Ех ти! — тільки і знайшов що сказати Журавльов, і голос, у якому почувалась ніяковість, наказав Борисові:
 — Ну, що ж, тягни сюди...
РОЗДІЛ ТРЕТІЙ,
де вирішують нарешті випробувати геніальний винахід
Після тригодинного засідання Кабінет світового шпигунства та оборони зробив перерву. Члени Кабінету напівлежали в кріслах і, балакаючи з заплющеними очима, слухали тиху, прозору, далеку музику.
Щільно до скляних вікон притулилася південна тропічна ніч, що глибоко мерехтіла далеким сяйвом людського мурашника. Це головне місто Нової Зеландії — Веллінгтон — дивилося безліччю ліхтарів угору на недосяжний уряд.
Недарма колись Нова Зеландія була центром реформізму та угодовництва! Недарма тут сите рабство міцно в’їлося в життя та побут більшості населення! Саме через це в Новій Зеландії міг утворити собі твердиню й столицю уряд світового капіталу. Тут він почував себе майже безпечно.
Однак, коли раптом мелодійний довгий дзвінок тихо перервав сонні розмови членів Кабінету, голова здригнувся і швидко натиснув кнопку в кріслі.
Блискучий екран спалахнув на стіні. На цьому екрані було видно, як троє одягнених у глухе дорожнє вбрання чекало на нижньому майданчику скелі (за п’ять кілометрів од кабінету) перед воротарем.
Воротар, чоловік років п’ятдесяти, що стояв серед цілої системи підойм, кнопок і вимикачів, запитливо подивився з екрана на голову кабінету і запитав голосом, що його передала одна з численних рурок екрана:
 — Із Москви. 739.739. Документи рожеві.
Голова жваво відповів:
 — Впустити. Через дезінфекцію.
І, схопившись із крісла, звернувся до присутніх:
 — Панове члени Кабінету, засідання продовжується. Зараз ми будемо присутні при дуже цікавій доповіді.
Розмови перервалися. Члени Кабінету, разом із головою сім найрізноманітніших людей, хто потягуючись, хто швидко, піднялися з крісел і зайняли місця круг овального столу з відкидними пюпітрами.
Голова, невисокий тонкий японець, професор То-Кіхо, злісно оскаливши рідкі зуби, що блищали золотом, сказав:
 — Ну, послухаємо, що нам привезли з Москви. Ці мужики добре підкупили своїх учених.
 — Даремно ви так гадаєте, То-Кіхо, — відповів товстий білявий чоловік із задумливим лицем — найбагатша в світі людина. — Ці мужики самі поробилися вченими. Вони ростуть, як діти, і що далі, то безнадійніші будуть наші потуги відвоювати своє право на панування. Ні, — сказав він іще повільніше, — їх треба знищити, і зараз же. Без війни, без блискавичної хірургічної операції нам не обійтись.
 — Усякий має право бути диваком, О’Ірне, — холодно і вщипливо заговорив чоловік у простій одежі військового зразка — військовий міністр, полковник Вівіч, — усякий має право бути диваком, але член уряду Штатів до того ж повинен бути в курсі справ. Ніхто з нас не заперечує проти того, щоб знищити червону пошесть, але, я підкреслюю це для всіх, — сказав він голосно, — сучасний стан воєнної техніки не дозволяє почати війну. Ми можемо за кілька секунд знищити цілі міста, та тільки наша флотилія перелетить кордони Радянського Союзу, вибухи не меншої сили нам у відповідь струснуть усі наші країни. Така війна буде задорога навіть для нашої кишені, О’Ірне.
 — Вівіч має рацію, — сказав, підводячись, високий сухий дід, — нас заполонила воєнна техніка. Треба зробити так, щоб поразка була вигідна для руських та їхніх спільників. Треба завоювати їх промисловістю, загальним добробутом, електрикою, авієтками ...
 — Зупиніться, Форде, — втрутився знову голова, стукнувши маленьким кулаком по столу, — ми знаємо, треба або обеззброїти ворога та знищити його, або завоювати його величезною перевагою техніки. Іншої думки в цій справі не повинно бути. Я пропоную...
Але в цей час знову розлігся дзвінок, і на екрані, що спалахнув, з’явилось обличчя й рука другого воротаря.
 — Впустіть! — знову сказав То-Кіхо, і невеликі сталеві двері кабінету стукнули й піднялися. Через їхній вузький чотирикутник один за одним ввійшло троє щойно вимитих, виголених і вдягнених чоловіків.
 — Нас затримали, — сказав, швидко вклонившись, один із них, — миттям та голінням. Коли ми тридцять годин летіли поруч із вітром від кордону Радянського Союзу, ми не гадали, що нерівність наших підборідь уколе очі членів Кабінету, бо нам здавалося, що наше доручення вас дуже цікавить.
 — Облиште, Самілля, — перебив його То-Кіхо, — пишатися зі свого себелюбства, коли-небудь ви будете начальником поліції, а тепер розповідайте з толком.
 — Ми з самісінького пекла, — вів далі чоловік. — Треба сказати, що Москва дуже красиве місто і дуже ввічливе. На жаль, незважаючи на розшуки, нам не довелося бачити найвидатнішого винахідника, для чого ми й їздили, як про це розповів нам Вівіч. Але зате ми привезли його юнацьку фотографію, ось вона. — І він кинув на стіл невеликий клапоть картону.
З фотографії на членів Кабінету весело дивилось молоде, з широкими вилицями обличчя з по-дурному примазаним вихором, що все ж стирчав, і з тугим комірцем — типовий твір провінційної фотографії. На відвороті піджака було видно комсомольський значок.
 — М-да... непоказний... — посміхнувся О’Ірн і ліниво кинув фотографію на стіл.
Оповідач підняв її, акуратно поклав до гаманця і засміявся.
 — І не тільки непоказний, але, очевидно, і не дуже податливий. На два наших листи він не відповів, а коли ми заявилися до нього в гості — зник. Вдало вийшло, що нас попередили про речі, що можуть бути цінні. Все, що ми забрали з кабінету винахідника, у нас при собі. — І, витягши з портфеля старі рисунки і продовгуватий, завдовжки з півметра, бурий камінь нерівних окреслень, він поклав це перед усіма.
Вівіч поволі, але з блискучими очима нахилився над рисунком, а смаглявий сивий чоловік, міністр техніки, італієць Бандієра, пожадливо накинувся на камінь. Решта членів Кабінету скупчилася над ними. Але за кілька хвилин італієць досадливо випростався і заговорив горлом.
 — Це дурниці, панове міністри. Вас ошукали. Це не камінь, а звичайний шлак. Більшовики обдурили вас, — звернувся він до трьох, що стояли поодаль.
 — Ну-ну, не так сердито, пане міністре! — промовив, роздратовуючись, майбутній начальник поліції. — А ось що нам скаже пан полковник?
Вівіч мовчки сидів над рисунками, стиснувши зуби й виставивши дві круглі великі ґулі на блідих вузьких вилицях.
 — Ну, а що нам скаже полковник? — повторив запитання голова.
Нічого не відповідаючи, Вівіч узяв камінь, бистрим поворотом розчинив одну з шухляд столу, витяг звідти світлий сталевий молоточок і кілька разів тихо постукав по різних краях каменя.
 — У камені щось є, — сказав ніби про себе Вівіч і, висипавши з шухляди набір інструментів — різних молоточків, голочок, щипців, — узявся за роботу.
За кілька хвилин на столі лежали рештки шматка — камінні крихти, а Вівіч тримав у руках вийнятого з розбитого каменю довгого, оббитого шкірою бінокля.
 — А тепер, — заговорив байдуже Самілля, — дозвольте розповісти далі про деякі особливості московського життя.
 — Продовжуйте, — сказав То-Кіхо дзвінко.
 — Вийшовши з квартири винахідника, московського вченого Журавльова, і сідаючи в автомобіль, ми помітили за нами ще один автомобіль. Як тільки ми рушили, цей автомобіль помчав за нами по п’ятах, майже наганяючи нас, але не наближаючись більше, як на десять метрів. Ми могли розгледіти шоферове обличчя, але пасажир був закритий непрозорим щитом. Здогадавшись, що за нами погоня, ми завернули в завулок. Той автомобіль повернув за нами. Раптом він збільшив швидкість і, промчавши повз нас, зачепив наш автомобіль. Від сутички чи від чого іншого мене й моїх супутників струсонуло так, що я побажав здоров’я своїй мамі й знепритомнів. Очуняв я, коли мене витягали з-під нашого колишнього автомобіля в спокійну широку машину з м’якою ходою. Це московські друзі Штатів, їдучи за нами, наткнулися на катастрофу і відвезли нас до занедбаного будинку англійського посольства, де ми зупинились.
 — Мій будинок, — зітхнув О’Ірн.
 — Там ми пролежали два дні. Потім, вийшовши, загримовані, переодягнені, ми сіли відпочивати навпроти на лавці й ураз побачили видовисько, куди розкішніше, ніж бій биків.
Оповідач зупинився і, задоволено оглянувши присутніх, вимовив повільно:
 — Будинок, що з нього ми вийшли десять хвилин тому, на наших очах швидко, як хамелеон, змінюючи пофарбування, вщент розтав.
 — Так! — вимовив голосно Вівіч, і враз серед мовчанки розлігся швидкий різкий стук. То-Кіхо здригнувся, натиснув кнопку, але на екрані з’явилася спокійна мовчазна постать воротаря.
 — Ну, ну! — заговорив схвильований голос, і всі побачили, що причиною стуку був італієць, який устав зі свого крісла і дрижав, як сталь після вдару, нетерпляче вібруючи пальцями по столу.
 — Ну, і ось що, — відповідав Самілля, — стежачи за тим, як зникали одна за одною частини нашого гостинного притулку, я вгадав напрямок якоїсь сили, що роз’їдає каміння, як кислота тканину, і побачив дівчину — мушу признатися, дуже красиву, струнку дівчину, — що, дивлячись у бінокль, повільно переводила його з одного боку будинку на другий. Тільки-но від будинку залишилось одне надто прозоре місце, дівчина просочилася крізь натовп, що збирався, і зникла.
Я побіг за нею, але надаремно. А мої супутники, небезпідставно вбачаючи у зникненні будинку натяк на власне зникнення (адже ж, панове міністри, ми були в будинку перед п’ятьма хвилинами до його загибелі), вирішили краще роздобути швидше нашу славну машину, що й привезла нас сюди без перепочинку.
 — Ну, це вже не має значення, — вимовив спокійний Вівічів голос. — Панове члени Кабінету, я прошу вас узяти участь у досліді. — Узявши бінокля, він підійшов до вікна в стіні й розчинив його.
 — Ось, — звернувся він до членів Кабінету, показуючи в темряву, — ось далеко ясно-зелена точка. Це вартовий маяк № 319 за дванадцять кілометрів звідси. Серед нас, панове, є найкращий стрілець Штатів. Я прошу його підійти сюди і, подивившись у бінокль, націлитися, щоб ця точка була посередині. Потім треба до мінімуму звузити діаграму і, — він зиркнув на рисунок, — повернути це мідне кільце, коли я скомандую.
Один із трьох прибулих, стрункий красивий англієць, підійшов до вікна, сів у крісло і, подивившись у бінокль, запитав:
 — Уже?
Десять пар очей, напружено націлених у густий оксамит ночі, побачили ясну точку маяка. Але й за кілька секунд після того, як стрілець повернув кільце, ця точка мерехтіла в темряві. Вівіч стиснув кулак і машинально виставив наперед щелепи. Потім сердито повернувся до англійця і ткнув пальцем на ліхтар, що висів на величезній сталевій колоні, метрів сто од вікна. — А сюди?
Англієць іще раз націлився і повернув кільце. Неждано тінь раптом упала сіруватою синню на обличчя тих, що дивились у вікно. Ліхтар зник, але в мертвій тиші не було нічого чути, крім далекого дихання міста.
 — Але дозвольте, — підхопився міністр техніки, — тут же очевидна річ! Тут ми вже маємо знищення без вибуху, тут кудись діваються неймовірні запаси електрики, матерії, що розкладається. Це геніально, хай ще півділа, але це може бути початком нової...
 — Я закликаю панство, членів Кабінету до порядку, — глухим сильним голосом сказав, випроставшись, японець і підніс руку. — Я використовую своє право голови, щоб перервати сьогоднішнє засідання до другого, щоб уважніше обміркувати виниклі знову справи.
 — На післязавтра призначено страту проводиря мадагаскарського бунту — Зоре. Ми вживемо для страти наш новий, захоплений у Москві прилад. Вівіч і Самілля, залиштесь!
І То-Кіхо натиснув дзвінок. Через кілька секунд відчинилися двері на освітлений електрикою скляний аеродром, де глухо туркотіли мотори семи струнких алюмінієвих птахів. Члени Кабінету вийшли мовчки, зачинивши кожний скриньку свого пюпітру.
 — А нам, — сказав То-Кіхо, звертаючись до Самілля, — що ви нам іще можете розповісти ?
 — А вас, — розсміявся Самілля, — вас я запитаю про дуже важливу справу: куди мені діти полоненого?
 — Якого полоненого? — запитав різко Вівіч.
 — Справа в тому, — відповів повільно й нахабно Самілля, — що дівчину, яка зруйнувала О’Ірнового будиночка — будинок колишнього англійського посольства, — цю дівчину я все-таки наздогнав, і зараз вона у мене в машині.
РОЗДІЛ ЧЕТВЕРТИЙ,
де читач знайомиться з деякими особливостями комсомольського виховання
Самілля ще не встиг стерти усмішку зі свого нахабного обличчя, як То-Кіхо різким рухом натиснув підойму, прикручену до його пюпітра. Під підоймою було невелике кругле дзеркальце, з’єднане з цілою системою дзеркал, що кружляли і йшли од місця голови Кабінету в різні кутки грандіозної Вежі уряду.
Ясно-рудуваті японцеві очі уважно дивились у дзеркальце — під його поглядом дзеркальце, як величезне байдуже око, поволі обертаючись, винишпорювало криту терасу на аероплані. Ось під яскравим електричним світлом мигнули світлі тіні величезних крил, ось і віконце маленької каюти аероплана, ось, нарешті, й бліда пляма людської постаті. Дзеркальце зупинилось.
Схилені над ним обличчя голови Кабінету та військового міністра виявляють виразне здивування. Вони на це не чекали.
У каюті аероплана на незручному, тісному диванчику спала дівчина, така молода, що її хотілося назвати дівчинкою. Її руки були прикуті кайданами до кільця, та її лице — ніжне, дівоче лице — ласкаво посміхалось. Пухкі, але чітко окреслені губи ледве-ледве тремтіли, ніби стримуючи дзвінкий, молодий, розвеселий сміх. Очі їй були заплющені.
 — Розбудіть її, Самілля, і приведіть сюди, — наказав Вівіч. — Якщо зброю в неї відібрано, кайдани треба зняти.
Полонянку привели за кілька хвилин. Щойно розбуджена, вона сонно супилася і виглядала вовченям. Однак, побачивши давно знайомі з газетних карикатур обличчя То-Кіхо та Вівіча, вона легко здригнулася, труснула стриженим рудуватим волоссям, поправила пом’яту блакитну майку і, підвівши голову, подивилась міністрам просто у вічі. То-Кіхо зробив люб’язну усмішку і натиснув кнопку телефону — приладдя, що з цієї хвилини почало в сусідній кімнаті точно записувати все, що тільки було чути в кабінеті.
 — Як вас звуть? — запитав Вівіч сухо міжнародною мовою, що в найкоротший час нею почали балакати всі, руйнуючи слідом за об’єднаною промисловістю і збільшеними засобами сполучення національні перегородки.
 — Чудновська Людмила. Комсомольський квиток — 37.11.22. І скажіть, будь ласка, цій свині, — дівчина зневажливо кивнула в бік Самілля, — щоб він був увічливіший.
Самілля блиснув очима, але Вівіч провадив так само сухо:
 — Гаразд. Скільки вам років?
Людмила посміхнулась, але обличчя їй злегка почервоніло.
 — Це нічого не важить. Не скажу.
 — Ви були в Москві, коли зник будинок англійського посольства?
 — Колишній будинок? — перепитала Людмила. — Так, я бачила це.
 — Що ви робили в цей час?
 — Дивилась на будинок у бінокль.
 — Навіщо?
 — Дурне запитання, — сказала Людмила невдоволено. — Щоб краще бачити.
 — А навіщо ви викинули бінокль, коли вас затримав наш службовець?
 — Тому, що я виховувалась як комсомолка.
 — Дозвольте, — встряв тут То-Кіхо, — а в чому ж полягає особливість комсомольського виховання?
 — У багато дечому, — відповіла Людмила з викликом, — чого вам не зрозуміти. Одно з них: не поступайся перед заклятим своїм ворогом — капіталістом та фашистом: ні крихітки з досягнень Радянського Союзу.
То-Кіхо засміявся і, вийнявши з ящика бінокль, що його знайшов Вівіч, поклав перед собою.
 — А цей бінокль часом не нагадує вам того, в який ви дивились? — І він обережно постукав об мідне кільце бінокля своїм жовтим, сухим, твердим нігтем.
Людмила зблідла. Брови її — тонкі, чорні смужки — різко зсунулись і утворили невелику глибоку зморшку на переніссі. Але потім вона ще раз труснула волоссям і швидко простягла руку:
 — Покажіть-но.
Та Вівіч різко й важко накрив бінокль долонею і знову почав допитувати.
 — Чи знаєте ви вченого Журавльова?
Чи знає вона Журавльова? В голові у Людмили промайнула відкрита, доброзичлива фізіономія свого вчителя фізики й улюбленого керівника. Навіщо таїти це? Може, вдасться випитати щось цікавого? Вона зважилась.
 — Так, я знаю Журавльова.
 — А чи знаєте ви, — голос Вівічів став голосніший і нібито урочистіший, — що Журавльов продав нам свій великий винахід?
Але він не кінчив речення тому, що Людмила, зірвавшись зі стільця, кинулась на нього, кричачи:
 — Брешеш! Не може бути!
І, тут же стримавшись, понуро схилила голову, злісно стежачи за То-Кіхо, як той заливався ріденьким сміхом і блискав золотими щелепами.
 — А чи знаєте ви, — вів далі голосно Вівіч, — що цей бінокль тільки перший із тих тисяч, що їх виготовлятиметься на наших заводах під керуванням вашого вчителя?
Людмила мовчала.
 — Чи вважаєте ви, — сказав, глузуючи, То-Кіхо, — що комсомольське виховання дало досить добрі наслідки і що комсомольський значок на цій картці буде добрим прикладом для дітей нашої держави? — І він кинув перед Людмилою картку, що її вкрав Самілля.
Знову на полірованій поверхні круглого столу уряду старомодною плямою засяяла провінційна фотографія. На Людмилу дивились чесні молоді очі, широкі вилиці, безглуздий білявий вихор.
Людмила схилилася над карткою і, розглядаючи її, заслонила лице рукою. За мить вона випросталась і подивилась на насмішкувате лице То-Кіхо так весело, що голова Ради міністрів, захлинувшись власною усмішкою, відразу став офіційний і владний.
 — Чи можете ви сказати, — вів далі Вівіч, — де в Москві чи в Союзі є лабораторії, що виготовляють деякі сполуки на біноклі?
 — Можу, — сказала Людмила усміхаючись, — але не хочу. А втім, якщо ви мені покажете ваш завод, на якому виготовлятимуться біноклі, я, може, дещо вам скажу.
І Вівіч, і То-Кіхо зрозуміли, що від цієї засмаглої дівчини нічого путнього їм не добути.
Вони на хвилину змовкли, а потім заговорили між собою незрозумілою для Людмили мовою.
Людмила з цікавістю спостерігала їх. Японець, вискаливши зуби, щось злісно й уривчасто доводив Вівічу, кам’яне обличчя якого виявляло легке здивування. Він, очевидно, не цілком погоджувався з головою міністерства. Позад міністрів, прихилившись спиною до відкритого вікна, за яким усе ще густо чорніла ніч, стояв Самілля і дивився на свою полонянку великими, блискучими, як маслини, нетерплячими очима.
Людмила мимоволі подивилася на нього. Їй стало неприємно. Але вона не одвернулася і відповіла байдужим, холодним як лід і твердим поглядом.
 — П’ятсот років тому, — сказав голосно Самілля, і міністри кинули свою розмову, — у нас в Іспанії допитували іншим, тоншим способом. Присягаюся святою дівою і черепом Муссоліні, я довідався б од цієї дівчинки більше, ніж члени нашого уряду.
Вівіч невдоволено зиркнув на нього і сказав:
 — Не треба. Постережіть її і дайте їй заснути. Вранці я пришлю по неї сторожу. Я готовий, — звернувся він до То-Кіха.
І обоє, м’яко стукаючи підборами по величезному темно-синьому килиму кабінету, вийшли.
 — Ну, — сказав Самілля, — тепер моя черга, прокляте цуценя. Розказуй, де цей мордатий червоний професор, де Журавльов? — І Самілля відійшов од вікна, простуючи до Людмили.
 — Та він же запродався вам. Звідки я знаю? — відповіла, сміючись, Людмила і швидко підвелась із стільця. Вона спокійно дивилась на чоловіка, що наближався, і тільки ледве помітні горбки біцепсів тремтіли на її засмаглих руках.
Самілля зрозумів, що проговорився про Журавльова, і сердито зупинився. Потім, очевидно, загубивши голову, він підняв величезний кулак і кинувся на Людмилу. Здавалось, ніби величезний тропічний чорний жук розправив панцирні крила і кидається на маленького, прегарного, світлого коника. Але Людмила, нагнувшись, схопила двома руками поли його піджака, неймовірно швидко обперлась ногою об його широкі, з білосніжною манишкою груди і повалилась назад. Від цього маневру над нею, як на пружині, пронеслось важке чорне тіло супротивника і важко брязнуло об підлогу.
У кабінеті пролунав голосний, схожий на мукання, стогін.
У цьому стогоні було чути практичну оцінку успіхів Людмили Чудновської з джіу-джитсу. Але Людмилі ніколи було роздумувати над своєю перемогою. На неї чекали маловтішні можливості. Вона знайшла за краще зустрінути ранок якомога далі від цього круглого столу та від цього чорного тіла, що стогнало.
Двері відчинені. За коридором видно невиразні обриси приладів до літання. До них і побігла Людмила. Але перед виходом до коридора зі стелі, тихо брязкаючи, спустилась металева штора і відрізала шлях, а десь ізбоку розлігся смішок.
Людмила нетерпляче повернула голову. На невеликому балкончику, коло самого верхнього краю стіни, стояли То-Кіхо і Вівіч.
 — Ну, як? — запитав То-Кіхо посміхаючись.
 — Так собі, — відповіла Людмила і показала на Самілля, що лежав на підлозі, — ось вам пункт другий комсомольського виховання. Вам це подобається?
То-Кіхо не відповів, але його окуляри ніби скривились од короткої гримаси. В цей час двері знову відчинились, і в них увійшло троє молодих людей, одягнених у чорне цивільне вбрання. Це були поліцаї, що їх викликав Вівіч.
Коли за кілька хвилин Людмила вилетіла на аероплані під доглядом цих молодців із будинку уряду, ніч уже танула. Вогкий, теплий, сіруватий передранок швидко вставав над землею, готуючись поступитись своїм місцем блискучому субтропічному дневі. Внизу погойдувались дерева своїми коронами. Під ними великі ясно-сірі будинки ховали свої кубічні голови, там далі, неосяжною, злегка припухлою скатертиною голубів океан.
Людмила з захопленням розкрила широко очі та відразу ж заплющила їх зовсім. І ось під чітке стукотіння мотора їй знову сняться любі московські вулиці.
РОЗДІЛ П’ЯТИЙ,
де на сцені з’являється гармата
Що ж тим часом робили три мандрівники, що ми їх залишили в крихкій гондолі повітряної кулі?
Не можна сказати, що присутність професора була приємна його супутникам. Однак професор не журився і вже вдруге намагався розповісти Борисові довгу історію про те, як 25 років тому, в часи війни, він — тоді офіцер — потрапив у полон до німців. Він пересипав своє оповідання грубою командою німецького фельдфебеля і своїм власним сміхом. Історії цієї йому не вдавалося закінчити тому, що пасажирам доводилося водночас виконувати обов’язки екіпажу.
Керувати повітряною кулею — робота складна. Як досвідчений капітан вітрильного судна міг уже багато років тому направляти його на своє бажання, так і тепер різні штучні нерівності, що їх давалося кулі, різні підвісні крила та вітрила, що мали вигляд величезних вух на довгастій фізіономії, і особливо власні вітряки допомагали Дмитрові Феоктистовичу переводити кулю з одної повітряної течії на іншу. Треба було тільки, не відповідаючи, сидіти над компасом та над кишеньковою мапою повітряних течій і давати своїй команді різні накази.
Борис охоче і дбайливо натягував линви, підвертав вітряки, клеїв запасні вітрила і навіть вів щоденник перельоту. Зате професор, цей довгов’язий літній чоловік, був несправній служака, і Журавльов пошепки доручав Борисові стежити за всіма його вчинками. Це особливо було потрібно в ті хвилини, коли професор міняв своє веселе життя ледаря і паразита на задумливість і пробував залишитись на самоті, цебто одвернутись. Він витягував тоді зі своєї набухлої бокової кишені мапу повітряних течій, приладновував компас і, очевидно, намагався визначити, куди йде куля. Кулю гнало повітряними шляхами, що скидалися більше на старовинні російські дороги з вибоями та несподіванками, ніж на сучасні блискучі смуги асфальту, що обперізували всю земну кулю в різних напрямах. Повітряні ями, перехід із одної течії на іншу, густі хмари, в яких було вогко й хотілось чхати, — все це вже досить обридло.
Внизу видно було пустельне Чорне море. Цей широкий природний кордон між радянським і капіталістичним суходолами був нині одним із найнебезпечніших місць землі. Як зграї собак на цепу, носились навколо своїх якорів міни, не пропускаючи в країну капіталізму нічого, що могло б нашкодити й без того непевному існуванню купки фінансових та промислових царків.
Але ось Борис крикнув. Уважно вивчаючи з гондоли живу, а не книжкову географію кордонів Радянського Союзу, він помітив — іще дуже далеко — ледве помітне пласке судно без димарів, що йшло дуже швидко.
Очевидно, це було вже судно Штатів — моторний міноносець прикордонної сторожі.
Дмитро Феоктистович швидко глянув на висотомір, щось записав у себе до записної книжки і сказав:
 — Од нас до судна сорок кілометрів. Треба спішно підніматись у хмари. Ну, Борисе, приготуйся викидати непотрібне.
 — Чому сорок кілометрів? — запитав Борис.
 — Дуже просто — ми в центрі обрію, що ми його бачимо, під нами злегка кулеподібна, простіше ж — горизонтальна поверхня. Висота, що на ній ми перебуваємо, — три кілометри. Збудуй фігуру і вирахуй. Ну, та нам не до того, тітка твоя підкурятина, — буркнув він. — Відкривай чемодан! Що там?
 — Куля з корком.
 — Залиш.
 — Ось ця пляшка.
 — Геть!
 — Консерви.
 — Геть!
 — Якась коробка.
 — Залиш.
 — Черевики.
 — Геть!
 — Якесь волосся...
Дмитро Феоктистович покосився на професора.
 — Залиш...
Так через півхвилини з чемодана було викинуто багато речей.
Потім пішли речі Борисові, потім — після протестів — викинули професорського циліндра, в якому досвідчене око Дмитра Феоктистовича побачило подвійне дно і відправний механізм. Викинули весь узятий баласт. Та куля майже не піднімалася.
Між тим, міноносець видно було виразніше.
Тоді Дмитро Феоктистович, діставши з кишені мотузок, підійшов до професора, який не підозрював нічого, раптово швидким рухом зв’язав йому обидві руки і під вереск та крик, що вилітав із професорського горла, швидко поліз по драбині до кулі.
Борис не встиг нічого сказати, відкрив рота і з жахом стежив за тим, як широка Журавльова постать пробиралася до хлипавки аеростата. Його незмінний білий балахон розвівався в повітрі, й відважний асистент більш ніж будь-коли нагадував величезну чайку, що гойдалась на прозорій мотузяній драбині високо в сірому вечірньому небі.
 — Смикай мотузок! — розлігся зверху голос Журавльова. Борис смикнув і відкрив хлипавку.
Повітря вирвалося з аеростата, і гондолу різко кинуло вниз. Але слідом за цим одразу ж Дмитро Феоктистович кинув нову невелику кульку з одгвинченим корком — нову порцію гелію, — і весь аеростат почав рівно і швидко підніматись, поки не заховався за хмарами.
 — Уфф! — стомленим, але вдоволеним голосом випустив із себе Журавльов, спустившись із драбини, і весело подивився на професора. Але професор, знеможений, сердито пахкав і не хотів дивитись на зневажця.
Журавльов покивав пальцем на Бориса і шепнув йому:
 — Іди, друже, тишком-нишком попроси професора розповісти, як він потрапив до німців у полон, і на цей раз до кінця. Та розв’яжи йому ззаду руки.
Борис поповз по гондолі, й за кілька хвилин, після коротких невдоволених односкладових відповідей, із професора нарешті вилилося спочатку ще сердите, але потім захоплене дзюрчання незабутньої історії, яку переривала тільки голосна команда німецькою мовою.
 — Гальт! Вер да? А навколо темно й дощ. Ну, зрозуміло, наша розвідка...
Тим часом Журавльов, витягши бінокля, уважно вдивлявся вперед. Вже близько мав бути кордон. Але нічого не було видно. Тоді Журавльов надів навушники і почав наладновувати свого приймача. Джаз-банд чути навдивовижу виразно. Здавалося, чути стомлене дихання людей, що били в тарілки та барабани. Кордон був недалеко. Пора було вжити заходів обережності.
Знову розкрито невичерпане джерело дивовижностей у мандрівці — чемоданчик. На невелику металеву чашечку для гоління насипано жовтуватий порошок. Порошок облито з пляшки кількома краплями простої води. Він злегка зашипів, як шипить сода в склянці води. Професорові й Борисові здалося, що вони знову входять у велику білу хмару. Але вони не звернули на це звичне явище жодної уваги.
Однак цю хмару утворив ніхто інший як Журавльов для того, щоб аеростат у цьому гримі небесних мандрівників щасливо проплив небезпечні місця кордону.
Несподівано загув мотор. Очевидно, десь зовсім недалеко пролітав аероплан. Дмитро Феоктистович голосно відкашлявся, затяг своє тара-тірі і, взявши бінокля, підніс його до очей. Так він сидів невідступно аж доти, доки через досить короткий час у повітрі почувся збоку і знизу мелодійний металевий дзвін, що швидко танув, ніби десь ударились одне об одне дрібні кільця. Він на хвилину спустив бінокль, знову підсипав порошку, підлив води, і пухната хмара, що заховала аеростат, понеслась повітряними шляхами, що краяли вже повітря Штатів.
За півгодини штучна хмара розвіялась, і мандрівники побачили, що вони залишили за собою якийсь берег. У чистому, прозорому повітрі можна було далеко, на самому обрії, розгледіти ніби гранчасті, блискучі голки. Це блищали вежі та мінарети колишньої турецької столиці — Константинополя, що за останні роки перетворився на одне з найвеличніших міст у світі. Босфор залишився позаду. Вони наближались уже до Егейського моря — частини Середземного моря, що все більше й більше ставало темно-фіалковим. Червоне розтоплене сонце спускалось до самої лінії моря. Ще трохи — і воно легко торкнеться своїм гостро окресленим, ніби вирізаним із тонкого паперу, краєм різкої межі між небом і морем. Незабаром ніч.
Журавльов поклав до кишені мапу повітряних течій, випростався і звернувся до своїх супутників:
 — Ну, дорогий учителю, ви вже перейшли руський кордон до німців? Уже потрапили в полон?
Професор не відповідав.
 — Зате я можу вас привітати замість турецького уряду, що був такий неввічливий, що не зустрів нас гарматною стріляниною і східними ласощами.
 — Що? — закричав професор. — Ми...
 — Так, ми в Туреччині, дорогий учителю, і хай подарують вам султанові піддані гребінця із слонової кості, щоб зачісувати лисину…
 — Облиште вдавати дурня, — заперечив невдоволено професор, — цього не може бути. Як же ви пролетіли повз прикордонну сторожу, як же, нарешті, вас не впіймали в знаменну металеву сітку, підвішену на аеростатах од моря заввишки на п’ятнадцять кілометрів?
 — Тому, що ловлять карасів, та й то з принадою, а я не карась, мій вельмишановний учений старче, чорти б вас драли. Ви не чули дзвону?
Професор був приголомшений і важко сопів. За нього відповів Борис:
 — Чули.
 — Ну, так ось. Це я мав задоволення порвати цю саму знаменну сітку, до якої ваші рибалки хотіли мене впіймати. Ну, досить, Борисе, приготуй поплавки. Я відчиняю хлипавку.
Поволі їжачачись, аеростат спустився зовсім близько до моря. Борис надув кілька великих кругів, що повинні були підтримувати гондолу на воді, викинув їх, і за кілька хвилин сонячні бризки Середземного моря вдарились об алюмінієвий каркас гондоли. Було вже поночі. І тут тільки всі троє згадали з жалем про консерви, що їх у сліпому пориві, щоб полегшити аеростат, викинули рибам на подив.
Професорові дозволили простягти ноги. Борис приладнав до борту човна два невеликих щити, зігнувся бубликом і захріп. Ці щити були запасним вухом та оком нашого винахідливого вченого. Це були найчутливіші сталеві мембрани що коливались од звукових та світових хвиль. Вони повинні були змінити характер своїх коливань при зміні звуків зокола. А за зміною коливань мембрани повинен був іти легкий сигнальний дзвінок у телефон, із яким на ніч з’єднав своє вухо Журавльов.
О шостій годині вранці телефон ураз задзвонив. Журавльов підхопився і, протерши очі, вдивився в ранішній туман. Просто на них ішов досить великий білий із синім пароплав. Схопивши бінокль, Журавльов напружено вдивлявся в те, що видно було на палубі пароплава. Але кілька чоловіків у білому вбранні, що зібралися коло поручнів, виглядали не можна сказати, щоб не по-дружньому. Навпаки, вони, очевидно, вважали зморщену кулю, гондолу з трьома людьми, що міцно спали, за цікавий вид звесельної поїздки, тому що коли один із них — скуйовджений білявий товстун — підвівся, вони радісно привітали його вигуками.
Журавльов зраділо посміхнувся і, схопивши якийсь порошок у своєму чемоданчику, запалив його на чашці для гоління. Яскраве, блакитне при денному світлі полум’я блискавичними бризками знялось до неба, і з палуби пароплава у відповідь дійшли вдячні оплески.
 — Ах ви, губки грецькі, — подумав із задоволенням Журавльов, — жодних тобі прикордонних міноносців, патрулів, катаєшся собі, як повноправний буржуй, і жодна з цих напроділених голів не зможе собі уявити, що в їхньому морі прогулюються радянські громадяни.
І, потягшись, він швидко роздягся і, тремтячи від холоду та захоплення, бухнувся головою в зеленувату воду, що переливалася під сонцем.
 — Брррр... Фррр... Чудесно-о...
Була пора підніматись і їхати далі. В пустому шлункові вив голодний вітер, але не можна було й думати про те, щоб застрягнути де-небудь поблизу кордону.
За кілька секунд розбуркані Борис та професор, навіть не встигши вмитися, з прикрістю побачили, як Журавльов, іще мокрий і червоний, із крапельками води, що тремтіли на його підстрижених вусах, ліз до чемоданчика по нову й останню порцію дорогоцінного твердого гелію.
Голодні й зморені, вони неслися цілий день осяяним небом Середземномор’я. Внизу зорями, черепахами, чудернацькими сірими плямами пропливала під ними безліч островів. Порізаний листям папороті берег знову заступило море. Нарешті з’явилася знову горбиста смуга землі. Це старовинна колиска європейської культури — Грецький архіпелаг. Греція і, після всього, Італія чергувались, як порядкові географічні мапи на цікавій лекції ранньої історії людства.
Але тепер над старовинними руїнами гуркотіли підземні поїзди, коливались радіохвилі, гули двигуни аеропланів. Аеростат Журавльова вже наткнувся на кілька зустрічних повітряних мандрівників, але він не викликав жодного здивування, і надвечір гондола аеростата повільно плавала над величезним містом, ніби вишукуючи, куди спуститись.
Борис, хвилюючись, дивився вниз. Він одразу ж упізнав місто за знаменними напівкруглими руїнами Колізею, що виглядали досить жалібно поруч із величезною задорливою статуєю бундючної лисої людини в римській тозі. Борис упізнав і того, кого відображував пам’ятник. Раптом, розгніваний, він дивився на кам’яні риси Муссоліні, і його ще дитиняча рука стислась у міцний кулак.
Вони спустились на невеликий аеродром в околицях Рима, коли вже почали засвічувати вогні.
 — Стеж за професором і не відставай від нього, — сказав пошепки Журавльов Борисові, націлюючись, куди закинуть якір. Але в цю ж мить професор із нежданою спритністю перекинув мотузяну драбину і, як стій, скотившись по ній, плигнув із висоти двох-трьох сажнів на землю. Довгі ноги йому зігнулись, як складаний аршин, але потім знову випростались, і він побіг щосили, злегка похитуючись, високий, без шапки, схожий на божевільного.
Коли Журавльов і Борис стали на тверду землю, його як і не було. Навколо прибулих зібралось кілька глядачів, але й ті швидко розійшлися. Потім сердито підійшов поліцай і уважно подивився на Журавльова та Бориса, освітивши їх кишеньковим ліхтариком. Це був неприємний і нежданий сюрприз, і рука Журавльова сердито потяглась до кишені, а засліплені світлом очі його вороже впилися в ліхтар. Але пішов і поліцай, щось пробурчавши під ніс. Журавльов наказав Борисові випустити газ і зібрати аеростат, а сам почав оглядатися. Його погляд натрапив на аркуш паперу, наліпленого на тину аеродрому. Він нагнувся до нього і враз, швидко озирнувшись навколо й побачивши, що нікого немає, пирснув і залився високим безкінечним сміхом.
 — Ха-ха-ха-ха! — сміявся він, тримаючись за живіт і похитуючись. — Ах, пустуни, ха-ха-ха — гачок їм у міжреберну щілину!..
 — У чім справа ? — запитав трохи зляканий Борис.
 — Ха-ха-ха! — заливався Журавльов. — Знаєш, хто нас виручив зараз? Мій старий приятель Павлушка Зарін, — додав він пошепки й показав Борисові наліплений на тину аркуш. У ньому говорилося про те, що малося затримати злочинця і вбивцю, руського з національності — Журавльова, фотографія якого була тут же.
 — А фотографію-то вони, — знову засміявся Журавльов, — і переплутали, — Павлушкину взяли у мене в кімнаті.
На папері при поганому освітленні околиці було невиразно видно вже знайому нам біляву фізіономію приятеля Журавльова, Павла Заріна, який щасливо вивчав у Москві «Історію посередніх податків», тоді як його відображення під прізвищем Журавльова в тисячах примірників висіло, мокло й сохло на безлічі тинів поліційних дільниць Штатів.
Борис вдивився у фотографію і сказав:
 — Значить, нас шукають. 
І зразу ж, ніби відповідаючи на це питання, над самим їх вухом один за одним гримнули два постріли. Вони прострелили обшивку аеростата і балахон Журавльова. 
 — Лягай! — гаркнув Журавльов Борисові й витяг бінокля. — Але Борис, помітивши людину, що швидко тікала, зірвався з місця і побіг за нею.
 — Чудовий хлопчина, — подумав Журавльов із ніжністю й тривогою. — Який чудовий хлопчик! Тільки б він не попався.
РОЗДІЛ ШОСТИЙ,
де з’ясовується зв’язок між найманим браунінгом і науковим світом
Борис біг старовинними кривими вуличками міста, в якому вбивство за плату була одна з прибуткових професій. Він невиразно бачив перед собою сутулувату спину втікача, його картаті штани й навіть міцні, товсті підметки його черевиків. Через деякий час утікач озирнувся, і Борис при світлі вуличного ліхтаря побачив зовсім незнайоме йому лице — фізіономію столичного мешканця, що нічого не говорила... Безбарвні стомлені очі, чорні вусики, в’ялий рот. Прикажчика, студента середніх здібностей, чиновника, дрібного вбивцю — все це могло з однаковим успіхом виявляти таке обличчя — перше людське обличчя, в яке Борис вдивився за радянським кордоном.
Незабаром вулиці почали світлішати, робитись ширшими та жвавішими. Ще трохи — і Борис ураз мало не впав, похитнувшись, тому що тротуар під ним рухнувся. Він швидко перескочив на іншу смугу, що рухалася швидше, на якій, спираючись на тростинку, їхала людина, що він її переслідував.
Перед невеликим, прегарним, із чорного мармуру будинком ця людина скочила з рухомого на нерухомий тротуар і подзвонила кілька разів. Борис, щоб його не помітили, проїхав на кілька кроків далі.
Двері розчинились. Людина ввійшла в них. Двері знову повільно зачинилися, ніби той, хто держав їх ізсередини за ручку, щось робив у цей час.
Борис зупинився, дивлячись на двері й напружено думаючи. Але в ці найпотрібніші півсекунди нічого, абсолютно нічого путнього не приходило в голову. Для чого ж він біг? Із чим він приїде до Журавльова?
І розгублений, червоний од ніяковості, він, сам не знаючи, що з цього вийде, потяг до себе двері.
 — Хто там? — почулося з-за дверей по-італійському.
Борис не знав цієї мови, але ще сильніше потяг ручку.
 — Хто там? Що вам треба? — запитав той же голос уже міжнародною мовою, і крізь щілину в дверях просунулося стурбоване обличчя літньої жінки.
 — Це... це я, — відповів Борис і тут же зрозумів, що сказав дурницю, але побачив, що жінка ласкаво посміхнулась.
 — Це я... — вів він далі, підбадьорившись, — я з... — Він зупинився. З Північної Греції. Був землетрус. Батько, мати, сестра... все загинуло... Десять овечок... — Він уже входив у свою роль.
Жінка прочинила двері й співчутливо сказала:
 — Що ж мені з тобою, мале, робити? Я не повинна нікого пускати. А втім, — поспішила вона, побачивши відчайдушне Борисове лице, — я дам тобі пообідати. Тільки не входь, відійди... Я все принесу.
І вона пішла, не причинивши дверей.
У цей момент ураз зовсім близько почувся верескливий голос, що був дуже знайомий Борисові. Де він чув ці самовдоволені розтягнуті слова, цей смішок? Та це ж професор. І Борис одразу ж нечутно і спритно, як кішка, вліз у передню й заховався в тіні шафи. Голоси ледве доносились із сусідньої кімнати. Борис пробрався до портьєр, що ховали вхід до кімнати. Однак звідси також нічого не можна було розібрати. Тоді він, прислухавшись і оглядівшись, підбіг до шафи, навалився на неї й одбіг. Величезна, очевидно, порожня, шафа легко піддалася, з секунду, ніби роздумуючи, постояла на одній ніжці, схилилася і гримнула з громом та гуркотом.
До передньої одразу ж вибігли жінка з невеликим мішком (у ньому, очевидно, лежали подарунки жертві грецького землетрусу) і з дверей, біля яких стояв Борис, молода людина у військовому вбранні. Борисові тільки цього й треба було. Через розчинені двері він протиснувся в кімнату і, затамувавши подих, притиснувся до портьєри.
У кімнаті панувала мовчанка, і тільки за хвилину неспокійний голос вів далі:
 — ...Коли поліцай, очевидно, не впізнавши прибулих, відійшов, я вистрелив у аеростат і в того, що ви його мені описали. Аеростат пошкоджено…
 — А Журавльов? — запитав із цікавістю професорів голос.
 — А той, кого ви мені описали, здається, поранений... Я не знаю… Він залишився стояти на ногах, а я...
 — Ви йолоп! — перебив нетерплячий новий, дуже виразний, сильний голос, — добре, що винахідник залишився живий. Хто вас просив стріляти в нього? Хто вам давав цей наказ, де зараз винахідник, чого ви втекли?
Борис із величезною обережністю та напруженням прорізав ножем у портьєрі дірку і побачив того, що говорив, просто проти себе. У нього було роздратоване владне обличчя — смуглясте, з правильними різкими рисами, з продовгастим, тремтячим, нервовим носом.
Це був міністр техніки Штатів, Бандієра. Борис побачив також, що й професор, і найманий убивця ніяковіли.
 — Мені, — заперечив той, що стріляв і показав на професора, — так розповідали, що я зрозумів, ніби зайва дірка в чужому тілі не дуже вже турбуватиме міністра.
 — І ви, і той, хто вам так розповідав, — ідіоти. Я вам сказав не те. Тепер біжіть і знову, що б там було, постарайтесь розшукати винахідника і привести його живого. Пам’ятайте, що ми даємо йому відразу два мільйони, як тільки він прийде до нас працювати. Джіовано, випустіть!
І Борис зовсім близько коло себе побачив пітні руки, що годину тому стріляли в аеростат і Журавльова.
 — Я не розумію, пане Бандієро, — сказав професор після того, як їхній співбесідник вийшов, — чому, власне, ви так цінуєте мого учня. — Тон у професора був улесливий, але невдоволений. — Ну, добре, припустімо, що в своїй вузькоприкладній галузі він винайшов деякі нові ізолятори, ну, припустімо, ви зможете завдяки цьому простіше і безпечніше передавати електричний струм на різну відстань, але два мільйони, — тут професор підняв пальця, — два мільйони!..
 — І двадцять два, пане професоре, — відповів твердо міністр. — Якби сьогодні ж ваш учень, яким ви можете пишатися, прийшов до директорів якого завгодно нашого концерну і показав їм, що він зробив, кожний із них віддав би йому половину свого достатку. І я боюсь тільки, що ці ненажерливі акули вже пронюхали і про переліт, і про постріл, і що хто-небудь із них уже купив вашого учня вперед на п’ятдесят років. І тоді загинув цей винахід для нашого уряду. Вони тримаються за свої промислові таємниці, як реп’ях за бороду.
 — Але ж у чім справа? — промукав професор.
 — О, ви не знаєте, в чім справа. Якби ви знали, то не сиділи б, пробачте мені, як гиндик на гної. О-о… — І тут, захопившись, він підвівся і заговорив, ходячи по кімнаті і жестикулюючи. — Мене це вразило і захопило, я відчував майже релігійне почуття, чого в мене не було з дитинства.
 — Уявіть собі, що якимсь не відомим нам іще способом ваш Журавльов, очевидно, попадає електричним ударом в атом. Цей удар такий сильний, такий навальний, що пробиває шари електронів, що обертаються, і влучає в ядро.
І ось із ядра ніби вихоплюється одповідна електрична іскра, одповідна наснага, що залишає атом. При цьому відбувається знаменне явище.
 — Ну? — сказав, не то запитуючи, не то підганяючи, професор, якого майбутня імпровізована лекція аж ніяк не цікавила.
Та молода людина з військовою виправкою підвела голову і запитала:
 — Що ж, власне, відбувається?
 — Ви знаєте, — вів далі, ходячи, міністр, — що електрони подібно до планет, які обертаються навколо свого сонця, обертаються навколо ядра. Ядро, наснажене додатною електричністю, притягує до себе електрони, що через швидкість свого обертання не падають на нього. Тепер уявіть собі, що з ядра вилітає наснага. Сила притягування зменшується, і ось якісь із електронів, що обертаються, перестають притягуватися, стають вільними і блискавично скакають зі своїх орбіт, залишаючи атом разом із наснагою із ядра. Значить, атом речовини стає легший і на одну електричну наснагу, і на відповідні електрони. Геніальний земляк професора, Менделєєв, показав, що властивість елементів, із яких складається кожна речовина, залежить від атомної ваги. А атомна вага залежить од числа наснаг у ядрі.
 — Що ж виходить, коли вилітає наснага, атом речовини стає легший?
 — Змінюється речовина, — перебив нетерпляче професор, усе ще похмурий.
 — Цілком правильно, змінюється речовина. Живе срібло має вісімдесят наснаг у ядрі, золото — сімдесят дев’ять, платина — сімдесят вісім, іридій — сімдесят сім… І ось, коли журавльовський апарат вибиває з ядра наснаги, тоді ось у цьому ядрі здійснюється мрія алхіміків — із живого срібла виходить золото, із золота — платина, із платини іридій, і так далі.
Але сила, з якою вилітає наснага, така велика що подібно до того, як одна вивернута цеглина викликає падіння другої, третьої, п’ятої… з рештою всієї стіни, так одна наснага, що вилетіла, тягне за собою другу, третю, — атом змінюється, атом поволі перетворюється, аж поки нарешті не перетвориться на атом якого-небудь газу і або вилетить, або, якщо газ важчий за повітря, осяде на землю. Але цього мало.
Тут ніби пошесть опановує сусідніми атомами. Ніби заразившись, вони починають блискавично випускати потоки електронів, змінюватись, перетворюватись і нарешті робитись атомами газу. Так, коли на складі з набоями вибухає тільки один набій, усі сусідні, все величезне зборище набоїв, починає вибухати від струсу. Це так зване явище детонації.
Очевидно, така пошесть розпаду, пошесть швидкого ступневого переходу від одного елемента до другого, опановує не тільки тим атомом, куди попав постріл журавльовського апарата, але й рештою атомів тіла.
Це має бути щось грандіозне. Я ще не бачив цього, але я уявляю собі, як величезна залізна гора, або міст, чи море нарешті протягом, може, одної хвилини мінятиме свою істотність, обарвлення, вигляд і вагу, перетворюватиметься, як хамелеон, переливаючись усіма кольорами райдуги, і нарешті танутиме — так, так! — танутиме у вас на очах, стаючи прозорим, невидимим газом.
Тут уже і професор підвівся схвильовано, але міністр ніби не бачив його і вів далі, майже з натхненням.
 — А енергії, енергії! Її повинно звільнитися при цьому стільки, що ми примусимо танцювати місяць, що ми за два дні опануємо світ. Тільки як спіймати її? Як примусити Журавльова потрясти своїм геніальним мозком, щоб вигадати це, щоб утворити нову добу? Як?
І красиве обличчя Бандієри неспокійно зупинилося. Він замріявся. Та це тривало одну мить. Він швидко сів і звернувся до професора, посміхаючись:
 — Ну, що ви думаєте тепер, пане професоре? Можна дати Журавльову два мільйони?
 — Два мільйони? — зазначив професор, ніби не слухаючи і продовжуючи думати про своє. — Ні, за два мільйони Журавльов нічого не продасть.
 — Скільки ж, ви гадаєте, він візьме? — діловито запитав Бандієра.
 — Ні, ви не зрозуміли мене, — тяг далі професор, — я хотів сказати, що Журавльов узагалі не продасть свого винаходу.
 — Не може бути, — розсміявся різко міністр, — щоб така розумна людина була таким дурнем. Не продасть за два мільйони, так ми запропонуємо йому більше.
 — Справа в тому, — заявив професор, — що в нашій країні справа ця виглядає дуже кепсько. Дуже багато людей нічого не продає, працюючи на державу. Як би це вам пояснити...
 — Не утруднюйте себе, — перебив міністр. — Я цього не зрозумію і не повірю цьому. За гроші можна купити абсолютно все, і ми купимо Журавльова, як купили вас.
 — Але ж я з ідеї…
 — Всяку ідею сплачується дзвінким металом, і хай ми вибухнемо, якщо я не дістану в Журавльова його секрету…
 — Джіовано! — гукнув він у телефон, — приготуйте панові професорові відпочити.
Борис зрозумів, що йому час тікати. Коли жінка, та сама, що відчинила йому двері, ввійшла до кімнати, щоб попросити професора до ванної, і знову пішла, проводжаючи гостя, Борис тихенько прошмигнув, заховавшись за її спиною. Зігнувшись, він ішов за нею, уважно стежачи, як під темною картатою матерією діловито й упевнено рухаються лопатки. В темному місці коридора він злегка смикнув її за спідницю. Жінка здригнулась, обернулась і, добачивши Бориса, зойкнула з переляку.
 — Що там? — запитав, зупиняючись, професор.
 — Господи боже мій, — пробелькотіла жінка, — нічого, нічого, пане професоре, це — миша. — І, засунувши руку до бездонної кишені, вона витягла звідти ключа і булку та поспішно простягла її назад, намагаючись іти якомога голосніше.
Борис схопив одне й друге і, вдячний, притиснувся до стіни. Як тільки передня спорожніла, він тихенько відчинив двері й вирвався на вулицю.
Уже був вечір. Очевидно, годин дев’ять. Найзручніший час для роззяв, що безцільно вештаються. Але біля чорного мармурового будинку народу було мало, та й вулиця не була освітлена по-столичному. Можливо, цей будинок правив за мало кому відому квартиру для якихось не зовсім офіційних візитів.
Борис іще стояв на нерухомому тротуарі, міркуючи, куди йому піти, коли на сходи, що вели до чорного будинку, ступила з вулиці нова особа — невисока людина у вишуканому пальті, в котелку і з великим портфелем. Щось у цій людині, особливо рудувате волосся, що вибивалося з-під капелюха, здалося Борисові ніби знайомим, але йому ніколи було міркувати, і за секунду тротуар ніс його до околиць.
З нетерплячки Борисові було трудно стояти на місці, й через це він був радий, коли побачив вулицю, що вела до аеродрому (він запам’ятав усі закрути дороги), і, перескочивши на нерухомий тротуар, він нарешті зміг побігти до Журавльова, що його залишив перед цим.
Ось завулок із брудним хмарочосом, із бляклим світлом, ось манюсінький скверик, ось невеликий міст через канаву зі смердючими покидьками, ось і вогке поле аеродрому з червоними та зеленими вогниками. Так, саме сюди годину тому спустилися мандрівники з Радянського Союзу.
На тину по-старому косо теліпався аркушик із фотографією Павла Заріна. Поблизу на якорях, зовсім низько над землею, гойдався аеростат. У гондолі над чимось вовтузилась темна постать людини, що працювала. Борис радісно побіг і гаряче шепнув: 
 — Дмитре Феоктистовичу, швидше...
Але людина підняла чуже обличчя, і тут Борис помітив, що аеростат і гондола також були інші. Він оббіг увесь аеродром. Серце йому сильно билось. Але ні кулі, ні Журавльова не було.
Густа імла обкутувала околиці. Десь поблизу було чути сварливі голоси й лайку. Вив собака. Чужі люди зрідка проходили поодинці й парами, говорили чужою мовою й несли з собою свої турботи, своє горе, свою суєтливу радість.
Борис сів на лавку і закрив лице руками.
РОЗДІЛ СЬОМИЙ,
де читачеві вдається одним оком поглянути на те, що робиться за лаштунками міністерського кабінету
Людина, піднявшись на сходи мармурового будинку, поправила краватку і натиснула кнопку дзвінка. Збентежене лице Джіовани показалося в дверях. Вона бистрим оком окинула вулицю і тільки після цього, ввічливо схиливши голову, запитливо подивилась на гостя.
 — Я хочу бачити пана Бандієру, — сказала людина по-італійському з німецьким акцентом. — Ось моя візитна картка.
На картці було:
Д-р БЕНІАМІН ШНЕЙДЕР
Директор енергетичної лабораторії
Анілінового концерну
 — Почекайте тут, — сказала Джіована і, забравши всі ключі, залишила гостя в наглухо закритій передній. Гість оглянувся, підійшов до дзеркала, зробив суворе лице і потім раптом підморгнув самому собі, від чого очі йому зразу набули неймовірно хитрого виразу.
Просто з дзеркала дивилось на нього, хитро посміхаючись, пухке рожеве обличчя зі щетинистою верхньою губою, з упертим опухлим чолом і двома-трьома дуже різкими зморшками, що надавали йому подібності до дуже пом’ятої рожевої подушки. Завдяки цим зморшкам обличчя людини особливо різко й напрочуд міняло свій вираз. Ось він перестав посміхатися. Глибока зморшка пройшла од перенісся до кутків рота, і весь вигляд д-ра Шнейдера зразу став скорботний і поважний.
 — Пан Бандієра чекає вас, — сказала, повернувшись, Джіована і розчинила широко двері до кімнати, де сидів міністр.
 — Дозвольте, — сказав гість і, не дожидаючись відповіді, вільно вмостився в кріслі.
 — Ви з Анілінового концерну? — запитав міністр. — Це найнепоступливіший із наших концернів. Ми нічого не знаємо про його неймовірні прибутки, нас — членів уряду Штатів — не пускають до лабораторій заводу й намагаються одбути нас найкращими сніданками. Ваш концерн загрожує промисловості розбратом. Що ви хочете од мене?
 — Я? — запитав Беніамін Шнейдер. — Чи Аніліновий концерн?
 — Ви, Аніліновий концерн, ті, хто вас послав сюди, — хіба не однаково?
 — Зовсім не однаково, пане міністре, — відповів Беніямін Шнейдер, вмощуючись у кріслі зручніше, — зовсім не однаково. Справа в тому, що я виходжу з Анілінового концерну.
 — Виходите з концерну? — Міністр підвівся. — Тоді... Тоді дозвольте мені запитувати вас одверто.
 — Прошу.
 — Скільки ви одержували?
 — Сто тисяч і тантьєму .
 — Чому ви пішли?
 — Аніліновому концернові здається, що енергетична лабораторія йому непотрібна. Я, пане міністре, розв’язав багато важливих завдань. Наші заводи майже виключно користуються тою енергією, що виділяється при хімічних процесах на цих же заводах. Крім того, ви знаєте, що у нас найкраще в світі сонячне устаткування. Ці грандіозні дзеркальні віяла, що складаються з мільйонів дзеркальної луски, ці системи численних парових рурок, що нагріваються відбитим від дзеркал сонячним промінням, ці могутні резервуари, куди йде пара, щоб, виконавши роботу, знову перетворитися на воду, що тече по рурках, як кров по венах та артеріях, — усе це, пане міністре, мій твір. І ось, — голос Беніамінові Шнейдерові звучав образою, і пухлі щоки його тремтіли, — і ось, коли я зробив усе, що було потрібно, концерн вирішує, що енергетичні досліди дали свої наслідки і що більшого їм поки що — років на п’ятдесят — не треба. Мене усунули од промисловості, призначили на посаду почесного ледаря і дали мені п’ятдесят тисяч. Але я, пане міністре, хочу роботи по своїй голові — і грошей також.
 — Так, — сказав міністр, щось записуючи. — А скільки ж заробляє ваш концерн?
 — Це знає тільки одна людина на землі — голова концерну. А втім, — і доктор пересунув одну зморшку зі щоки на чоло, — а втім, про це, можливо, знає ще одна людина. Я кажу про простого пайовика концерну, вашого близького знайомого, голову Ради міністрів То-Кіхо.
 — Що? — скрикнув Бандієра. — То-Кіхо — пайовик Анілінового концерну?..
 — Тссс... — перебив його Беніамін Шнейдер, — у вашому будинку можуть бути сторонні вуха, але я можу вас повідомити, що за його безпосередньою участю концернові вдалося перекупити більшість акцій Південноафриканського алмазного тресту і що нині пан То-Кіхо вивчає питання про те, як би найчутливіше вщипнути африканські володіння романських країн, у які, як мені відомо, і ви, пане міністре, вклали не одну надію і не один мільйон золотих лір.
 — Але, — повільно сказав міністр, крутячи в руках тоненького срібного олівця, — Ліга Націй, Парламент миру, договір про взаємну угоду для боротьби з Радами...
 — Усе це, — перервав Беніамін Шнейдер, — залежить від... як це кажуть італійською мовою — від прислів’я: «Вище власної кишені не стрибнеш», ви знаєте це?
 — Так, я знаю це, — ще глухіше промимрив міністр і замовк. Потім подивився просто у вічі докторові. — А які ваші докази?
 — А-а-а, — сміючись, заперечив той. — Докази, документи. Але ж вам, пане члене уряду, повинно бути відомо, що коли б я подав вам бібліотеку фотографічних карток і власних підписів, то ви б із цілковитою підставою могли б запитати мене, в якому підвалі їх зроблено. Хіба справа в документах? Вам треба довіритись мені, і я продам вам технічні секрети Анілінового концерну, а тоді — так, тоді вони затанцюють у нас. Але мені цього мало!
 — Чого ж ви хочете? — запитав міністр.
 — Я хочу допомогти вам, я хочу продовжувати свої роботи, щоб роздобути нові джерела енергії. Кажучи коротше, — і всі його зморшки з лиця перекочували на чоло, від чого він набув надто таємного вигляду, — кажучи коротше, я досліджую середатомну енергію. Мені, пане міністре, треба зробити досліди на заводах, що виготовляють винятково міцні ізолятори. Такі заводи є в Новій Зеландії, в розпорядженні вашого міністерства. Дайте мені там лабораторію, забезпечте мене, і ми разом із вами так поховаємо всіх наших конкурентів, і серед них Аніліновий концерн, що за п’ять років про цих небіжчиків забудуть.
Доктор Беніамін Шнейдер замовк, відкинувшись у кріслі. Зморшки поволі переповзли з його чола назад і в деякому порядку розташувались на непроникному і застиглому обличчі. В кімнаті запанувала тиша, цілковита тиша. Крізь портьєри, крізь оббиті корком стіни жодного звуку не доносилося зокола.
Міністр підпер обома долонями своє стомлене обличчя і глибоко замислився.
Відвідини директора енергетичної лабораторії, його повідомлення і пропозиція на диво збігалися з тими думками, що останніми часами опанували міністра. Його країна, яку він любив, незважаючи на презирство до всього, що звалося почуттям, його Італія — батьківщина нової релігії капіталістів — фашизму, ця квітуча, сяюча і співуча Італія була напередодні промислового банкрутства. Вона збудувала майже всю свою промисловість на багатющих джерелах енергії, на невичерпній кількості внутрішнього тепла нашої планети. Дідуган Везувій був використаний як кран, що через нього цю теплоту можна було видобувати із землі. Ціла система теплових установок годувалася силою пари, що її нагрівала грандіозна підземна піч, — Везувій рухав шпинделі парових машин, обертав парові турбіни, грів, світив, рухав.
І все це цілком безплатно. Але ось усього з рік тому, незважаючи на ряд пересторог, усі ті віддушини та тріщини і щілини, від яких рябів цей казан-Везувій, щоб не вибухнути, він усе ж не витримав. Так само легко, як кілька тисяч років тому при загибелі Геркуланума і Помпеї, він змахнув із себе все сміття мізерних людських побудов і показав людям, що в природі є ще багато неприборканої сили.
І з того часу думка всіх патріотів італійського капіталізму билась над тим, як би перешкодити повільному охолоджуванню італійської промисловості, ступневому і невблаганному обертанню її в колонію решти частин зовнішньо єдиної держави буржуазії.
А тут іще ця жовта лисиця То-Кіхо, користуючись своїм величезним авторитетом, посягає в спілці з хімічною промисловістю на багаті південноафриканські володіння Італії, що дісталися їй при втихомирюванні племен Внутрішньої Африки. Недарма він такий потайний останніми часами.
 — Ні, — Бандієра підвів голову, — нагоди пропускати не треба. Треба використати цю пухлу людину в її шуканнях енергії всередині атома. Може, він розгадає таємницю журавльовського апарату. Треба звести його з Журавльовим, треба обов’язково якнайшвидше знайти цього невловимого генія.
 — Але чи немає тут обману? А втім, яка з капіталістичних фірм вириватиме секрет в уряду і Штатів? Це неможливо.
Бандієра подивився на доктора, живі оченята якого визирали мишенятами з-під пухнастих рудуватих брів. У цих оченятах відчувалася стримана зацікавленість. Міністр відвернувся і сказав:
 — Гаразд. Я приймаю вашу пропозицію. Вам одведуть лабораторію при урядових заводах ізоляторів і призначать утримання…
 — Мільйон, — коротко підказав Беніамін Шнейдер.
 — Гаразд, — після секундної зупинки вів далі міністр, — мільйон. Але пам’ятайте, — і він сердито підвівся, — якщо виявиться, що ви брехун, якщо секрети урядових заводів стануть відомі будь-якому концернові, то, ґрунтуючись на правах, що їх вирвав уряд у Ліги Націй, ми збройною силою конфіскуємо майно цієї промисловості, а вас, вас, дорогий директоре лабораторії, я знайду в чорта в зубах.
 — Вірю, — сказав Беніамін Шнейдер і поправив краватку. — Вірю і знаю. Та вам не слід турбуватися. Жодна фірма не довідається про те, що я побачив у вас на заводах.
При цих словах у його голосі задзвеніли нечутні раніш тверді металеві ноти. Він підвівся. Міністр ліниво придушив кнопку і наказав Джіовані провести пана доктора.
 — Так, — сказав він на прощання, — ви будете тут через дві години. Сьогодні ми будемо ночувати в вагонах-набоях, що за ніч домчать нас тунелем у Нову Зеландію.
Вийшовши на ґанок, Беніамін Шнейдер оглянувся. В кінці будинку промайнуло чиєсь обличчя. Він підійшов до сигнальної тумби на тротуарі і двічі придушив кнопку. За кілька секунд під’їхав критий рудий автомобіль. Назвавши одну з головних вулиць Рима, Беніамін Шнейдер умостився в куток автомобіля, засвітив світло і витяг записну книжку.
Міцно приладнавши її в себе на портфелі, він розкрив автоматичне перо і дрібним, але виразним почерком написав такого листа:
«Вельмишановний колего! Знаючи вас зі шкільної парти, сподіваюсь, що уклад вашого життя, навички і, головне, характер залишилися старі. Через це тішу себе думкою, що ви такий же боягуз, як і тому двадцять п’ять років. Я ж, дорогий друже, зберіг усю свою стару рішучість.
Одержавши цього листа, будь ласка, перше розірвіть його, прочитавши, друге — залиште власну квартиру і непомітно проберіться в... (зазначено адресу) і третє — будьте там доти, доки одержите моє розпорядження. Харчі приготовано. Часу на міркування вам не дається. Якщо за півгодини після того, як ви одержите листа, ви не виявите ніяких заходів, щоб його виконати, я вже знаю, що зроблю.
Завжди готовий виконати свої обіцянки ваш шкільний товариш».
Автомобіль зупинився.
 — Ось пошта, — сказав шофер, і доктор, надавши своїм зморшкам пристойного вигляду, зайшов до скляного будинку, що весь гув. Знайшовши те, що йому було потрібно, він швидко озирнувся навколо і, знову розкривши перо, написав на конверті адресу:
Франція, Ельзас
Аніліновий концерн.
Директорові енергетичної лабораторії
панові докторові Шнейдерові
Написавши адресу, пухла людина посміхнулась і сунула листа в щілину пневматичної труби, на якій був ярлик «Ельзас». І цей чудний лист помчався, гнаний страшними тисненнями повітря, зі швидкістю випущеної з рушниці кулі.
РОЗДІЛ ВОСЬМИЙ,
де тюремна камера, як виявляється, зручне місце, щоб виявляти винахідливість
Як довго спала Людмила Чудновська, вона й сама не знала. Коли вона прокинулася, перше, що вона побачила, це її власне відображення, яке повторилося десятки, та що там десятки, сотні, тисячі разів. З усіх боків, розкривши зі здивування губи, дивилися на неї дівчата в пом’ятих блакитних майках, із темними сіро-зеленими очима. Вона підняла руку, щоб відсунути каштанове пасмо, що спускалося на очі, і зразу ж те саме зробила тисяча дівчат.
 — Дзеркальна камера, — подумала Людмила. — Я в тюрмі. Цікаво.
По суті, цікавого було не так багато. Камера являла собою куб, усі шість внутрішніх граней якого були дзеркальні. Цю блискучу одноманітність порушували тільки прикручене до стіни ліжко з сірою ковдрою, столик із чорного полірованого металу і каналізаційне приладдя. Чорний квадрат столика тисячею плям відбивався в дзеркалах, і від цього рябіло в очах. Низькі двері також були дзеркальні. Світло, м’яке, блакитнувате світло, проходило крізь матове вікно, що було майже під стелею.
 — Цікаво, — ще раз повторила Людмила, — побачимо, чим це кінчиться. — І, підвівшись із ліжка, випроставшись, подивилася на себе в стіну і зробила щоденну порцію гімнастики.
Але, очевидно, безліч дівочих постатей, що проробляли ті ж знайомі рухи, їй набридли. Вона сердито лягла на підлогу, закрила лице подушкою і з усієї сили вдарила підборами обох ніг у дзеркало. Дзеркало ніби ледве-ледве піддалося, потім знову випросталось, і камеру наповнив високий, схожий на спів камертона, мелодійний металевий звук.
 — Ого, — сказала з повагою Людмила. — Це, мабуть, сталь, що не іржавіє, а не скло. — І, зацікавившись, вона почала вистукувати в різних місцях обшивку своєї тюрми, зроблену з металу, масове виробництво якого було останнім величезним завоюванням капіталістичної техніки. Сталь, що не іржавіє, зі швидкістю й безцеремонністю переможця витискувала ряд інших металів під шум банкрутств і збагачень, від яких голова йде обертом. Людмила знала це, і перший близький стик із цією металевою силою був переповнений цікавістю.
Однак її дослідження та вистукування перервали. У дверях відчинилася кватирка, і чоловічий голос запитав:
 — Чого ви стукаєте?
 — Що? — перепитала Людмила. — Чого я стукаю? Цікаво. Послухайте, ви там, дайте попоїсти. Це ж чортзна-що таке!
Голос нічого не відповів. Але за хвилину кватирка відчинилася знову, в неї просунулася досить мізерна, хоч і смачна трапеза.
Людмила попоїла і почала знову оглядати своє помешкання. Дзеркала почали вже дратувати її. Вона ніколи не думала, що власна фізіономія може так швидко набриднути. Вона показала в дзеркало язика, і зразу тисячі язиків висунулись із стін.
 — Тьфу, — сплюнула Людмила, — тут треба мати витримку. Ну, та гаразд. Спробуємо боротись організовано. — Вона заходила по камері й знов уважно оглядала все до подробиць.
 — Перше завдання, — міркувала вона, — це не збожеволіти. Влаштую собі Наркомздрав . Чим боронитись од цієї дзеркальної поводі ? — І тут її погляд упав на ковдру.
Здерти її з ліжка було справою одної хвилини.
Як виявилось, прив’язати її до труб і столика було важче. Пововтузившися з примірюванням та прив’язуванням не менше півгодини, Людмила лягла на ліжко і з задоволенням подивилась на наслідки своєї роботи. Очі їй спокійно зупинились на м’якій сірій плямі ковдри, вона з радості стала на руки і, бацаючи ногами, пройшлась униз головою по гладенькій підлозі.
Але, незважаючи на ці вправи, час тягся до обурення повільно. Думки стрибали в Людмилиній голові, переганяли одна одну, грали в довгої лози і знову повертались на те місце, з якого починали свій рух. Їй не вдавалося зосередитись будь на чому одному — найпотрібнішому, невідкладному — і вона навіть не дуже турбувалася про це тому, що все, абсолютно все, що вона зі швидкістю кінематографічної героїні пережила за останні три дні, здавалося їй надзвичайно цікавим.
Вона лежала на ліжку і, встромивши очі на ковдру, згадувала, мріяла, будувала плани і знову згадувала.
Ось майже нечутно на відкидній кватирці дверей знову з’явилася їжа з якихось величезних тропічних овочів. Ось десь далеко задеренчав дзвінок і в дзеркальних дверях відкрилась манюсінька відтулина, в якій проблищав кілька секунд чийсь уважний чоловічок . Ось матовий чотирикутник вікна із блакитного зробився яскраво-білий, потім, ніби заповнюючись золотистим соком, що все гусне, змінив колір із блідо-червоногарячого до полум’яно-червоного, ось він знову зблід, посірів, став холоднувато-синім і знову запалився блискавичним світлом близького електричного сонця.
«Треба спати», — вирішила Людмила і, заплющивши очі, з насолодою згорнулась калачиком.
Другий ранок почався надзвичайно організовано. Зробивши гімнастичні вправи, Людмила склала розпорядок на цілий день.
«Перша частина ранку — спомини з фізики. Влаштую собі Наркомос .
До обіду — спроба познайомитися з навколишнім світом — Наркомзаксправ .
Обід — відпочинок. Думати про що завгодно, без правил.
Після відпочинку — вимога відчинити вікно, викликати на допит, звільнити. Одне слово — війна. Реввійськрада .
Після війни — Наркомздоров’я. Поліпшити собі умови життя. Може, доведеться просидіти десять років». (І Людмила, заплющивши очі, уявила собі блискучий день, грім революції, визвольний натовп і себе — ветеранку боротьби, революційну героїню).
«Потім — думати про втечу, про зв’язки з місцевими робітниками...»
Але тут, на цьому самому місці, організовані мрії Людмилині перервали зовнішні події, що обійшлися з так старанно обміркованим розкладом, як із нікчемним клаптем паперу.
Розлігся звук, од якого Людмилине серце завмерло в піднесенні. Це був класичний звук ключа в дверях, якого повертали. За кілька секунд двері відчинились, і через них укинули перше — манюсінький чемоданчик, а потім нову людину — Людмилиного товариша по ув’язненню. Щойноприбула — вишукана молода жінка в чорній сукні — не підносячи голови й нічого не бачачи, схлипуючи та ламаючи руки, впала на тюремне ліжко. Вона плакала гірко, як ображена дитина, і тонкі Людмилині брови зробили знову сердиті зморшки. Людмила підійшла до жінки, що плакала, і взяла її за плече.
 — Хто вас образив?
Жінка здригнулася, піднесла голову і, тремтячи, подивилась на Людмилу величезними заплаканими, темними, мов ніч, очима.
 — Боже мій! — скрикнула вона, дуже здивована. — Хто ви? Звідки ви? Скільки вам років?
Людмила ще більше насупилась і відповіла не зовсім твердо:
 — Сімнадцять... Незабаром буде. Я...
 — Дитино моя! — Пані скочила з ліжка і раптово обняла й поцілувала Людмилу. — Дитино моя! Боже мій, та це — краса. Це ж жахливо. Дитино моя… — І, забувши про те, що вона тільки-но плакала, жінка притягла до себе Людмилу, що трохи змагалася, і почала її гладити по голові.
Людмила відчула тонкі пахощі парфумів і напругий шурхіт шовку. Пишне волосся жінки, що обіймала її, лоскотало шию. Людмила якомога м’якше звільнила своє тіло, що раптово здерев’яніло від незвично ніжних обіймів, і запитала:
 — А ви?
 — Ах, дитино моя! — І глибокі очі дами знову наповнились слізьми. — Я?.. Та ви, може, чули про Сусанну Міру?
 — Ні, — сказала Людмила, — я здалека.
 — Так ось. Сусанна Міра — це я, — сказала трохи театрально дама. — Я боролася за право бідних жінок…
Людмила з цікавістю підвела голову.
 — ... за право бідних жінок носити штучні коштовності.
 — Що? — схопилась Людмила і навіть роззявила рота.
 — Справа в тому, моя люба, — затараторила пані, — що ці багаті потвори, дружини й коханки наших мільйонерів, думають, що тільки вони мають право одягатись. Вони мають каміння — цілі намиста з діамантів по десять каратів . Коли б ви побачили їхні чорні перли, їхні рожеві перські алмази, темно-сині сапфіри, рубіни, що застигають на оголених грудях, як краплини крові, смарагди... — Пані перевела дух. — Але ж ви знаєте, дитино моя, що жоден із цих каменів не бачить денного світла. Це омана, цілковита й нахабна омана. Нещодавно відбувалося кілька замахів на цих багатійок. Їх увічливо роздягли і відпустили додому. І що ж виявилось? Виявилося, що найхитріших та найсміливіших бандитів було безсовісно й ганебно обдурено. Каміння, як виявилось, — штучне.
 — Та-ак, — засміялась Людмила. — Ну, а справжнє каміння?
 — Справжнє каміння, дитино моя, лежить у сейфах під десятьма замками з тисячею секретів. Але не в цьому справа.
 — А в чому? — добродушно запитала Людмила. — Я ще не розумію.
 — Ось! — істерично скрикнула пані й поривно показала тонкі сліди кілець і браслетів на своїх прекрасних засмаглих руках. — Ми молоді й красиві. Хіба не правда? — Вона встигла при цьому усміхнутись. — Нам забажалося також носити ці підробки, так по-мистецькому зроблені, що тільки досвідчений урядовий ювелір після деякої роботи міг відрізнити справжню «вікторію», що коштує мільйони, од її знімка, що блищить скляними гранями.
Дитино моя, ви не уявляєте собі переполоху, який зчинився, коли ми, кілька невідомих у вищому світі жінок, з’явилися на бал у прекрасних каменях, що, звичайно, були штучні. Ці короновані мільйонами дури блідли й червоніли так, що гра фарб на їхніх фізіономіях затемнювала гру їхніх коштовностей. До нас залицялися найбагатші молоді люди Штатів. Відомості про невідомих мільйонерш підхопили газети. Ах, яка це була ніч!
Але на другий же ранок — певніше, день — ми зустріли у себе на квартирах поважних поліцаїв із ювелірами. А ще через дві години було оповіщено Штати, що наші коштовності — штучні.
Але ми не здалися. Ми оголосили відповідь, у якій запевняли, що все бальне каміння — штучне. Ми закликали всіх жінок носити штучні коштовності. Хай дороге належить багатіям, але ми маємо право на дешеве, якщо воно до того ж красиве.
«Ой, ой, ой! — подумала з сумом Людмила, — веселенькі запевнення. Мені доведеться внести до розпорядку дня ще пункт про ліквідацію політичної безграмотності серед місцевого населення».
 — Наша боротьба, — вела далі Сусанна, — тривала три місяці. І ось, — її руки знову стиснули вогку від сліз хустинку, — ось до яких ганебних заходів схиляються ці верхівки нашого жіночого товариства, щоб відстояти своє право на підробку. Сама прем’єрова дружина, ця гарненька японка з ласкавою посмішкою, з холодним серцем відправила нас...
Але Людмила, слухаючи це оповідання з цікавістю, перебила захоплену молоду жінку.
 — Так воно й повинно бути, — сказала вона так спокійно, що Сусанна здивовано подивилася на дівчинку, що стояла перед нею, — інакше це панство й не могло зробити. Але зате ви зробили по-дурному.
Сусанна ображено підвела свою пишну голівку, але голос і весь Людмилин вигляд були переповнені такою безперечною певністю в тому, що вона права, що та була зразу збита з пантелику і зразу втратила під собою ґрунт.
 — Ми ще побалакаємо про це, — вела Людмила далі, вже ласкавіше, — а тепер треба довідатися, де ми і що навколо нас. Станьте до цієї стіни під вікном. Я стрибну на вас.
Справді, ця розтріпана дівчинка тримала себе так, ніби не Сусанна Міра була майже вдвоє старша за неї, а навпаки. І, що найдивніше, Сусанна не відчувала за собою права протестувати проти цієї переміни ролей. Вона зразу ж послабла й стишилась, зразу ж довірившись своїй товаришці.
 — Ось сюди, сюди, — показала Людмила і, скинувши туфлі, за секунду вже зручно стояла на вузьких Сусанниних плечах. Перед нею білів матовий чотирикутник вікна, але, простягнувши руку до рами, Людмила зразу ж відхопила — вона вчасно помітила, що рами — це голий красиво гранований дріт із невеликим, але виразним рисунком: череп, перехрещені кістки й символ електрики — блискавка.
Учениця Журавльова досить добре знала, що, доторкнувшись до такого дроту, можна було звести нанівець її зразковий розклад часу, і скочила.
 — Ну, що там? — запитала, випроставшись, Сусанна.
 — Вікно відчинити не можна, — сказала Людмила. — Станьте знову, я зараз розіб’ю його.
 — Що ви, що ви, моя дорога, — злякано заговорила Сусанна, кинувшись до Людмили. Але ж вас виведуть звідси, тоді навіщо ж вам розбивати скло?
Людмила зрозуміла, що Сусанна має рацію. Але як же тоді побачити землю, чудову, живу, чорну землю, по якій можна втекти, як побачити, де вона?
Може, пробити в склі маленьку дірочку? Вона вміла це робити. Але до скла все рівно не можна доторкнутись. І тут, оглядівшись ураз, Людмила раптом дуже ласкаво, але разом із тим дуже твердо, просячи й одночасно наказуючи, сказала Сусанні:
 — Послухайте, дайте мені, будь ласка, вашу чорну спідницю.
Сусанна підвела брови.
 — Дайте, — вела далі Людмила улесливо. — Я вам покажу знаменний фокус.
Сусанна знизала плечима й почала розстібуватись. Але потім, згадавши щось, швидко розкрила свій чемоданчик і витягла звідти таку саму чорну спідницю.
 — Єсть... — скрикнула захоплено Людмила. — Станьте сюди, ні, вище, ось так. — І Сусанна не встигла опам’ятатись, як Людмила, стрибнувши їй на плечі, приставила до скла спідницю і потім сильним рвучким ударом олівцем пробила рівну, маленьку круглу дірку.
 — А тепер, — і Людмила з надією подивилась у великі чорні Сусаннині очі, — скажіть мені, може, ви далекозора? Такі блукаючі, швидкі, трошки поблажливі очі, звичайно, бувають далекозорі. Не червонійте. Мені потрібно ваше пенсне.
Сусанна подивилася на Людмилу поглядом, що виявляв одночасно і здивування, і захоплення, і боязкість, і, не кажучи ні слова, вийняла з чемоданчика пенсне.
За кілька хвилин у камері стало поночі. Людмила завісила чорною спідницею вікно, прорізала в ній дірочку проти дірки в склі, й тоді враз на ковдрі, повішеній якраз проти вікна, з’явились невиразні кольорові плями. Людмила з’єднала скла пенсне і приставила їх приблизно до дірки на спідниці — кольорові плями на ковдрі зсунулись, стали різкіші, виразніші й яскравіші. Сусанна скрикнула.
 — Послухайте, це — небо. Це — бульвар Георга П’ятого. Ось хлопчики, ой! Але чому ж вони не падають? Як ви це зробили? Чому вони догори ногами?
 — Дуже просто, — відповіла Людмила, почервонівши з задоволення. — Ми ж зробили з нашої камери камеру фотографічного апарата.
 — Люба моя, — підбігла в захопленні Сусанна. — Ви — чудо! Я ще не зустрічала такої дівчини. Але звідки ви все це знаєте? Я поруч із вами дурепа, стара, забобонна дурепа...
 — Тут і знати нічого, — знову сказала Людмила, вдивляючись у ковдру, — од кожної точки там на вулиці падає у вікно промінь світла. До нашої кімнати хоче вдертись усе, абсолютно все таке проміння. А дірка у вікні манесенька. Ось це проміння і стискується, щоб пролізти, як пролазить ниточка в найтоншу дірочку голки. Але, попадаючи до нас у камеру, проміння знову відчуває простір і падає пучком на все, що попадається, поширюючись. Ось гляньте. — І на блакитній Людмилиній майці (Людмила стояла біля ковдри) промчала яскраво-червона пляма автомобіля, переверненого вниз головою).
 — Але чому це все, — несміливо запитала Сусанна, — догори ногами?
 — Та інакше й не може бути. Ось бачите, на самій горі ковдри м’ячик. Його забули діти на землі. Проміння, що його відбиває цей м’ячик, несеться до нас у вікно знизу нагору; продовжуючи свою блискавичну мандрівку в нас у камері, воно опиняється ось тут, на верхньому краю ковдри. Навпаки, ця пальма дивиться в наше вікно майже що звисока. Проміння од неї йде до нас униз і опиняється ось тут, на нижній половині. Світ перевернений догори ногами. Але це, — Людмила весело подивилась на Сусанну, — це не перешкодить нам розглядати його.
У цей час хтось у коридорі голосно й сердито закашляв. Людмила швидко зірвала спідницю, і в камері стало світло. Їм несли обід.
За годину, нетерпляче прислухаючись, чи все затихло, обоє ув’язнених провадили далі свої досвіди. Знову на ковдрі з’явилися спочатку туманні кольорові плями. Потім, коли скло окулярів сконцентрувало проміння, ці плями обернулись у дерева, будинки, землю.
Але що за чортовиння! Людмила стояла перед ковдрою, широко розплющивши очі, і лице її виявляло змішане почуття гніву та подиву.
Що за чортовиння?
Справді, на ковдрі замість бульвару та дітей, що бавились на ньому, замість веселих ясно-сірих будинків, було видно величезну, на три чверті ковдри, блакитну пляму океану, пустельний відлогий берег, кілька темних веж і яскраво-зелені точки величезних кущів деревовидної папороті, розкиданих рідко, без певного порядку.
 — Ми, — сказала Людмила і голос її затремтів, — ми в мандрівній тюрмі.
Сусанна злякано подивилась на Людмилу. Та напружено встромила очі в ковдру. Однак на ковдрі не було помітно жодного руху, що виявляв би мандрівку, хіба що берегом поволі проплентається одягнена в лахміття стара людина або голий хлопчик пробіжить, схиляючись шукати мушлі.
Людмила сиділа перед цим новим видовиськом мовчки і ламала собі голову. Сусанна дивилась на неї. Потім їй стало нудно, і вона почала порпатись у своєму чемоданчикові. Минуло з півгодини. Людмила все ще не вимовила ні слова, вивчаючи нерухому картину незнайомого їй скелистого новозеландського узбережжя. Раптом Сусанна схопилась.
 — Я щось чую, — шепнула вона Людмилі. — Зробіть світло.
Справді, почувся глухий стук ключа, якого всовували в замок. Людмила ледве встигла зірвати спідницю з вікна, як двері розчинились і до камери ввійшов наглядач і за ним іще троє. Перший був Самілля. Другий — і Людмила, підвівшись, ледве стрималась, щоб не скрикнути, — професор, учитель Журавльова. Третім скромно, але впевнено ввійшов невеликий чоловік із пухким рожевим лицем, різкі зморшки якого виявляли байдужість і зосередженість.
РОЗДІЛ ДЕВ’ЯТИЙ,
де нещаслива любов міністра є щастям для Людмили
 — Сусанно!
Це вигукнув Самілля, забувши свої офіційні обов’язки провожатого, і зупинився на місці із здивованим виглядом бика, приголомшеного ударом дубини.
Усі подивилися на Сусанну. Але молода жінка відступила на крок і, комічно вклонившись, зухвало підвела брови.
 — Пробачте, — сказав зніяковіло, але різко Самілля, звертаючись до своїх супутників, що мовчали. — Це моя приватна справа, і я візьмуся за неї потім. Ви хотіли бачити арештовану, професоре?
 — Так, — сказав професор улесливим голосом і подивився на Людмилу. — Ми з вами, здається, зустрічались...
Людмила поволі сіла на ліжко, не спускаючи з професора розгніваного погляду.
 — ...Ми зустрічались у мого учня Журавльова, — вів далі професор. — Ось вам записка від нього. Він хворий і залишився в Римі.
Людмила обережно взяла папірець, що його протяг професор, і прочитала:
«Людмило! Професор покаже вам завод, і ви поясните йому там на місці те, що вам відомо про мій апарат. Я нездужаю, але незабаром буду і потурбуюсь про вас.
Д. Журавльов».
Почерк підроблено чудово. Але Журавльов ніколи не підписувався своїм повним прізвищем. Він писав тільки ініціали: Д і Ж. Людмила прекрасно знала це, але так само, як два дні тому, вона не виявила, що обман із карткою Павла Зарина вона розкрила, так і тут, зацікавлена прогулянкою на завод, вона раптом посміхнулась і сказала:
 — Добре, я піду з вами.
 — Ну, йдіть, — сказала пухка рожева людина і стала так, щоб вийти останньою.
 — Я ще вернусь, Сусанно, — весело обернулася Людмила до своєї товаришки. — Не плачте...
Самілля також подивився на Сусанну з запитанням та благанням, і від цього його велике грубе лице стало розгубленим і смішним.
Сусанна відвернулась і в цей момент упіймала твердий, але привітний погляд голубих очей пухлої людини. Вона важко зітхнула і спустила очі. Біля самого носка її вишуканої туфлі лежав клаптик паперу, що невідомо звідки враз узявся. Вона встигла наступити на нього ногою якраз тоді, коли наглядач рушив слідом за доктором Шнейдером, бо пухла людина, як про це вже здогадався читач, був той, хто назвав себе доктором Шнейдером. Як тільки всі вийшли з камери, почувся стук і розлігся слабий Сусаннин голос:
 — Самілля...
Самілля здригнувся і, сказавши «почекайте», кинувся назад до камери. За хвилину він вернувся звідти, і на його обличчі тремтіла розгублена посмішка.
 — Ходімте, — сказав він.
Коли Людмила в супроводі трьох супутників вийшла зі своєї тюрми на свіже повітря, на високий металевий ґанок-балкон, вона зупинилась і враз подалась назад.
Просто перед нею був знову веселий бульвар, дитячий м’ячик усе ще лежав на старому місці, трохи збоку було видно клапоть берега і море — їх вона також бачила догори ногами на ковдрі. В цей момент балкон злегка схилитнувся під ними, і вся вежа легко повернулася на своїй вісі фасадом до міста. Море зникло. Тільки тоді Людмила зрозуміла хитрість будівників тюремної вежі — вона оберталась, підпорядкована руці вартового старшого наглядача.
Самілля похмуро посадив їх усіх на аероплан, і мовчазний літній літун повіз їх на завод.
Завод був за кілька десятків кілометрів за містом, у знаменній долині гейзерів. Вулканічне походження Нової Зеландії в цій долині було особливо помітне. І там, і тут — скрізь били та іскрились численні гарячі фонтани-гейзери, і з аероплана, що летів низько, було видно, як у деяких багнистих місцях глеюватий рідкуватий ґрунт спливав бульбашками, ніби манна каша, що кипить.
Аероплан знизився просто на величезний асфальтовий двір заводу, біля металевої огорожі, під якою стояли стоси дров.
 — Навіщо тут дрова? — запитав Шнейдер, легко вистрибнувши з аероплана.
 — З них тут щось роблять, — знехотя відповів Самілля. — Це — деревовидна папороть. Я знаю тільки, що нею не палять печі.
Доктор Шнейдер із цікавістю підійшов до стосів і, відламавши тріску, уважно розглядав її.
 — Ми покажемо вам, — говорив професор Людмилі, — як тут виробляють ізолятори, а ви поясните, що знаєте про те, як із їхньою допомогою Журавльов виготовляє свої апарати.
 — А ви знаєте, що він виготовляє апарати? — весело запитала Людмила.
 — Так, — невинним тоном відповів професор, і вони всі четверо, показавши перепустки, ввійшли в невелику будівлю заводу.
Перше, що впало у вічі, — це дивовижний спокій у роботі та простота обладнання. Ні яскравого полум’я, ні біготні, ні гуркоту заліза, ні ділового гамору сучасних заводів. У просторій кімнаті, що нагадувала добре обладновану кухню, коло вогнищ, що горіли ледве помітним синюватим спиртовим вогнем, або коло щільно закритих кубів стояли люди в білих халатах і мовчки стежили за кількома нескладними на вигляд приладами, що виключно точно показували час, температуру, тиснення. Всі люди були в сіруватих окулярах.
Побачивши Самілля, люди підтяглися. Деякі з них боязко вклонились, але Самілля навіть не подивився на них, і тільки рожева людина ввічливо схилила у відповідь голову.
 — Ось, — говорив Людмилі професор, — я точно не знаю, в чому секрет знаменних новозеландських ізоляторів, але вони виготовляються саме тут. Певніше, до їхнього складу входять деякі рослинні речовини, що вирощуються тільки в Новій Зеландії, можливо, деревовидна папороть. Крім того, до їхнього складу, очевидно, входить сплав роздріблених скалок гірського кришталю і ще деяких мінералів. Нарешті, ізолятори ці роблять мікроскопічно тонкими, зовсім не так, як це робили десять-п’ятнадцять років тому, коли гадали, що товщий ізолятор краще протистоїть струмам високої напруги.
 — Так, це я знаю, — сказала Людмила неуважно, і її бистрі очі забігали по всіх кутках кімнати, як спритний кінооператор, що намагається сфотографувати все, що можна і чого навіть не можна.
 — А якими ізоляторами користується Журавльов, — вів далі професор, — і як?
 — Журавльов? — перепитала Людмила. — О, це я якраз знаю, — і з ледве помітною хитрою посмішкою вона почала докладно розповідати професорові відомі йому речі також про надзвичайно тонкі ізолятори.
Обличчя професорові, спершу насторожившись, поволі понуро витягувалось, і професор запитав: 
 — Але що ж він робить ізоляторами в своєму апараті?
 — А-а, — сказала, мов стара, Людмила і, ніби забувши зразу ж про запитання, почала говорити про щось інше.
Вони перейшли до нового приміщення.
Тут було вже не так тихо. Через проведені з сусідньої будівлі труби, що кінчалися широкими щілинами в стінах, текла блакитнувата глеювата маса, що потрапляла на поліровані мармурові столи. Поволі застигаючи, ця маса проходила через цілий ряд апаратів, що регулювали, поволі розкатували блакитнувате місиво, як хазяйка розкатує тісто на локшину. За кожним столом знову стояли люди в чудернацьких окулярах, що робили їхні очі такими, ніби вони сиділи дуже глибоко в голові. Крізь ці окуляри робітники спостерігали процес у дуже побільшеному вигляді.
Як тільки товщина маси набувала певного розміру й кольору (для порівняння поруч на кожному столі лежав ряд кольорових оксамитових зразків), робітники-спостерігачі вимикали апарат, що пресував, і пересовували масу на сусідній стіл. В кінці величезної низької зали місиво робилось особливо тонким, і робітники визначали його зовнішні властивості вже через мікроскоп. Тут же лежали готові, короткі, метрів на шість-сім, шари ізоляторів.
У другій будівлі випробовували ізолятори. На мармуровій підлозі стояла величезна динамо-машина, якір якої рухав паровий двигун. Для цього використовувалось енергію долини гейзерів. Вздовж усього приміщення йшов ряд великих, на зріст із людину, котушок, по витках яких ішов електричний струм.
 — Ого, — сказав із цікавістю Шнейдер. — Тут є корисні речі. — І, взявши свого супутника за рукав, він потяг його до однієї з котушок. Самілля неохоче пішов за ним.
Підійшовши до котушки, Шнейдер свиснув і підскочив. Самілля подивився на нього запитливо.
 — Ви розумієте що-небудь у цьому? — ввічливо звернувся до нього Шнейдер.
 — Ні, докторе, — відповів байдуже Самілля. — Навіщо це?
 — Даремно, — заперечив Шнейдер, — у цьому велика сила. — І він почав говорити, не зважаючи на те, що Самілля майже не слухав його.
 — Дивіться, — сказав він, показуючи на стовпи, що стояли біля котушки й закінчувалися великими мідними дисками, — ось цей диск — від’ємний полюс котушки, оце — додатний. На одному полюсі відклалося дуже багато електронів — електричних наснаг, з другого, навпаки, вони пішли. Ці електрони намагаються перестрибнути з одного кружала на друге. Сила їх стремління величезна. Ви бачите оцю цифру тут.
 — Так, — відповів Самілля, подивившись на великий круглий циферблат, — стрілка показує... — І він прочитав:
 — Два мільйони вольт.
 — Правильно. Ця грандіозна цифра визначає напруження електричного струму, або різницю потенціалів. Натиск електрики між цими двома кружалами величезний. Якби між цими кружалами було, наприклад, тільки повітря, яке, як вам відомо...
 — Нічого мені не відомо, — пробурчав Самілля. 
 — ...не проводить електрики, то натиск пробив би шар повітря, електрони перескочили б із одного кружала на друге.
 — Але тут, — вів далі, захопившись, Шнейдер, — не повітря, а незрівнянно сильніший ізолятор, або, як кажуть учені, діелектрик, що його виготовляється на цьому заводі.
Справді, між мідними дисками був міцно затиснутий найтонший шар блакитнуватого ізолятора, що вільно затримував напруження в два мільйони вольт.
Та ці ізолятори витримували ще серйозніші випробовування. Про це свідчили захоплені вигуки Людмили, що бігала од одної котушки до другої, забувши про свій полон, і професора, який із виглядом побитого собаки йшов за нею, намагаючись продовжувати розмову.
 — Послухайте, — говорив він сердито і благаюче, — я вам покажу речі, що цікавіші й важливіші. А ви мені дайте відповідь на мої запитання. Як користується ізоляторами Журавльов?
 — Ах, ви, надоїдливий, — відповідала Людмила, тікаючи, і говорила знову про те, що сама чула від професора на лекції.
 — Ні, — гнівався професор, — хіба Журавльов не сказав вам про... про бінокль?
 — Ой, — простодушно, але лукаво скрикнула Людмила і подивилась професорові в вічі. — Та я ж справді більше нічого не знаю.
 — Тоді, — закричав розсерджений професор і забризкав слиною, — тоді назад, назад! Колего, ходімте, — звернувся він до Шнейдера і круто, по-військовому повернувшись, високо заніс свою довгу ногу.
Шнейдер увічливо подивився на нього, і обличчя йому розгубилось. Але Самілля, очевидно, зрадів тому, бо також додав ходи і грубо заявив:
 — Правильно. Досить уже, назад.
Людмила знизала плечима і з жалем повернулася. Тепер вона намагалась піти поруч зі Шнейдером. Ця безтурботна на вигляд людина подобалась їй більше, ніж решта супутників. Але як тільки Людмила наблизилась до нього, цей супутник також наїжачився, надувся, як горобець, і діловито ступав, поволі відстаючи від Людмили. Професор ішов попереду, Самілля позаду. Він свистів і був неуважний, спотикався і не помічав людей, що одходили від нього вбік.
Тоді Шнейдер підійшов до нього і почав щось розповідати, очевидно, смішне, тому що, розповідаючи, він раптово зупинявся й починав сміятись неждано густим і солідним, але заразливим сміхом.
Людмила йшла одна. Вони проходили тепер через будівлю, де зберігалися застиглі шматки ізоляційної маси. Обернувшись, Людмила побачила, що Самілля зацікавлено слухає веселе Шнейдерове оповідання. В її очах раптом блиснули вогники, і, обережно простягши руку, вона швидко схопила й заховала невеликий холоднуватий шматочок. Те ж саме їй вдалося зробити з другим і третім зразком. Її простора кишеня ковтала маленькі плитки, майже не збільшуючись. Людмилина рука потяглася по четвертий шматок маси.
Але в цей момент ззаду розлігся сердитий крик:
 — Руки геть! Спорожніть кишеню! Стій!
Це кричав Шнейдер. Він увесь почервонів і гнівно пересунув зморшки до перенісся.
 — Дайте сюди! Негайно!
Швидко кинувшись до Людмили, він рвучко звільнив її кишеню і, спритно повернувшись, поклав плитки до свого місткого портфеля.
Ніхто не встиг вимовити й слова, як він так само раптово охолов, як і скипів, і вже спокійно йшов далі, продовжуючи розповідати почату веселу історію приголомшеному цією швидкістю Самілля.
Професор знову пішов поруч із Людмилою, але тепер вони обоє мовчали: вона сердито міркуючи про незрозумілий характер рожевої людини, він — пирскаючи, надаремне намагаючись винайти спосіб, яким можна було б вивудити таємницю Журавльова.
 — ...Ваша перепустка... Обшукати!
Вони стояли при виході на подвір’ї.
 — Особовий ордер Кабінету. Цих людей веду я, — сказав Самілля, — і воротар, одійшовши вбік, підняв штору дверей.
Професор і Шнейдер, попрощавшись із Самілля, сіли в автомобіль і поїхали в різні боки. Людмила із своїм охоронником пішла до тюрми.
Коли вони ввійшли до камери, Сусанна лежала із заплющеними очима на ліжку. Самілля подивився на неї й кашлянув. Сусанна напіврозплющила одне око і, нічого не сказавши, примружила його та подивилась золотистою смугою чоловічка на Самілля. Самілля, незграбно посміхнувшись і потоптавшись, враз рішуче вийшов. Сусанна знову заплющила око.
Коли за кілька хвилин кроки в коридорі затихли, Сусанна обережно зітхнула і, швидко скочивши з ліжка, кинулась до здивованої і злегка ображеної холодним вітанням Людмили.
 — Душенько, — зашептала вона, обіймаючи Людмилу і не даючи їй опам’ятатись. — Душенько, дитино моя, швидше. Ось вам, я не знаю, що це таке, — і вона простягла малесенький електричний лютувальник , — ось кілька ключів. Ось револьвер. Тут потайний хід, і там, і там ще. Тільки, любонько, вам треба одягти мою сукню, капелюх, вуаль і темну перуку. Ось я вам пофарбую брови. Їх буде видно. Тільки затушкуйтесь швидше, швидше, рідненька. Вас зараз викличуть. Я вас ніколи не забуду. — І вона поцілувала Людмилу, ніби прощаючись із нею назавжди.
 — Але, — машинально вимовила Людмила, плутаючись в тісній сукні і опустивши вуаль на підфарбовані губи й напудрене лице, — але я нічого не розумію...
 — Справа в тому, — відповіла, поправляючи Людмилі сукню, Сусанна, — що цей ідіот Самілля належить до компанії тих молодих людей, яким я закрутила голову тоді на балу. Я його не можу терпіти, але сьогодні мені передали записку, щоб я йому посміхнулась... І ось він розкис...
 — Ну, — сказала Людмила і, стиснувши в руці маленький браунінг, засунула руку в кишеню.
Але в цю секунду двері розчинились і дівчина-наглядач сказала байдужим голосом:
 — Сусанно Міро! На допит.
 — Це вас, — шепнула Сусанна Людмилі й, нагнувшись до її вуха, швидко випалила:
 — Ну, і ось, ідіть ви на допит, а по дорозі...
 — Ага, — кивнула головою Людмила і одсунула маленьку пластинку застережника у браунінгу.
РОЗДІЛ ДЕСЯТИЙ,
де Борис довідується про те, що таке підпілля
 — Товаришу і камарадо! — вигукнув чийсь ласкавий тихий голос, і сильна рука так обережно опустилась на Борисове плече, що зразу в ньому якась тепла хвиля змила гірке почуття самотності. Борис підняв залиті радістю очі, й у відповідь цій юнацькій посмішці посміхнулось стомлене темне широке лице високої літньої бідно вдягненої людини.
 — Нам треба йти, товаришу. Вставай. — І Борис, сам не знаючи чому, довірливо простяг свою руку цій чужій людині й радісно вигукнув:
 — Товаришу, хто ви? Де мій?..
Але залізна рука чоловіка обняла його хлоп’ячий стан, і м’який шепіт швидко наказав йому:
 — Потім. Швидше. За хвилину тут буде облава. Тебе шукають, хлопче.
Його слова перервав різкий свисток, що ніби розірвав глухий гамір ночі. Над самим їхнім вухом розляглося скажене пахкання мотоцикла.
Борис не встиг і подумати, як його підняли на повітря й кудись стрімголов понесли. Він відчував на своїй щоці грубувату щетину, і в його ніздрі пролазив затишний, домашній запах дешевого тютюну. Вхопившись руками за шию чоловіка, Борис ураз згадав якийсь, очевидно, неймовірно далекий час, вечір, жовте світло лампи, цератовий стіл, напівтемний куток, і хтось несе його в сильних ніжних руках.
Та згадував він не більше секунди. Чоловік раптово зупинився, і Борис мало не стукнувся чолом об невелику кам’яну стіну.
 — Перелазь, — шепнув чоловік, і, обидва, підтягнувшись на м’яснях , забрались нагору. На п’ять-шість метрів нижче того місця, на якому вони стояли, шуміла вулиця не так світла, але залюднена. Очевидно, це була міщанська частина Рима. Просто під ними стояв поліцай. Ураз ззаду почулись звуки погоні — тупотіння ніг, короткі вигуки, уривчасті запитання.
 — Де вони? Куди побігли? Ви не бачили? Що?
 — Стрибай на нього, — показав Борисові чоловік на поліцая і злегка підштовхнув його.
Борис подивився вниз і побачив широку просту спину в синьому і коротко підстрижене волосся, що виглядало з-під форменої шапки.
Він трошки нагнувся і притиснув лікті до боків.
Потім заплющив очі, широко посміхнувся і, злегка здригнувшись, кинувся вниз. Щось ударило в груди, ніби серце стукнулось об стелю, і тут ураз він відчув біль на губах і металевий смак у роті.
Хтось кричав під ним. Тоді він, розплющивши очі, зрозумів, що це кричить поліцай, на якого він стрибнув.
 — Я, мабуть, розбився, — подумав Борис, але попробував одразу ж підвестись. На здивування, ноги послухались його, і він скочив зраділий.
У ту ж секунду, кричачи і спльовуючи, підвівся поліцай.
 — Біжи! — гукнув Борисові хтось зверху по-руському, і Борис рвонувся вперед. За ним одразу ж кинувся поліцай, але його зім’яв чоловік, що стрибнув на нього.
Усе це сталося так швидко, що народ, штовхаючись, здивований і зацікавлений, зібрався до поліцая, що лежав на землі, тільки тоді, коли Борис та його товариш встигли перебігти вулицю й заховатися в одному з під’їздів величезного будинку.
Звідти вони побачили, що на високій стіні (це була стіна, з якої вони стрибали) стоїть двоє в цивільному і військовий. В одному з цивільних Борис впізнав молоду людину, що стріляла в Журавльова. Всі троє розгублено дивились униз, не відважуючись стрибати, тоді як до поліцая вже під’їздив санітарний автомобіль.
Раптом знову почувся різкий стук моторів, і на вулицю збоку ввірвався загін мотоциклістів, що, відтиснувши натовп, розсипався по різних кутках. Нагорі в повітрі з’явилось кілька поліцайських авієток, що освітлювали вулицю прожекторами.
 — Облава, — сказав чоловік тривожно, — нам треба знову тікати, хлопче. Дай руку.
Борис весело подивився на свого супутника і подав йому руку. Ця погоня почала йому подобатись. Але його товариш, неждано надавши своєму обличчю зніяковілого і ввічливого виразу, зняв капелюха і, вклонившись, звернувся до людини, що спускалася із східців.
 — Пробачте, пане. У кого я можу довідатись, де мешкає в цьому будинку гувернантка в наймах Аделаїда Пуці?
 — Не знаю. Запитайте у швейцара. Внизу. Ліворуч. Вісімнадцяті двері, — різко відповів той, що спускався зі східців, і Борис майже побіг за своїм супутником, що швидко йшов.
Їм відчинив двері швейцар, що встав із-за столу для обіду. Це був уже літній чоловік із чисто виголеним чванливим лицем доброго слуги.
 — Шановний, — звернувся до нього чоловік спокійно і твердо. — Де тут кришки теплопровідних труб?
 — Навіщо вам? — невдоволено запитав швейцар.
 — Що менш запитань, — заперечив чоловік тихо, — тим краще для вас, товаришу…
Лице швейцара зморщилось.
 — Тому що, — вів далі чоловік, — відповідати вам буде ця молода людина. — І він направив йому просто в обличчя маленький чорний маузер.
Швейцар спробував упасти, але чоловік підхопив його за плече і сказав іще тихше, майже нерухомими губами:
 — Швидше.
І швейцар, знітившись, повів їх повз казани центрального опалення у вогку підвальну кімнату.
 — А тепер, — сказав Борисів супутник і прив’язав швейцара до труби, — тепер до побачення.
Вони обоє опинилися зразу ж у темному і теплувато-вогкому колодязі, повз який ішла труба. Гуркіт міста змінило спокійне дзюрчання води і рідкі тихі удари різних хлипавок величезної системи каналізації та опалення старого міста.
 — Ну, синку, — сказав чоловік ласкаво, — знаєш, як це зветься?
 — Тут де-небудь, — відповів запитанням Борис, — повинна бути Аделаїда Пуці, яку ви шукали.
У відповідь почувся тихий смішок, і Борис відчув, що його ласкаво поплескують по плечу.
 — Ха-ха! Ні, друже, ця дама вмерла за хвилину після свого народження, показавши нам дорогу до швейцара. А той стан, у якому ми перебуваємо, зветься підпіллям. Чув?
Борис здивовано подивився на нього.
 — Під цими будинками, хлопче, — відповів поважно чоловік, — цими каналізаційними трубами ми проберемося в справжнє політичне підпілля. Я веду тебе до італійських комуністів.
Борис схвильовано підвів голову, та його засліпило яскраве світло маленького кишенькового ліхтарика. Чоловік, уважно розглянувши невелику розмальовану різними червоними, жовтими, зеленими помітками мапу і, нагнувшись, швидко пішов уперед.
Ідучи за ним, Борис бачив тільки яскраву пляму світла, що йшла перед ним, та руку, що її його супутник тримав ззаду. На цій руці, як помітив Борис, не вистачало двох пальців.
Вони йшли з півгодини по коліна в теплуватій мутній воді, досить сильна течія якої підгонила їх. Через деякий час труби стали ширші й води ніби поменшало. Зате температура її підвищувалась. Вона вже починала обпікати ноги, і Борис відчув на ногах у тім місці, до якого доходила вода, ніби гарячі, тонкі, тісні обручі.
 — Треба знову ще разок поспішити, — сказав чоловік. — Ти не стомився?
 — Ні, — сказав Борис, якому страшенно хотілося спати. — Я йду.
 — Спробуй бігти, — суворо додав чоловік. — Уже пів на дванадцяту, а о дванадцятій уночі в ці труби починає швидше подаватись тепло, що звільняється з міського розподільника енергії. Рим опалюють уночі. — І, додавши ходи, він подав Борисові руку.
 — А після дванадцяти? — запитав, задихаючись від утоми та спеки, Борис, важко бризкаючи водою, що доходила до щиколоток.
 — А після дванадцяти в цих трубах не залишається води. Вона перетворюється на пару, в якій ми зваримося, як раки, якщо ти зупинятимешся і повзтимеш, як слимак.
Борис заплющив очі й зосередив усю свою волю, що вже засинала, всю рештку своєї уваги на важких ногах, що нили і які треба було піднімати, ніби з грузької гарячої глини. Він тримав у своїй руці незграбну скалічену руку чоловіка і, забувши все, ні про що не думаючи, тільки намагався пересовувати ці зв’язані з тілом чужі, неслухняні, набридлі, як каторга, колоди, що ще годину тому були його власними ногами.
 — Раз, два, три… — Він намагався рахувати. — Сто, сто один...
Різкий і раптовий біль змусив його розплющити очі.
 — Прокинься, хлопче, — говорив чоловік, міцно стискуючи йому плече. — Ти добре йшов — іще одне зусилля.
Борис побачив, що вони стояли вже не в трубі, а біля неї, в глибокому колодязі, схожому на той, через який вони почали свій шлях.
 — Ще одне зусилля. Ось так: розплющ очі. Міцно обійми мене за шию і тримайся, якщо не хочеш померти. Чуєш?
 — Чую, — відповів старанно Борис і, важко піднімаючи повіки, обняв свого супутника.
Чоловік, нагнувшись, узяв із дна колодязя великий металевий круг із ремінцями та мотузками, швидко прив’язав себе і Бориса до нього, вхопився за ремінні петлі, що висіли на крузі, і, піднявши круг над головою, вдарив тричі ногою в стінки колодязя.
У колодязі розлігся гул, і Борис од раптового руху клацнув зубами. Він відчув, що піднімається. М’яке біле світло окутало його. Стало раптом свіжо. 
 — Здрастуйте, Франце! — сказав чийсь новий, молодий і свіжий голос. — Ви вибралися вчасно. — І Борис здивовано помітив, що він уже в невеликій кімнаті, що, сяє білими кахельними столами, і що якийсь веселий молодий юнак у гумовому вбранні відв’язує його від металевого круга.
 — Здрастуйте, товаришу, — сказав посміхаючись юнак і, скинувши свою гумову рукавицю, протяг Борисові руку.
 — Здрастуйте... — Борис усе ще нічого не розумів і похмуро озирався. — Як це ми...
Бориса перервав задоволений сміх. Сміявся Франц, як назвали його супутника.
 — А все це наші підпільні фокусники влаштували. Ось цим краном підняли з колодязя залізний круг і разом із ним нас із тобою, а як треба буде, і вагон револьверів піднімуть. А ти, хлопче, — і голос його став батьківським, — ти молодець, справжній молодець. Тебе можна і в підпілля... 
Але Борис уже не чув ні цих слів, ні того, як його винесли на свіже повітря і понесли в один із будинків робітничого кварталу. Борис уже спав, стомлений незвичайними пригодами останньої доби.
Прокинувся він від того, що його очі лоскотало гостре проміння. Намагаючись розплющити їх, Борис побачив двох дитинчат, що вовтузилися з малесеньким уламком дзеркальця, націлюючись зайчиком просто йому в обличчя. Ще нічого не розуміючи, Борис усе ж посміхнувся і, солодко позіхнувши, одсунув голову й розплющив очі.
На нього з цікавістю дивилось четверо великих серйозних оченят — хлопчик років чотирьох і дівчинка років дев’яти.
 — Будьте готові, дитинчата, — сказав Борис, підвівшись і потягуючись.
Діти не злякались, але обережно озирнулись і тільки після цього піднесли рученята по-піонерському.
 — Так, — згадав ураз Борис, — тут підпілля, — і пригоди вчорашнього вечора постали перед ним із виразністю цікавого роману.
 — Ми вам приготували каву, — сказала ввічливо дівчинка.
 — Ти вип’єш кави? — запитав хлопчик.
Борис кивнув головою, і за кілька хвилин, одягнений у чиєсь трохи просторе вбрання, він сидів уже з дітьми за столом.
Досить швидко він уже знав багато дечого.
 — Тато дуже давно був на війні. Він, — і дівчинині очі гордо блиснули, — він звідти, де зараз Ради. З Польщі.
 — А ти бачив, — запитав хлопчик, — у нього немає двох пальців. Це йому відрубали німці на війні. Але вони в цьому не винні, каже тато. Мами у нас немає. Її убили «чорні сорочки».
 — Де зараз тато?
 — Він і Антоніо на заводі.
 — Антоніо?
 — Ну да, ти в його штанях. Це мій брат. На заводі роблять із повітря такі ось речі, — і хлопчик, кинувшись під ліжко, дістав звідти мішечок із написом «селітра». Це було штучне угноєння.
 — Тато пропускає електрику через повітря, — сказала дівчинка, — але мені важко це пояснити.
 — А Антоніо пускає пару, що її одержують із повітря, у воду. Це дуже шипить. Якщо це бризне в вічі, тоді людина сліпне.
 — Дядя Карло, — сказав хлопчик, — сліпий. Він робить нам цяцьки і співає пісень.
 — Не заважай, — сказала дівчинка. — А якщо цю воду, що шипить, висушити, тоді виходить такий ось порошок, як у мішку. Його везуть на села.
 — Ти був на селі? — запитав хлопчик. — Я бачив там курку, але її з’їли «чорні сорочки».
 — Не заважай, — сказала дівчинка. — Якщо цей порошок покласти в землю, то пшениця росте значно краща.
 — Я дуже хочу на село, — не вгавав хлопчик. — Тато обіцяв мені показати осла, що кричить, як автомобіль…
І вони говорили так доти, доки не розлігся над самим вухом тихий подвійний дзвінок.
Борис скочив. Дівчинка також скочила, кричачи:
 — Ох, я нічого не приготувала!
А хлопчик з усіх ніг кинувся до дверей.
До кімнати ввійшли Франц і молодий робітник із серйозним блідим обличчям.
 — Антон Червицький, — сказав він, протягуючи Борисові руку.
Франц стомлено зліг на спинку стільця і, подивившись на Бориса запаленими від безсоння очима, повільно вимовив:
 — Ось що, хлопче. Антоніо покаже тобі, як треба доглядати за будинком, у якому ти був учора, і ви поділите між собою цю працю.
 — Але дозвольте! — скрикнув Борис. — Я ж повинен відшукати свого товариша, я готовий працювати, але...
 — Ти вчора пішов за мною, хлопче, — ніби знехотя перебив його Франц, — ти повірив мені, ні про що не розпитуючи, хоч це було й по-дурному з твого боку; ти показав себе, хлопче, завзятим і мусиш мені вірити ще днів зо два, повинен слухати мене. Розумієш?
Борис спустив очі.
 — Я тебе не обдурю, хлопче, я допоможу тобі, — і Франців голос пом’якшав, — а якщо не віриш, можеш іти... Гаразд?
 — Ні, — зітхнув Борис, — я послухаю вас. Я радий працювати з вами.
 — Ну, гаразд. — І лице чоловікові стало таке ж привітливе, як і було тоді, коли Борис побачив його вперше. Потім Франц помовчав трохи і додав лукаво:
 — А тепер, хлопче, я можу дати тобі докази, що я знайшов тебе з доручення одного радянського комуніста, що викликав мене і дав мені пароль для тебе. Цей пароль… — Він знову зупинився. — Тара-тірі...
Борис скочив захоплено і роззявив рота. Але Франц перебив його суворо:
 — Більше я нічого не скажу.
Уся сім’я сіла за простий обід.
По обіді Антоніо з Борисом пішли на місто. Наставав вечір. Що ближче до центру, то жвавіше й тісніше робилося на широких вулицях, на алеях, на рухомих тротуарах. Борис тримав за руку свого товариша і ловив ґав. Вічне місто, як звали італійці Рим, не приголомшило і не здивувало його, і ці широкі блискучі вулиці, і одинокі, як вартові, що подекуди стирчали, хмарочоси, і суцільний барвистий потік автомобілів, і гудіння аеропланів, і голосні вигуки радіо, — все це мало чим різнилось од того, що вже встиг бачити Борис у нових частинах радянських міст. Старовинний Рим скромно ховався в тіні самонадіяних споруджень сучасної техніки та архітектури. Ці спорудження блищали металом і світлою поверхнею бетону. Натовп рухливий, зайнятий, мчав узад і вперед, зрідка зупиняючись і утворюючи ніби острівки в своєму бурному потоці. Це невгамовне радіо пронизливими голосами, яскравими плакатами, що танцювали, цілими промовистими і живими картинами подавало жителям Штатів політичні, спортивні, біржові, технічні та всякі інші новини.
ЗАГИНУВ. ЗАГИНУВ ВІДОМИЙ ТОРЕАДОР
 — — — — — — 
ВАШ НІС — ПРЯМИЙ, ЯК СЕРЕДЗЕМНОМОРСЬКИЙ ТУНЕЛЬ. ВИПРЯМИТЕЛІ НОСА. ВИПРЯМИТЕЛІ НОСА
 — — — — — — 
НОВІ ТРІЩИНИ НА ВЕЗУВІЇ
 — — — — — — 
ЯКОЇ ДУМКИ НАШ БАНДІЄРА ПРО ТЕХНІКУ ЧЕРЕЗ ДВА МІСЯЦІ
 — — — — — — 
СОНЯЧНІ ПАДАЮТЬ
	АФРИКАНСЬКІ РОСТУТЬ
СТАЛЕВІ ПОВИННІ ПІДНЯТИСЬ
	ВЧОРА 10 — СЬОГОДНІ 40
 — — — — — — 
А — М — П
ПІСЛЯЗАВТРА ПІВ НА ДЕВ’ЯТУ
Так, зрозумілими й незрозумілими, простими й умовними вигуками були переповнені вечірні газети в м’якому повітрі Вічного міста.
Раптом зверху, із сріблясто-синього неба почав падати аероплан, залишаючи за собою вогненну смугу. Борис, спинивши подих, зупинився. Але аероплан, не долетівши трохи до даху якогось будинку, раптом різко випростався і понісся вгору. А за ним понеслась і розтоплена вогненна стрічка, виводячи на глибокому полі неба літери написів, що все збільшувались.
СТРАТА
СТРАТА
СТРАТА
СТРАТА
СТРАТА
СТРАТА
Це займало вже півнеба.
СЬОГОДНІ ВСІ ПОБАЧАТЬ СТРАТУ
ПРОВОДИРЯ МАДАГАСКАРСЬКИХ
НЕГРІВ-КОМУНІСТІВ — ЗОРЕ.
ДИВІТЬСЯ СЮДИ
І на невидимий екран бризнув, ніби пучком квітів, сніп різнобарвного проміння. В гучномовці почувся гамір натовпу, шарпання кроків, дихання, прибій шепоту, гамір. Це за десять тисяч верстов од Рима — в Новій Зеландії — дихав, жив і згорав із нетерпіння натовп глядачів страти, переливаючись на екрані яскравими фарбами тропічного дня.
Бориса стиснули з двох боків. Римські громадяни також бажали кривавого видовиська, як і їхні новозеландські брати, ставало все тісніше.
 — Господи боже мій, — сказав зовсім поруч чийсь наївний співчутливий голос, і Борис, обернувшись, побачив літню жінку, що стояла, склавши руки на животі і напівроззявивши рота, та дивилась на картину, що розгорталась.
Борис згадав: це Джіована — скромна прислуга таємничого міністерського будинку.
РОЗДІЛ ОДИНАДЦЯТИЙ,
де гучномовець проговорюється — шапки геть!
Раптом загриміли гучномовці. І натовп, у якому стояв Борис, як сотні й тисячі натовпів на всьому капіталістичному континенті, зняв шапки. Це сотні мільйонів людей змушені були так вітати свій уряд, що з’явився на екрані. Борис не зразу підвів руку до кашкета, і його хтось ударив у бік. Це вдарив Антоніо, повівши очима на кілька людей у наглухо застебнутих чорних сорочках, що стояли поруч.
 — ІДЕ УРЯД ШТАТІВ! — сотнями горлянок проспівало радіо, і на екрані до трибуни швидко підійшло кілька чоловік. Спереду йшов маленький То-Кіхо поруч із високим худорлявим старим Генрі Фордом. Обоє вони мали урочисто-чепурний вигляд. Товстий О’Ірн — міністр фінансів — перевалювався за ними на своїх величезних слонячих ногах. Він виразно нудьгував. Поруч із ним ішов стрункий, нервовий Бандієра. Римський натовп зустрів його аплодисментами. Потім ішло ще кілька чоловік. Позад усіх, засунувши одну руку в кишеню, а другою тримаючи невеличкий чемоданчик, ішов Вівіч, уважно озираючись навколо. Його бліде жовчне лице було нерухоме, як кам’яна машкара.
 — ІДУТЬ ЧЛЕНИ ПАРЛАМЕНТУ МИРУ! — виголосили радіолакеї, і на розташованих амфітеатром лавках трибуни, неголосно розмовляючи, посідали найвидатніші представники банків, концернів, торговельних фірм і, крім них, деякі вславлені спортсмени, мисливці, актори, письменники, вчені…
 — Цікаве видовисько? — запитав один із депутатів у свого сусіди, і це персональне запитання розляглося по всьому світу.
 — Так, — відповів той, — ви помітили, який мовчазний Вівіч? Він готує щось надзвичайне...
 — Де ви відпочиваєте? — запитав третій...
І мільйони людей на половині земної кулі уважно й боязко слухали дрібниці, якими четвертий, п’ятий, десятий депутати обмінювалися на очах усього світу на зручних лавках веллінгтонського амфітеатру.
 — ІДЕ ВИКОНАВЕЦЬ КАРИ! — 
кричали труби, і римський натовп, і натовп у Новій Зеландії заворушились, витягуючи шиї. Але коли невелика, вишукано вдягнена людина, що вже десять років виконувала роль ката, почала поважно і в той же час легко спускатися зі східців до величезного майдану, враз розлігся Вівічів голос:
 — Назад! — сказав він сухо, але так, що чули всі, — назад! Страту виконуватиметься механічно.
 — МЕХАНІЧНА СТРАТА! МЕХАНІЧНА СТРАТА! — 
підхопили гучномовці, завивши, ніби пароплавні сирени в тумані, і кат, зробивши байдуже обличчя, слухняно одійшов убік. Йому поступилися місцем.
 — Громадяни Штатів! — вів далі Вівіч дерев’яним голосом. — Зараз сюди приведуть того, хто хотів зруйнувати ваш спокій і відняти у вас вашу власність...
 — ІДЕ ЗЛОЧИНЕЦЬ! — 
заголосили услужливі горлянки, і в тиші, що раптом настала, почулося рівне й глухе бряжчання ланцюгів.
 — Товариші, — сказав спокійний сильний голос, і натовп у всьому світі побачив голену темно-рудувату велику голову засудженого, що серед десятка поліцаїв повільно, але просто ступав далі металевим помостом від одного з кутків майдану.
 — Товариші, — сказав він, і натовп здригнувся: стільки сили і впертості було в цьому голосі людини, що йшла на смерть, — але тут же з усіх боків розлігся оглушливий і нестримний сміх:
 — ХА-ХА-ХА-ХА-ХІ-ХІ-ХА-ХА! — 
Регіт зростав, гримів, доходив до вереску, переходив у рев і знову вибухав, як бочка зельтерської води, з гуркотом і шипінням:
 — ХА-ХА-ХА! — 
Можна було подумати, що той, хто сміється, зараз лусне, покотиться на підлогу й почне битись ногами й головою, плачучи від сміху. Але цього не могло статися тому, що сміялися величезні грамофони-глушителі, які давним-давно записали цей сміх у відомого, вже померлого, естрадного веселуна. І тепер цей мертвий сміх зберігався в твердих ебонітових пластинках удосконалених грамофонів для того, щоб оживати у веселі дні карнавалів та парламентських виборів.
Але сьогодні цей сміх нікого не заражав. Він нісся сліпими залпами над завмерлими в чеканні натовпами, і тільки одна людина всміхнулась йому у відповідь. Цю тиху глузливу посмішку на обличчі засудженого побачили всі. І тоді регіт припинився так раптово, як і почався.
І знов у хвилю мовчанки ввірвалися труби:
 — ЕШАФОТ, ЕШАФОТ, ЕШАФОТ!
На великих вантажних платформах на середину майдану підкотилось високе спорудження — кілька колосальних сталевих брил. Підоймні крани плавко підняли їх і, повільно повернувшись, установили в приготованій широкій, але неглибокій ямі. На сталевий куб завбільшки з двоповерховий будинок крани спустили ще кілька менших кубів. Здавалося, ніби велетні-діти граються в кубики, утворюючи штучні гори з граненими правильно розташованими уступами. Збоку встановили дві високі скрізні арки, що схилилися над кубами, як уважні спостерігачі. З арок торочками звисали тонкі ланцюги.
 — Громадяни штатів, — знову заговорив Вівіч, — ви бачите, як за одну хвилину ми збудували сталеву скелю, що може витримати бомбардування яких завгодно гармат.
 — Слава! — вигукнув гучномовець, і члени парламенту заплескали.
 — Але тепер, — вів далі уривчасто Вівіч, — ми винайшли спосіб, що може зруйнувати й таку фортецю.
Оплески стали голосніші.
 — Ми, — кидав Вівіч, — покажемо зараз усьому світові нашу силу, і її відчують на собі всі злочинці та шкідливі мрійники, що зазіхають на закон і владу.
 — Ось! — І, подивившись просто на кінооператора так, що його холодні очі зупинилися на кожному з незчисленних глядачів радіоекрана, Вівіч обрубкуватим рухом витяг із чемоданчика бінокль і злісно потряс ним над головою. — Ось наша зброя!
 — СЛУХАЙТЕ! СЛУХАЙТЕ! — пролунало над натовпами, що затамували подих, і враз звідкись знову загриміли вантажні платформи, що везли нову сталеву брилу.
 — ШОФЕРИ ЗАЛИШАЮТЬ ВАНТАЖНІ АВТОМОБІЛІ! — 
розляглась команда, і коли продзвенів високий металевий голос військових труб, кілька чоловіків скочили з машин, і машини пішли далі самі, сліпі, але прості, як доля. Натовп, побачивши ці страховиська з величезним сталевим горбом, що поволі йшли на них, шарахнувся назад, але в цей же час розляглась нова команда:
 — СТОЯТИ НА МІСЦІ! НЕБЕЗПЕКИ НЕМАЄ! 
І полковник Вівіч подивився в бінокль.
Машини і сталева гора ще який час повільно котились на них, потім, швидко змінюючи свою фарбу, раптом зупинились, ніби охоплені здивуванням, і враз зникли. Ні машин, ні сталевої гори більше не було.
Рев жаху, захоплення і здивування розлігся на веллінгтонському майдані. В римському натовпі також почулися вигуки привітань. Борис зціпив зуби і сильно стиснув руку Антоніо, але той навіть не помітив цього. Здавалося, всі забули про винуватця зборища, про людину, що за кілька хвилин повинна була обернутися в частки газу.
Але Вівіч знову, як прекрасний дирижер, махнув рукою, і втретє ворота майдану пропустили вантажний автомобіль. На ньому стояв невеликий майданчик і підоймні крани. Ще не щухся галас зрушення, коли вантажний автомобіль швидко підкотив до ешафоту, під яким стояла група поліцаїв і злочинець. Підоймні крани спустили майданчик, і ці люди ступили на нього. Тоді підоймні крани знову почали свою спокійну роботу, і майданчик, піднявшись, повис на блискучому фоні — перше сталевої скелі, а потім розпеченого неба Нової Зеландії. На цьому фоні поліцаї в темних мундирах, і особливо руда голова негрського вождя, здавалися ніби вирізаними з чорного паперу. Кран, випростуючись, підіймав майданчик усе вище й вище, аж поки нарешті він не зупинився на рівні найвищого із сталевих кубів. Прив’язавши ноги, руки, стан і груди Зоре до ланцюгів, що звисали з арок, поліцаї швидко зійшли на майданчик, що спустив їх назад на автомобіль. Розлігся військовий марш, і вантажний автомобіль від’їхав од ешафоту.
Зоре залишився сам — на середині майдану. Стрункий і широкий стояв він, як прекрасна статуя на грандіозному п’єдесталі в колі блискучих ланцюгів, як у сяйві. За ним рівно дихав океан. Небо було яскраве і пласке.
Зоре підвів свою голову і подивився на людей. Здалеку здалося, ніби він хоче говорити, але він не сказав нічого і тільки спокійними очима обвів увесь майдан.
У цю хвилину на трибуні уряду до поручнів ступив То-Кіхо. Він підніс свою тонку руку в рукавичці й потім раптом витяг довгий указовий палець на ешафот.
 — Вирок уряду, — сказав він своїм знаменним пронизливим жорстким голосом, якого всі боялися, — каже: так буде з усіма, хто захворіє на червону хворобу. Ми знищимо пошесть. Іменем Парламенту миру, іменем Уряду Штатів, іменем порядку й закону...
Але тут промову прем’єра і читання вироку перервано. Звідкись розляглися співи — голосні, ясні, бадьорі й радісні співи. Борис здригнувся, — він знав ці слова, цей рідний з дитинства мотив. Якийсь шалений гучномовець розносив по всьому світу бойові хвилі «Інтернаціоналу».
Натовпом оволоділо страшне хвилювання.
І серед цього хвилювання до голосу гучномовця враз приєднався сильний і глибокий людський голос. Це заспівав Зоре.
Тоді Вівіч, обернувшись, сердито закричав щось поліцаєві, що підбіг до нього, і, піднявши бінокля, спішно націлився. І за секунду з ешафотом під співи, що не вгавали, почало відбуватися те саме, що було зі сталевою скелею й ліхтарем у вежі уряду та з будинком англійського посольства.... Натовп, забувши про незрозумілі співи, в тих же скам’янілих позах дивився, як ешафот змінював одну за одною свої фарби і як обличчя негра, що повис на своїх ланцюгах і замовк, спалахувало то одним, то другим відтінком. Ураз ешафот, куби, арки й ланцюги зникли. Але раптом оголене тіло Зоре повільно, ніби пливучи в повітрі, почало з великої висоти спускатися на землю. Негр розплющив очі. Він відчув волю. І в той же момент він побачив автоаероплан, що мчав до нього. Коло стерна сидів молодий літун.
Ще через секунду голий рудий м’язистий чоловік скочив у відкриті дверцята, і автоаероплан майже сторч блискавично піднісся вгору, залишивши уряд, парламент і натовп у повному переполосі.
І тоді заведений чиєюсь запізненою рукою гучномовець, ураз перервавши «Інтернаціонал», залився, завищав, покотився, луснув зо сміху, розносячи по приголомшеному світу:
 — ХА-ХА-ХА-ХА- ХА! — 
І Борис, не стримавшись, розсміявся.
РОЗДІЛ ДВАНАДЦЯТИЙ,
де з’являється кров
 — Ах ти, цуценя! — прошипів хтось недалеко від Бориса, і він побачив, як голений чоловік у чорній сорочці протискувався до нього через збентежений натовп, що штовхався, чекаючи ще на щось найцікавіше.
 — Ми пропали, — сказав тривожно Антоніо і рвучко потяг Бориса в протилежний бік. У ту ж хвилину Борис відчув, що хтось збентежено дивиться на нього.
 — О, — тихо вимовила жінка, і він знову згадав, що це Джіована.
 — Що ти зробив, хлопче? Швидше тікай!
Борис рвонувся і, нагнувшись, проліз за Антоніо. За ним швидко, але спокійно, закриваючи їх своєю широкою спиною, йшла Джіована. І не встиг чоловік у чорній сорочці штовхнути плечем кількох цікавих глядачів, як усі троє вже неслися на рухомому тротуарі до найближчого автомобільного майданчика.
Але враз Бориса вдарив сильний струмок повітря, і рука Антоніо затремтіла в його руці.
 — Тихше, — сказав Антоніо, захитавшись і збліднувши ще більше, — мене поранили.
 — Нічого, — відповів Борис із одчаєм і рішучістю, — я донесу вас. — І, зібравши всі сили, обійняв Антоніо і притулив його до себе. Його рука попала на щось тепле й вогке, і Борис подумав: це — кров.
 — Діти мої, — сказала Джіована сумно, але суворо. — Діти мої, хто ви такі? Чому ви сміялись? — І, підхопивши Антоніо з другого боку, вона показала очима Борисові, куди треба скочити з тротуару, швидко побігла вперед, розшукуючи свій автомобіль.
Антоніо ослаб і, заплющивши очі, тихо застогнав. Борис підняв його і похитуючись, великими кроками пішов із Джіованою. Вони вдвох укладали його всередину автомобіля, Антоніо застогнав іще раз.
 — Господи боже мій, господи боже мій, — поспішно промимрила Джіована, з докором подивившись на Бориса, почала похапцем знімати з Антоніо піджак та, розірвавши сорочку, перев’язала рану. Але Борис не звернув уваги на її погляд, різко назвав шоферові адресу Франца, яку йому сказали перед виходом.
Машина слухняно зашуміла й понеслася жвавими вулицями, потім звернула в темніший завулок і зупинилася біля великого будинку.
Смердючі, погано освітлені сходи прийняли Бориса і Джіовану. Франц жив високо, і вони йшли довго, зупиняючись на майданчиках. Борис похмуро мовчав і сердито поглядав на Джіовану. Антоніо повис на руках, очевидно, непритомний. Тільки зрідка крізь зціплені зуби було чути глибокий стогін.
На умовні два дзвінки двері розчинилися не зразу.
 — Хто там? — запитав сонний Франців голос.
 — Ми, — з нудьгою відповів Борис, і серце йому стиснулось. — Відчиніть!
У дверях з’явилося темне обличчя робітника, і в цю ж мить його висока постать схилилася над сином.
 — Уже? — крикнув він тихо.
 — Ні, — так само тихо сказав Борис, — він живий. Треба лікаря.
Франц випростався на весь зріст і запитав:
 — Як ви приїхали?
 — Ви можете використати мого шофера, — сказала Джіована, що стояла в тіні. — Хай хлопчик з’їздить по лікаря. Я допоможу вам...
Але Франц, не слухаючи, обережно підняв свого сина, відніс його на ліжко і, схопивши Джіовану за руку, помчав униз.
 — Накажіть шоферові. Я їду до лікаря.
Борис залишився один на один із Антоніо, що лежав нерухомо. Навколо була тиша. Тільки з сусідньої кімнати розлягалися короткі вигуки. Чийсь дитячий голос говорив уві сні. Борис згадав веселі дитячі обличчя, і почуття провини та непоправного горя стисло його серце, ніби в міцний кулак.
Аж ось почулися кроки й нерівне дихання. Це Джіована, засапавшись, поволі піднімалась по сходах. Вона мовчки ввійшла і сіла. Відпочивши за хвилину, вона підвела очі на Бориса, що сидів сумний.
 — Ну, любий, — сказала вона, і на матірньому її лиці з’явився вираз легкої розгубленості. — Що ж ти зі мною зробив? Ось тут, — і вона хитнула головою в бік Антоніо, — треба чоловіка рятувати, а до мене завтра хазяїн приїздить: що та де, та кров на автомобілі. Та що ж це таке, любий, скажи.
Борис підвів на неї серйозні ясні очі й відповів просто.
 — Ні, — промовив він, — не скажу. Не можу сказати, і хазяїнові вашому нічого не можна знати. Якщо він про що-небудь довідається, то... — Йому нічого не спало на думку. — ...то і я лежатиму так само, як Антоніо. Ви поїдете додому, а шофера і автомобіль треба буде не пустити.
 — Ти мене розсердив, сину, — схвильовано перебила Джіована. — Навіщо ж ти приходив до нас і ховався?
Борис нічого не відповів і подивився на Антоніо. Джіована зітхнула і покірно замовкла.
Знову настала тиша. Борис підпер голову рукою і відчував тихий стук жилки на скроні, що, пульсуючи, відбивала час. А час тягся довго. Йому здавалося, що він старіє, що Радянський Союз, Журавльов, товариші, гурток натуралістів, жвава червона Москва — що все це вже в далекому сонячному дитинстві. І, подумавши про боротьбу, про тривожне життя підпілля, про ненависть і терпіння, він повільно підвів голову і дав собі слово бути стійким.
У цей час розляглося два дзвінки — спокійні короткі дзвінки.
Увійшли Франц, шофер і людина в окулярах із сивими спущеними вниз вусами, очевидно, лікар.
Франц показав лікареві на Антоніо і зразу ж повів переляканого шофера до другої кімнати, замкнув двері й вернувся. Лице йому було стомлене, похмуре, але він подивився на Бориса ласкаво, і під цим поглядом Борис зразу став знову кволим юнаком, майже хлопчиком, що нічого не знає про справжню боротьбу.
Лікар схилився над ліжком.
Його сиві вуса важно заворушилися над оголеним тілом Антоніо. Він своїми тонкими білими пальцями облапував різні частки тіла, що лежало без життя. Пройшло кілька хвилин нудного чекання. Нарешті лікар підвівся і незадоволено подивився на Франца, що стояв поодаль.
 — Погано, — сказав лікар. — Дуже погано. Ці негідники стріляють розривними кулями.
Франц мовчки ступив наперед.
 — Погано, — повторив лікар, — але ми спробуємо. — І неждано жваво він скинув піджака і дав розпорядження кожному, хто був у кімнаті.
 — Спиртівку!..
 — Води!..
 — Марлю!..
 — До аптеки! — І він швидко написав рецепт.
 — Два тази!..
 — Ще води!..
Похмуро, але точно, коротко, але діловито, як капітан, що до останньої хвилини бореться з безнадійним нічним штормом, цей сивий чоловік подавав свою команду; і троє людей, з’єднаних відчаєм, без заперечень, сліпо виконували все, що треба було виконувати біля постелі людини, що вмирає.
У цій маленькій, убогій кімнаті в скромних сірих шпалерах до ранку тривала велика боротьба з безглуздою смертю, і старий революціонер-робітник, юнак із далекої радянської країни, добра служниця всесильного міністра — всі вони були солдатами в цій боротьбі, що нею керувала лікарева наука, мистецтво хірурга і людська любов.
Світало. Блакитне проміння передранку змішувалось із жовтим тлінням електричної лампочки. І враз над сонною італійською столицею розлігся протяжний, тонкий звук — один, другий, третій... Франц випростався і, одвернувшись до вікна, злісно потряс своїм великим мозолястим кулаком.
 — Кличуть, — сказав він, — кличуть, прокляті. Час уставати на роботу. — І, спершись на стілець, він із нудьгою подивився на скривавлене синове тіло.
Фабричні гудки заспівали ще раз.
Тоді лікар, одсунувши табуретку з червоними шматками марлі, із спиртівкою та інструментами, встав і, потерши руками зморений поперек, подивився на посіріле Францове обличчя.
 — Ну, — сказав він, і його темні очі блиснули за окулярами, — ідіть на роботу, друже. Ваш син, здається, житиме. — Вуса лікареві незадоволено заворушились, і під ними мигнула лукава зморена посмішка.
 — О, — почав Франц, скочивши, але задихнувся і простяг обидві руки до скромної сизої людини. — О... — І коли лікар подав йому свої обпалені йодом пальці, він схопив їх і потиснув так, що вони захрустіли.
Було щось дивне. Разом із холоднуватим ранішнім світлом до маленької кімнатки ніби ввійшов відблиск щастя і засяяв на знекровлених, зім’ятих безсонням і тривогою обличчях. Борис кинувся до лікаря, щоб передати йому своє захоплення та відданість, але той перебив його сердитим наказом: внесіть води! — швиденько вмився, одягся, дав кілька порад і, пообіцявши прийти за пару годин, вислизнув так непомітно, ніби все це сум’яття радості була не його справа.
За ним, застібаючись на ходу, швидко побіг Франц, залишивши перед цим їжу для шофера і револьвер Борисові. Після цього Джіована, підвівшись із стільця, зітхнула і, не сказавши ні слова, тихо побрела до дверей, але перед тим як вийти, враз зупинилась і, обернувшись, сказала ласкаво:
 — А ти, маленя, не турбуйся. Я нічого нікому не скажу...
У цей мент за стіною почулись дитячі голоси і шльопання босих ніг на підлозі. Борис швидко підвівся і пішов до дітей, що прокинулись. Його оповідання було коротке. Головне те, що Антоніо живий і видужає, і що треба його уважно доглядати. Притиснувшись одно до одного, біленькі в своїх сороченьках сиділи діти і слухали так, ніби це була цікава, але звичайна подія в їхньому оточеному боротьбою житті.
І вже за кілька хвилин Борис куняв, сидячи на стільці біля Антоніо, певний того, що коли буде потрібно, його струснуть і розбудять. Але він не чекав, що його розбудять саме так, як це зробили.
 — Послухайте, — говорила дівчина, смикаючи його за руку, — вам лист.
 — Що? — скочив Борис, ударившись головою об шафу.
 — Вам лист, — повторила дівчинка, — від тата. Приніс робітник із заводу. Ось він.
Борис зиркнув на Антоніо і, побачивши, що той швидше спить, ніж непритомний, простяг руку по папірець. У записці стояло:
«Хлопче! Тебе кличе твій учитель. Біжи на аеродром. Маршрут 17, майдан Модільяні. Тебе змінять. Порви записку».
Борис протер очі. Що? Журавльов? Ніби уві сні, в час туманних і тривожних марень, на Бориса враз перевернули відро холодної води. Він враз згадав про те, з-за чого з такою швидкістю вони перемахнули через кордон між двома політичними полюсами, що здавався непрохідним, нашвидку пояснивши робітникові, який стояв перед ним, що треба зробити, коли прокинеться Антоніо, поцілував приголомшених дітей і стрімголов кинувся вниз.
На вулицях, незважаючи на робочий час і на полудневу спеку, неждано було дуже багато народу, що мчав у тому ж напрямку, що й він. Скрізь мигтіли чорні сорочки і виснув їхній сердитий і уривистий говір.
 — У чім справа? — запитав Борис свого сусіду по рухомому тротуару — вишукано вдягненого юнака з лінивим обличчям.
 — Ви не знаєте? — відповів той, байдуже оглядаючи Бориса примруженими очима. — Ви чужоземець?
 — Так.
 — О, тоді вам не зрозуміти, — сказав юнак, і лице йому скорчилось у гримасу, — статуя Основоположника (так звали Муссоліні) зникла.
 — Ого, — сказав Борис, догадуючись, але підводячи брови. — Як же?
Та в цей мент у натовпі, що їхав, почулись крики здивування і жаху.
 — Ще!.. Ще!.. — заговорили навколо, і, розходячись, ніби круги на воді, по натовпу попливли і захвилювались чутки.
 — Пам’ятник війні… зник також… дощенту… Просто розтанув… Не може бути?.. Але ж бачив на власні очі.
Борис зрозумів. Це Журавльов так ризиковано, але весело сповіщав своїх друзів, що він прибув до Рима. Зникнення статуї Муссоліні і величезного спорудження, збудованого із взятих на війні гармат та набоїв, був некривдний, хоча й багатозначний жарт, дуже неприємний для войовничих фашистів Італії. 
Натовп мчав і нервово гув, як попсований механізм. Але Борис скоро відстав від натовпу.
Він звернув у завулок, звідки йшла дорога на аеродром. Це був брудний, тісний завулок, схожий на той, що вів од аеродрому до будинку Бандієри. Він був майже порожній, тільки напівгола зграя дітей вовтузилася біля тротуарів та воріт. Такі різкі переходи від гамору, блиску й чистоти до брудних картинок старцівських кварталів траплялися в Римі дуже часто.
Борис уже підбігав до аеродрому, хвилюючись, але намагався не поспішати — за півтора дня він навчився бути обережним. На аеродромі, на майданчику, куди прибували аеростати, було порожньо. На майданчику для аеропланів стояло кілька машин, і механіки порались із ними так, що навколо було розкидане масне ганчір’я, склянки з-під олії і струменти. Борис оглядівся, але Журавльова не побачив. Та коли він проходив повз аероплани, зазираючи людям в обличчя, один молодий механік подивився на нього і сказав тихо:
 — Здрастуйте, Борисе!
Борис здригнувся, зупинився й подивився на того, хто з ним привітався. Раптом він почервонів так, що шкіра на обличчі стала зовсім прозора, ніби в ньому всередині щось спалахнуло червоним бенгальським вогнем. Він спустив очі долу, зразу ж підняв їх, і вони заблищали як два світлих промені на його обличчі, що все червонішало та червонішало. І, рішуче простягнувши руку, він сказав:
 — Здрастуйте, Людмило!
РОЗДІЛ ТРИНАДЦЯТИЙ,
де мета мандрівки Журавльова стає особливо виразна
 — Ми бачилися в Москві, — сказала пошепки Людмила, і ледве помітний рожевий відтінок, як відблиск пожежі Борисового обличчя, з’явився на її щоках, — у Москві, на вашій кватирі, у Дмитра Феоктистовича.
 — Так, — відповів, не зводячи очей, Борис, — я дуже добре пам’ятаю це.
 — Я також, — сказала Людмила і насупилася, щоб не посміхнутись.
 — Ви пам’ятаєте мене? — сказав Борис і почав старанно крутити свій пояс.
 — Ну як же, — весело вигукнула Людмила, — ви мені страшенно припали до вподоби.
Борис опустив голову...
 — Я дуже рада, що зустріла тут вас. Дуже цікаво. Правда?
 — Так, — сказав Борис зніяковіло.
 — А тепер я приїхала, — вела далі жваво, але так само тихо, — щоб залишитись тут...
Борис захоплено подивився на неї.
 — А вам, — багатозначно проговорила Людмила, — треба негайно їхати туди, звідки я приїхала.
Очі Борисові раптом потухли, і він відчув себе маленьким і ображеним.
 — Вас одвезуть до Дмитра Феоктистовича. Ну, ось ваш супутник, він уже виспався.
До Людмили швидко підійшов невисокий смуглявий чоловік, що неприхильно подивився на Бориса.
 — Сідай, — сказав він і показав Борисові, куди ввійти.
 — Вже?
 — Так, — сказала Людмила, і Борисові йойкнуло в грудях. — Все це дуже спішно. До побачення…
Але чоловік гукнув:
 — Відійди!
Аероплан, розбігшись, відірвався од землі й понісся так раптово, що Борис нічого не встиг відповісти і, подивившись униз, не впізнав у полотняному вбранні механіка ту, що з нею говорив кілька секунд тому.
Мандрівка видалася Борисові страшенно швидкою. Його мовчазний супутник, здавалося, був захоплений тільки одною думкою — побити рекорд швидкості, перелітаючи десять тисяч кілометрів. Вони наділи респіратори з киснем, щоб дихати, навушники, дуже теплі куртки, приладнали в різних місцях пружнасті, наповнені гелієм кулі, спустили стіни в гондолі й знялися на величезну височінь у двадцять кілометрів, де повітря було страшенно розріджене. Потім літун натиснув якусь підойму, і сталева птиця, раптом згорнувши крила, стала зразу ж схожа на летючу міну. Тоді літун спритно встановив на носі та на кормі апарата два прилади, і Борис почув вибух та відчув легкий, але виразний поштовх, потім іще вибух, ще і ще — аероплан стрімголов рвонувся і велетенськими плижками помчав у небесному просторі. Літун вимкнув мотор. Він став зайвий тут, де опір атмосфери, що дозволяв аеропланові триматись, був дуже малий. Тепер аероплан рухався новим способом, що допоміг розвивати скажену швидкість. Цей спосіб вигадав, але не використав його багато років тому відомий руський винахідник Ціолковський. Аероплан летів, як ракета. Випускаючи вибухові гази, він рухався в протилежний бік — за законом «діяння дорівнює протидіянню», зовсім як при пострілі «віддача» відштовхує гармату в бік, протилежний пострілові.
Годин десять летіли вони над водяними пустелями Атлантичного, а потім Великого океанів , а вечір не наставав. Щоправда, значно повільніше, ніж земна куля, але вони рухалися в тому ж напрямку, і сонце все ще було на небі, ледве-ледве пересовуючись, як здавалося мандрівникам.
Але ось Борисів супутник знову ввімкнув мотор. Вибухи порідшали, гази з куль випущено, крила з тріском розгорнулись, і аероплан спустився. Борис із насолодою зняв із себе машкару і подивився вниз. На обрії з’явилась земля — довгий, зелений, порізаний численними затоками та бухтами берег. Це була Нова Зеландія.
Ще година — і аероплан спустився між двох високих горбів у долині, де був аеродром.
 — Ходімо, — сказав коротко Борисові літун, і Борис навіть не встиг розім’яти та протерти затерплі ноги. Вони скоро дійшли до міста і невеличкого будинку в ньому. На простих цератових дверях було наліплено:
ПРАЛЬНЯ
Літун, не постукавши, штовхнув двері, і вони ввійшли до кімнати, переповненої білою густою парою. В кімнаті над коритами стояли два чоловіки. До одного з них і кинувся Борис, мало не спіткнувшись од хвилювання.
 — Ну, ну, — заспокійно сказав Журавльов, підводячи своє буркотливе і разом із тим лукаве лице, — не так люто, мій молокососе, триста тисяч ампер тобі в лисину, здрастуй.
Він подав йому руку з таким виглядом, ніби вони бачились уранці за сніданком.
 — Розповідай.
І коли Борис раптом випалив усе, що, на його думку, було цікаве для Журавльова (сюди не ввійшов, наприклад, опис зміни фарб на його фізіономії під час розмови з Людмилою), Журавльов задумливо пощипав свого вуса і сказав із протягом:
 — Та-ак.
Потім він підвівся, поклав до корита різне ганчір’я, що валялося на дошці і з якого капала густа блакитна рідина, та, відчинивши шаховку , витяг звідти кілька каструльок із їжею.
 — Візьми, — він простяг їх Борисові, — й ходімо.
І Журавльов повів його до сусідньої кімнати.
Ця кімната була схожа на лабораторію під час переїзду.
На маленькому просторі долівки, поличок, столів, стільців, навіть пом’ятого ліжка лежало, стояло і просто валялось дуже багато, щоправда, досить одноманітних речей: склянок, купільничок , реторт. Крім того, тут стояло кілька електричних приладів-вимірників, величезний акумулятор і багато застиглих, як столярний клей, блакитних, непрозорих шматочків якоїсь речовини.
 — Ось, — сказав Журавльов, показуючи на тарілки. — Сідай і знищуй те, що приготувала новозеландська природа для твого зголоднілого шлунку, а я, — і він обвів рукою навколо, — розповім, як ми закінчуємо справи, та дам тобі ще одне, останнє доручення.
 — Ммугу, — пробурчав, погоджуючись, Борис, уплітаючи страву з якоїсь невідомої йому тварини.
Журавльов підійшов до вікна, подивився в нього, потім замкнув двері на ключ і, очевидно, переконавшись, що нікого немає, швидко поліз по драбинці до самого верху стіни та, попоравшись кілька секунд, відкрив потайну скриньку й витяг звідти чотири акуратно заклеєних пакуночки.
 — Це, — сказав він тихо, показуючи Борисові на пакуночки, — це головна мета моєї спішної мандрівки.
Борис перестав їсти і з проханням подивився на Журавльова.
 — Не страждай, малюче, — засміявся той. — Я тобі зараз розповім, у чім справа.
Борис знову вклав до рота порядний шматок чогось і насторожив вуха.
 — Тут, — сказав Журавльов, кивнувши на пакунки, — найкращі ізолятори в світі. Я їх викрав за нежданою Людмилиною допомогою. Ось по них я й їхав.
 — Всього-на-всього? — вигукнув Борис.
 — Так, мій малюче, — відповів спокійно Журавльов. — На гроші капіталістів це «всього-на-всього» разом із цим біноклем можна оцінити не в одну сотню мільярдів золотих дурничок, а на наш радянський розрахунок цьому не скласти ціни.
Борис подивився на пакунки, нічого не розуміючи.
 — Справа в тому, — вів далі Журавльов, — що ізолятор, який перебуває в цих пакунках, може зберегти ті численні потоки енергії, що їх одержується при розкладі речовини. В одному грамі речовини, за розрахунками деяких учених, перебуває енергія, якої вистачить для того, щоб океанський пароплав зробив рейд навколо світу. Чи розумієш ти, мій любий крокодилище, що цієї ізоляції, на першій порі нам вистачить, щоб перетворити яку завгодно кількість матерії — не грамів, а тонн і сотень тонн — у казкову фантастичну енергію?
 — Ну, а самі ви, — запитав Борис, — хіба не могли в себе приготувати такої ізоляції?
 — Чому ні? — відповів Журавльов, — просидів би пару-другу штанів, просидів би ще з рік і винайшов би, тим паче, що в мене вже багато є вдосконалень у цій галузі.
 — Ну?
 — Ну, так штука в тому, дивачино ти, що тут, у цих розпаршивих капіталістів, також є свої вчені, і досить непогані при цьому. Додумайся вони до такого бінокля, як у мене, і вся техніка Штатів зразу ж дала б нашій тисячу очок вперед. Для шансів соціалістичної революції це був би не дуже вже приємний сюрприз.
 — А тепер?
 — Тепер зась. Тепер ми, обігнавши їх, не сьогодні-завтра побачимо на Палаці Ліги Націй червоний прапор, виходить, що гонитва, яку я розпочав, щоб викрасти ізолятор замість того, щоб придумати або винайти його, — робота ніяк не менш корисна, ніж змагання в перегонах на стадіоні ім. Профінтерну .
 — Ще б пак, — пробурчав із захопленням Борис і широко відсунув три порожніх каструльки.
Журавльов похвально подивився на нього і сказав:
 — Ловко, а втім, це пригодиться. Тобі, прекрасний юначе, треба збиратися назад.
Потім обличчя йому стало серйозне, і він нагнувся над столом до Бориса.
 — Тебе повезе той же літун. Він — комуніст і найвидатніший винахідник. Фашисти вбили його батьків і сестру. Ці два пакунки ти віддаси в Римі Людмилі і, не зупиняючись, полетиш із літуном через Туреччину до Москви. Там зразу ж, перше ніж зайти додому, зайдеш до університету, з’явишся до професора Шейнмана і передаси йому решту пакунків. Зброя є в тебе?
 — Так, — сказав Борис, показуючи револьвер, що його дав йому Франц.
 — Візьми ще цього бінокля, — і Журавльов вийняв із чемодана новенький продовгуватий бінокль, — із ним поводитись легко. Це мідне кільце, обертаючись, спускає пружину, що розбиває набій із стиснутим повітрям. Стиснуте повітря, вилітаючи з цівки бінокля, утворює рвучкий вихор. У цей же момент усередині бінокля від одного полюса, що є там, до другого проскакує із скаженою силою електрична іскра, яка попадає в цей вихор. Ця іскра, ці електрони, зберігаючи в дорозі свою велетенську, досі ще ніким не досягнуту швидкість 0,9999 швидкості світу, цебто майже 300 тисяч кілометрів на секунду, пролітають до того місця, що його доходить вихор, цебто метрів на 400 — 500.
 — Так мало? — скрикнув Борис.
 — Як на далекобійну гармату, — погодився Журавльов, — пожалуй, малувато. Але для електрона це найбільше за все, що було досі. І потім, хай тобі тьотя, це ж робиться не для війни, а для енергії. А для енергії такої відстані досить. Аби швидкість електронів не зменшилась, тому що енергія повільного або навіть дуже швидкого (але не такого, як у мене) електрона нікчемна. Але при швидкості, що майже не різниться од швидкості світла, маса електрона значно збільшується, значить, збільшується і робота, що її може виконати ця рвучка найдрібніша наснага. Вона пробиває оболонку атома і розкладає його ядро...
 — Решту я знаю, — перебив Борис, згадавши схвильовану Бандієрину промову.
 — Прекрасно, — сказав Журавльов. — Значить, ти розумієш, у яких випадках буде корисніше оборонятися біноклем, ніж револьвером. При цьому пам’ятай, що для тебе самого бінокль безпечний тому, що в ньому, незважаючи на колосальну різницю потенціалів між полюсами, все збудовано на найсильніших ізоляторах, хоч і не так сильних, як ці, — і він показав на пакунки, — але на таких, що мають зате інші потрібні властивості…. Пам’ятай ще, що біноклем можна вистрілити п’ять разів. Після цього потрібна нова порція набоїв зі стиснутим повітрям.
 — Гаразд, — сказав Борис, встаючи й надіваючи кашкета, — а що передати ще?.. — І він зам’явся.
 — ...Людмилі? — запитав Журавльов. — Нічого, крім пакунка. Розклад і маршрут до Москви я вже залишив їй.
 — А?.. — Борис знову зупинився. — А ви?..
 — Мені треба, — сухувато промимрив Журавльов, — іще дещо випробувати й роздивитись. Я хотів би більше довідатися про те, як роблять ізолятори…
 — Ну, а тепер, — і Журавльов, підвівшись, неждано обійняв Бориса, — іди, любий, і будь обережний. Адже ж я посилаю ці пакунки тільки через двох людей. 
І, одвернувшись од відповідної Борисової ніжності, він повторив: 
 — Будь обережний, і все таке інше. 
Розчинив йому двері на двір, де похмурий супутник уже сидів на аероплані-ракеті. Борис швидко вскочив у машину і, налапавши пакунки в кишені, озирнувся. Але двері були вже зачинені. Журавльова вже не було.
Журавльов у себе в кімнаті, тихенько мугикаючи собі під ніс невідомий мотив, незвично задумливий дивився у вікно. Потім повільно, ніби знехотя, він витяг із чемоданчика, що валявся під столом, фарбовані гумові ганчірочки, рудувату перуку, пляшечку з якоюсь рідиною і почав гримуватись, стаючи все більше схожим на доктора Шнейдера. Коли все було готово і коли зморшки, розлігшись до губів, виконали своє призначення і надягли на лице сумуватість, почувся стук у двері.
Пухка рожева людина, не пересовуючи зморщок, підійшла до дверей і сердито відчинила їх.
 — Не турбуйтесь, дорогий учню, — насмішкуватим голосом сказав професор, і десять поліцаїв, що стояли біля нього, направили на Журавльова револьвери, — не завдавайте собі турбот. Я бачив, як ви перевдягалися. Вас арештовано.
РОЗДІЛ ЧОТИРНАДЦЯТИЙ,
що починається і кінчається заслуженою лайкою
 — Ах, це ви, дорогий учителю, старий ганчірнику, зіпсований акумуляторе непотрібних відомостей? Дрібнотравний шпигуне! Порожній говорильний кранте, свіжопофарбований зраднику, якому не дістає ручки!..
 — Громадянине Журавльов! — спробував професор перебити це вільне виливання слів, — громадянине Журавльов!..
Але Журавльова нелегко було зупинити. При цілковитій і захопленій увазі виразно зацікавленої публіки, якої збиралося все більше і більше, він весело і натхненно вів далі:
 — …Це ви, шановна фашистська плювальниця, розшастана білогвардійська таррррарабумбіє, еквівалент глупоти і зради, цілковитий і тетрардоедричний дурню, чорнильна окись, сурогат лабораторної продукції, перержавіла вішалка з торічелієвою порожнечею, лисогірська відьмо, продажне...
Але тут, зважившись на відчайдушне, професор пронизливим і пискливим голосом увірвався в це словесне бомбардування:
 — Якщо ви не перестанете, я накажу стріляти!..
 — Ах так?
Журавльов на секунду зупинився і в раптовій тиші лукаво подивився на людей, що стояли перед ним, потім перевів очі на численних цікавих і раптом, із блискавичною швидкістю піднісши бінокль, повернув кільце.
У натовпі розлігся сміх і соромливі вигуки. Кілька поліцаїв скрикнули. Професор ураз заверещав упалим голосом:
 — Ай, ай, ай!..
І в ту ж секунду, під улюлюкання, свист, регіт і радісні вигуки незмінних у всьому світі хлопчиків, загін поліцаїв і професор голі, в чому породила мати, пустились навтьоки, як зайці. Їм навздогін, підхльоскуючи і підганяючи їх, неслось веселе завивання вдячного за видовисько натовпу.
Отак проміння журавльовського апарату, що проходило крізь складніше організовані клітини живих організмів, не повбивавши людей, роздягло і обеззброїло їх, розклавши метал, дерево, тканини.
Але Журавльов не сміявся разом із цікавими.
Він похапцем заховався за двері з наличкою «Пральня» і за кілька секунд уже без гриму притьмом мчав на автомобілі по дорозі, що спіраллю обвивала скелю, на якій була збудована вежа уряду. З ним був чемодан і бінокль.
 — Стій! — скомандував гучномовець, і металева заслона загородила йому дорогу.
Але Журавльов коротко подивився в бінокль, вклав у нього кілька схожих на котушки речей і понісся далі. Ще кілька зруйнованих перегород, перерізаний телефон, два роззброєних загони — і Журавльов під’їхав до входу в вежу.
Справитись із воротарем було трохи важче, тому що той, здивований, що немає умовних періодичних сигналів від дорожньої охорони, насторожився, як тільки побачив автомобіля, і почав стріляти. Один постріл подряпав Журавльову плече. Другий розбив ліхтар автомобіля. Вже роззброєний і роздягнений воротар усе ж кинувся на Журавльова з кулаками. Той здивовано і хвально засміявся, але, не вступаючи в бій, збільшив швидкість машини й пронісся повз роз’ярілу голу людину.
Потім він раптово загальмував і зупинився. Дорога йшла вже високим крутим коридором. На два повороти вище був в’їзд до гаража уряду. Журавльов, трохи хвилюючись, заніс руку і почухав собі потилицю.
«Ччорт! — подумав він, — тара-тара-тірі, поки що все прекрасно. Аби мої хлопці долетіли до Союзу. Тоді, дорогий Де Же (так він у думці називав себе самого), твоя справа скінчена. А тепер, — і він весело подивився на свій чемоданчик і на бінокль, — тепер попустуємо, тепер пустимо погоню по чужих слідах. І, хай мене чорти візьмуть, нехай я буду дичиною в цій погоні».
І, затягши вголос «тара-тара-тірі-тірі», він рушив уперед.
А в цей час за кілька кроків од цього місця відбувалось засідання Кабінету. Йшли суперечки злісні й нервові. По один кінець столу сидів блідий крізь засмагу Самілля і похмуро дививсь на якусь завитушку килима. Він слухав своїми маленькими пласкими вухами дегенерата те, що говорив То-Кіхо.
 — Ви, — кричав йому То-Кіхо, — ви не виправдали наших надій, ви виявили себе надто повільним. Звідки взявся в гучномовці цей жахливий мотив? Чому після огляду ніде не виявлено непередбаченого церемоніалом налаштування радіо? Чому, нарешті, ви не потурбувалися своєчасно записати голоси всіх виступів під час страти?
У вас при поліції є фізіологічний інститут, що розшифровує злочинця по голосу.
 — І куди, — повільно, але переконано перебив Вівіч, — ділась московська полонянка, що занесла з собою таємницю апарата, що руйнує атоми? Чи можна довіряти вашим запорам у в’язниці?
Самілля потупив голову.
 — І хто, — знову наступав То-Кіхо, — хто насмілився з-під нашого носа, з-під довгого й дурного носа Уряду Штатів, панове міністри, — звернувся він до навколишніх, — вивезти цього засудженого на смерть комуніста?
 — О, — сказав глухо Самілля, — я впізнав її. Це вона, наша полонянка...
 — Та-ак, — майже весело протяг О’Ірн і зітхнув. — Справа, джентльмени, набирає забавного характеру. Комуністи співають своїх любих пісень, комуністи відмовляються обертатися в газ разом зі сталлю (до речі, дорогий Вівічу, чому ви не випробували вашого апарата на якому-небудь трусикові? Може б, тоді нас так не ошукали?). Комуністи тікають із в’язниць і вилітають на аеропланах. Бракувало ще, щоб у нас у Кабінеті з’явилися грізні члени цієї таємничої організації. Га?
 — Що ж, це можливо, — сказав чийсь незнайомий, насмішкуватий дзвінкий голос — і всі здригнулись і обернулись.
На дверях, зламаних без шуму, стояв високий широкоплечий чоловік у чудернацькому білому балахоні з чемоданом і електричним лютувальником у руці, дивлячись на всіх простими блакитними очима.
То-Кіхо, розгніваний, безпомічно зиркнув на чистий і порожній сигнальний екран.
 — Ну? — сказав Журавльов, — дія продовжується, панове міністри. Ось вам і комуніст.
У кімнаті ніби підняли невидиму завісу, і всі присутні інстинктивно, як перед величезною чорною залою для глядачів, змінили й підтягли пози. То-Кіхо гнучко й швидко протяг свого жовтого пальця до кнопки дзвінка, Форд різко підвівся, Самілля, повеселішавши, підвів голову, О’Ірн недбалою, але тремтячою рукою підніс до ока монокль, Вівіч спокійно поліз до кишені. І серед тиші було чути, як клацнув курок.
 — Я — Журавльов, — сказав чоловік і знову ніби повернув вимикача, так, що вся картина здалася освітлена новим раптовим світлом, що змінило її.
 — Ви? — скрикнув Бандієра і радісно ступнув наперед.
 — Ну, — сказав То-Кіхо сердито, не застигаючи.
Залізні гулі знову виступили на Вівічовому обличчі, що ожило.
О’Ірн випустив монокль і встав.
Усі зарухались, заворушились у своїх кріслах, повернувши голови й нетерпляче нахилившись уперед.
Журавльов одійшов щільно до стіни і вів далі:
 — Так, я — Журавльов, винахідник засобу, що в тисячу разів збільшує міць техніки і в найкоротший час змінить обличчя землі.
 — Невже ви, — скрикнув майже молитовно Бандієра, — винайшли?..
 — Так, — поважно вимовив Журавльов, — я, панове міністри, винайшов спосіб не тільки розкладати атом, але й зібрати ту численну енергію, що її одержується внаслідок розкладу.
 — Це — переворот! — божевільним голосом закричав Бандієра і скочив на стіл. — Це нова епоха!..
 — І ось тепер я прийшов сюди, щоб...
Мовчанка стала напружена, як готова луснути струна.
 — ... щоб запропонувати вам не проливати зайвої крові й здатись.
То-Кіхо засміявся і стукнув кулаком по столу, але Журавльов вів далі, ніби не помічаючи цього:
 — Я знаю, що нерозумно вимагати від вовків, щоб вони не кусалися, коли їх ловлять для звіринця, але я прийшов попередити вас.
 — Він збожеволів, — шепнув О’Ірн Фордові, що сидів поруч. Але той заперечливо похитав головою і слухав далі.
 — Справа в тому, — говорив Журавльов спокійно, як на лекції, і тільки очі йому блищали веселіше, ніж звичайно, — що вам нічого іншого не залишається, панове міністри. Почати війну? Але ж ви знаєте, що це значить вибухнути себе в повітря. Крім того, я повинен вам зазначити, що тріск при цьому вийде досить слабенький, тому що при першій же спробі рушити військо, при першому ж насиллі більшість ваших складів, військового знаряддя — всі ці грізні скопища смертних газів і руїнницьких вибухових речовин, весь цей запас смертей і горя, що ви його нагромаджували протягом багатьох років, усе це мирно і безболісно розтане, як цукор у водичці. Десяток цих біноклів, — і він, вийнявши з кишені бінокля, демонстративно помахав ним, — перебуває в надійних руках у вашій країні, біля самих ваших складів. І цього буде досить для того, щоб попередити війну з самого початку.
 — Шахрай, — сказав похмуро То-Кіхо, — я не вірю вам.
 — Як хочете, — сухо заперечив Журавльов. — Це ваша справа. Я тільки хочу розповісти вам, що передбачається на найближчі роки, якщо ви будете, як завжди, сліпі й божевільні.
Члени Кабінету шумно заворушились, але не сказали ні слова.
 — Я, — вів далі Журавльов, — залишив у Радянському Союзі точні рисунки і вказівки, за якими виготовляють біноклі, що розкладають атом. Ще кілька днів, може, кілька годин — і московські акумулятори і акумулятори по всьому Союзу зберуть величезну кількість дарової енергії. Радянський Союз стане незмірно багатший, ніж був. Вже тепер його техніка наздоганяє вашу. Але мине небагато часу — і ви відстанете від нас, любі вовки, як віз од аероплана. Це значить, що...
Але тут О’Ірн не витримав. Він скочив і величезний, як гора, задихаючись, ступив до Журавльова. Журавльов щільніше притулився до стіни і вів далі голосно, відкрито, насмішливо, нападаючи,. ніби окреслюючи рапірою вільний простір.
 — ...о, це значить, мої любі вороги, що ті крихкі опори, на яких держалась ваша могутність, розваляться, — він сказав це слово з притиском, — і всі ви превесело полетите вниз головою і догори ногами, вашими шановними ногами...
 — Досить! — сказав То-Кіхо. — До чого він верзе цю нісенітницю? — І, тупнувши ногою, він устав, але Вівіч поклав йому руку на плече і сказав:
 — Хай продовжує.
 — До чого я кажу все це? — скрикнув, захоплюючись, Журавльов. — Я — шанолюбний. Моє ім’я залишиться в історії науки і в історії класу, з яким я зв’язав свою долю. Але мені весело, весело, — підкреслив він, — бачити себе героєм останнього історичного анекдота, мені, скромному вченому, простому московському жителеві, що мешкає на Малій Нікітінській, 10, мені дуже приємно стояти тут перед вами, великими керівниками половини світу, перед уславленими людьми, що дивляться на мене, як осли. Мені серйозно хочеться, щоб комсомольці всього світу вважали мене за найнавчальнішого з усіх жартівників, тому що я люблю веселість...
 — Ми також, — сказав простим голосом Вівіч, — але сьогоднішню порцію я вважаю за достатню. Руки вгору! — додав він, приставляючи бінокль до очей, що раптом опинився у нього в руках. — Руки вгору! Ми почуємо од вас ще й інші, корисніші для нас жарти.
 — Тю-тю-тю! — проспівав Журавльов, — не хвилюйтесь. Ви не знаєте, як зроблено його. А я йду в заклад, що його випробували вже п’ять разів, витративши всю порцію вихрових набоїв. А нових наснаг ваші злодії не вкрали...
 — Ну, тоді, — скипів О’Ірн, — іди на той світ, бродяго! — І він замахнув своєю незграбною рукою, в якій мигнув метал. Прогримів постріл.
 — Дурню! — вигукнув Вівіч О’Ірнові, а Бандієра підскочив до нього, кричачи:
 — Що ви робите? Що ви робите?
У ту ж секунду Журавльов, сміючись, вискочив через вікно. Його білий балахон роздувся і показав захований під ним парашут. Він поволі спускався, і вітер зі свистом у вухах дув знизу вгору. І тоді велетенська вежа уряду почала міняти свій зовнішній вигляд — почала танути.
Кільце бінокля, що його зарядив Журавльов, було повернуте якраз у слушний момент.
Спустившись униз на порожній майданчик, Журавльов кинувся тікати що є сили, задихаючись і лаючись про себе від ваги чемоданчика. Раптом він зупинився, оглянувся і свиснув. Тихий свист у відповідь розлігся з-за міцного, пишного чагарника. Журавльов звернув тоді, перескочивши через рів.
І майже в той момент за кущами розляглось гудіння, і аероплан стрункою вузькою тінню знявся вгору. Журавльов сам сидів біля апарата. Його шлях лежав на північ, до китайських берегів. Ще один день — і він буде вдома, на своїй великій батьківщині. Борис із Людмилою повинні бути там на кілька годин раніше. А через кілька днів вони почнуть велику технічну революцію. Журавльов замислився і навіть заплющив на секунду очі, зморені безсонним, переповненим пригодами і тривогою тижнем. Але потім зразу ж розплющив їх і почав готуватися до підйому. Він натяг на себе куртку і респіратор. Прив’язавши кулю гелію, складним механізмом зачинив кабіну, одне слово, зробив усе, що день перед цим зробив чоловік, який віз Бориса. Аероплан майже під прямим кутом до землі піднімався вгору.
 — Коли б не догнали… — з нежданою тривогою подумав Журавльов, але тут же, посміхнувшись, прогнав від себе цю думку. Справді, наздогнати його не могли. Цих повітряних стріл, що літали, як ракети, із швидкістю до тисячі кілометрів на годину, було в усьому світі тільки три. В одній мчали Борис і Людмила, у другій летів він, і третя залишилась у винахідника — техніка-комуніста, новозеландського тубільця, нащадка старовинного племені маорі, того самого смаглявого мовчазного воркотуна, що перевозив Людмилу й Бориса.
Журавльов приладнав вибухові механізми, двічі чи тричі випробував силу вибухів і ввімкнув мотор.
Але що це таке? Вибухи стають то сильніші, то раптом слабшають, і тоді аероплан стрімголов нахиляєтеся передньою частиною вниз. Журавльова раптом занудило від цього хитання. Ось знову вибухи застукали правильними тактами, але тепер вони стають усе тихші й тихші. Журавльов відчув, як кров швидко прилила йому в голову і пульс тривожно забився, застукав, ніби молоточком у вухах. Невже він падає? Він хотів увімкнуть мотор, але враз почув ззаду себе ледве чутні різкі звуки пострілів і озирнувся. Далеко, на самому обрії, з блискавичною швидкістю наближаючись до нього, неслась така ж, схожа на міну, літальна машина, як та, на якій він тікав.
 — Дурниці, — сказав Журавльов голосно, злісно вмикаючи мотор. — Це — галюцинація... Я стомився.
Його аероплан, розправивши крила, пірнув униз і, вирівнявшись, полетів, але вже значно повільніше. Та слідом велетенськими стрибками наздоганяв його невідомий ворог.
Ось уже зовсім близько. Раптом вибухи затихли, і переслідувач, також розправивши зеленуваті прозорі крила, почав уже, затримавши швидкість, спускатись Журавльову напереріз.
«Це не галюцинація, це зрада», — гарячково подумав Журавльов і, з сумом згадавши про свій грандіозний винахід та разом про Людмилу й Бориса, злісно й похмуро вилаявся. Але потім уперто насупив сивуваті брови і, рішуче розчинивши чемоданчик, витяг звідти бінокля.
 — Гинути — так з музикою! — сказав він і приготувався ждати, поки аероплан, що наздогнав його, спуститься досить низько. А ворог уже кружляв просто над ним, як яструб. І тут раптом Журавльову прийшла якась думка.
Він заховав бінокль, налапав у кишені револьвер і спокійно стежив далі за мотором. Тепер єдиним і основним завданням свого життя Журавльов вважав перебратися на машину ворога і заволодіти нею. А тоді — шукай вітру в полі.
На справжній «ракеті» він долетить до Союзу з такою швидкістю, що ніякий чорт за ним не встигне. Аби тільки перебратись на машину, тільки б справитись із екіпажем, що може бути не більшим, ніж три чоловіки. Журавльов зціпив зуби.
У ту ж хвилину він стукнувся підборіддям об коліна. Аероплан перше з силою підкинуло вгору, а потім плавко й бережно почало піднімати. Розлігся тихий із дзвоном стук, такий, ніби брязнули буфери вагонів, що зчіплюються. Підвівши голову, Журавльов побачив, що верх його аероплана притягла, очевидно, система електромагнітів до металевого круга, підвішеного до ворожого аероплана. Тепер обидва аероплани летіли вкупі, один над одним, точніше, один на другому.
«Хм... — подумав Журавльов меланхолійно — позиція, щоб переселитись на другий поверх, не зовсім зручна...»
Але тут об стінки його машини щось стукнуло. Він підвів голову і побачив дріт із телефонною трубкою на кінці. Ця трубка безтурботно, як дитяча іграшка, погойдувалась і підскакувала від смикання нагорі.
 — Спробуємо, — розсміявся Журавльов і, піймавши трубку, крикнув у неї дивацьким тоном:
 — Алло! Слухаю з цікавістю! Який рудий чорт біля телефону?
І раптом у відповідь розлігся привітний сконфужений молодий голос:
 — ...Послухайте, товаришу Журавльов, ви мені пробачте...
Журавльов, нічого не розуміючи, закричав:
 — Кого? За що? З якої нагоди? Що ви мені голову морочите?
 — Будь ласка, пробачте... Справа в тому, що Гончі (так звали техніка-винахідника аеропланів ракет) доручив відправити вас і залишив дві машини — одну справну, а другу, щоб ніхто не міг наздогнати вас…
Але Журавльов уже не слухав. Він як єсть ревів голосом, що задихався від захоплення, розмахуючи руками над телефонною трубкою:
 — Послухайте, ей ви, молодий чоловіче! Це ви мені перемінили машини?..
 — Так...
 — І тепер пустилися за мною, щоб я не попався?..
 — Так...
 — Ви... ви чудо, ви найкращий на світі юнак ви просто архііхтіозавр якийсь, ви...
 — Я... — сказав здивовано голос, — я спущу вам драбину.
І коли Журавльов легко видряпався по драбинці в справну машину і сів біля мотора, він міцно потряс руку молодому чоловікові, що перебирався вниз, і додав:
 — Ви… мара ви ультрафіалкова... до побачення.
 — У Світовому Радянському Союзі! — відповів веселий голос, і Журавльов, подивившись на компас, натиснув підойму. Аероплан понісся до кордону радянського суходолу.
РОЗДІЛ П’ЯТНАДЦЯТИЙ І ОСТАННІЙ,
що за умовою з читачем кінчається музикою
22 серпня 1939 року в одній з улюблених московських аудиторій у старовинних стінах Політехнічного музею, що ще дихав спогадами про диспути 1920 року, в тіснуватій, уже злегка старомодній, але все ще звичній залі було особливо тісно й душно, незважаючи на величезні вентилятори. Люди стояли, сиділи, висіли, де тільки можна було зачепитись. Товсті робились тонкими, тонкі, спресовуючись, ставали пласкими, як камбала.
На московські вулиці м’якими кроками вже сходили сутінки. Була сьома година. І у всьому світі тисячі, сотні тисяч і мільйони людей, згадавши в цю хвилину щось особливо важливе, кидали свої сьогоднішні справи й бігли до того місця в своїх кімнатах, де висіли навушники.
Рівно о сьомій годині великі юрми людей — великих, маленьких, розумних, дурних, добрих, злих, веселих, сумних — уже сиділи, тихо і сторожко сполучені спільним бажанням із одною і тою ж хвилею Великого Комінтерну. Рівно о сьомій людська каша, що наповняла аудиторію Політехнічного музею, нарешті перестала ворушитись і кипіти.
Рівно о сьомій повинно початись повідомлення про те, що вже протягом двох днів хвилювало радянський світ уривчастими повідомленнями про великий винахід Журавльова.
Величезні афіші, що їх розносили радіохвилі в усі частини світу, і маленькі оповістки, розіслані пневматичною поштою з написом «Особисто» найвидатнішим ученим і улюбленим проводирям, говорили теж про одне й те саме:
ДЕВ’ЯТЬ ДНІВ, ЩО ПЕРЕВЕРНУТЬ ТЕХНІКУ
29-го о сьомій годині вечора відбудеться доповідь про останній етап найбільшого з технічних винаходів нашого часу — про останні бої за перемогу атома. Винахід належить асистентові Московського університету, інженерові РЕТу, тов. Д. Ф. Журавльову. В доповіді візьмуть участь (тут перераховувалось кілька імен найвидатніших фізиків Союзу) і товариші, що брали активну участь у подіях, які мали місце під час винаходу (тут згадувалось імена Людмили, Бориса, Зоре і Гончі: імені Журавльова не було).
Президія т-ва «Переможений атом»
Рівно о сьомій на високу трибуну стишеної аудиторії ступив сивий, але стрункий і чепурний дід із пишними хвацькими вусами. Це був один зі світових фізиків. Він схвильовано подивився вперед і сказав:
 — Товариші! Ми не знаємо, що сталося з людиною, ім’я якої благословлятиме людство, — з нашим геніальним товаришем Д. Ф. Журавльовим. Він відправився до заклятих ворогів Союзу — Капіталістичних Штатів. З надзвичайною сміливістю він добув там те, що дозволяє нам улаштувати це свято революції в техніці, він переслав його нам, старшим віком товаришам, через своїх молодих помічників, але сам поки що не вернувся. Будемо вірити, що йому вдасться вирватись із фашистського табору, що дожива останні дні.
У залі розляглись рідкі оплески, але з усіх боків зашикали: 
 — Шшш... не заважайте — слухайте...
Промовець вів далі:
 — Про самий винахід ми скажемо потім, але зараз ми хочемо зберегти в літописах науки оповідання про ті дев’ять днів, що завершили перемогу атомів. Цю велетенську перемогу над природою підготували багато й багато років досліджень, але назавжди як історичні дні залишаться ті, що вирішили участь цих шукань і передали винахід в руки соціалізму. Слово надається студентці фізико-математичного факультету, товаришці Людмилі Чудновській.
І вся аудиторія побачила, як десь збоку до столу президії підійшло четверо. Троє з них — високий підстрижений юнак у щойно випрасуваних короткуватих штанцях, красивий негр, що посміхався, і смуглявий невисокий чоловік із здивованим обличчям — сіли на стільці. Четверта — Людмила Чудновська — легко зійшла на трибуну.
В одному з задніх кутків аудиторії розляглись поодинокі, але сильні оплески, і чийсь молодий голос крикнув:
 — Ану, Людмило!
Але різка зморшка ділила зсунуті брови Людмили, і вона не всміхнулась на цей дружній голос.
 — Товариші, — сказала вона, — без Дмитра Феоктистовича, що все це сам винайшов і зробив, мені невесело говорити про ті дурниці, хоч і досить цікаві, що сталися з нами. Але мене просили про це. Я розповім усе дуже коротко. Зараз вам покажуть плакат, на якому буде написано все, що сталося за ці дев’ять днів. Я говоритиму і даватиму пояснення. А про різні там враження та переживання нічого розводити. Можу тільки сказати, що мене вразила абсолютна політична неграмотність деяких шарів населення.
 — Еч ти, — сказав хтось із задніх лавок, і в голосі почулось веселе співчуття.
 — Дайте плакат, — звернулась Людмила кудись у куток, і білий трикутник світла знайшов у темряві екран.
На ньому застрибали й потім зупинилися великі чорні літери. Це був перелік останніх подій та пригод, що трапились у боротьбі за атом.
Ось приблизно коротко те, що говорив екран і що пояснювала Людмила сумним, стомленим голосом.
9 серпня
Журавльов виходить із квартири. Самілля викрадає бінокль. Людмила висліджує Самілля.
10 — 11 серпня
Зруйнований будинок англійського посольства. Журавльов зникає і їде до Феодосії. Зустріч із Борисом і професором. Самілля з полонянкою на аероплані летять до Нової Зеландії.
12 серпня
Журавльов перелітає кордон. Засідання Кабінету. Випробовують бінокль. Допит Людмили. 
14 серпня
Журавльов і Борис у Римі. Журавльов залишає Бориса і умовляється з Францом, щоб той зустрів Бориса. Борис у Бандієри. Зустріч Бориса і Франца. Журавльов, переодягнений Шнейдером, у Бандієри. Людмила прокидається в тюрмі. Зустріч із Сусанною.
15 серпня
Журавльов (під виглядом Шнейдера), професор і Самілля відвідують Людмилу в тюрмі. Журавльов залишає Сусанні записку, де просить, щоб вона викликала Самілля і допомогла втекти Людмилі. Мандрівка на завод. Журавльов викрадає напівфабрикати ізолятора. Втеча Людмили на місце страти. Незрозуміле врятування Зоре, що впав із великої височини.
Але на цьому місці Людмилу хтось неждано перебив.
Чийсь радісний голос спокійно запитав:
 — ...Чому ж незрозуміле? Сталева вежа, переходячи з одного стану в другий, перетворилась у так званий аргон, у важкий газ. У цьому газі людське тіло може, очевидно, плавати, як на воді. Газ, осідаючи, повільно втяг за собою і Зоре...
 — Дмитре Феоктистовичу! — дико закричала Людмила і, забувши про все, кинулась у напрямку голосу.
 — Журавльов!.. Журавльов! — розляглося в натовпі, і справді — скромна постать у незмінному білому балахоні швидко протискувалася з якогось темного кутка до сцени.
 — Журавльов повернувся! Слава Журавльову! Привіт! — почулись окремі вигуки, і за секунду вся аудиторія, стоячи, витягувала шиї, плескаючи й кричачи, вітала нашого героя оглушливим ревом. І в багатьох тисячах розкиданих по всьому світу кімнатах можна було спостерігати дивне явище, як люди з навушниками на голові, забувши, де вони, зіскакували зі стільців і наповняли повітря порожньої кімнати привітальними вигуками.
 — Слава! Слава! Привіт Журавльову!
А Журавльов, затуливши вуха, вже бігав по сцені. Він міцно й твердо стиснув руки членам президії, що вітали його, і, вискочивши на трибуну, підніс обернену до глядачів долоню. Тиша повільно заполонила аудиторію.
 — Так, — сказав голосно Журавльов і обернувся до Людмили, — на чому ж це зупинилась історія?
 — На ньому, — відповіла розчервоніла Людмила і показала рукою на Зоре, що його лице випромінювало сяйво доброти й щастя.
Журавльов подивився на екран і почав далі скоромовкою, мабуть, бажаючи швидше покінчити з цим оповіданням.
15 серпня
....Людмила і літун вилітають із Зоре до Італії. Фашисти стріляють у Бориса і Антоніо.
16 серпня
Журавльов у потайній лабораторії спішно перевіряє викрадені матеріали. Людмила приїздить до Рима. Зоре знищує біноклем пам’ятник Муссоліні і цим умовним знаком викликає Бориса на аеродром. Зустріч Людмили і Бориса...
На цьому місці оповідання Людмила відчула, що хтось на неї дивиться. Вона оглянулась і, побачивши Бориса, хитнула йому головою. Борис повільно, але не спускаючи очей, схилив у відповідь голову, і їхні погляди, зустрівшись, зав’язались у вузлик.
...Борис летить до Журавльова.
17 серпня
Журавльов розповідає Борисові, як збудовано апарат, і доручає йому відвезти кілька пакунків із ізоляторами до Радянського Союзу. Борис вилітає.
18 серпня
Борис прилітає до Італії. Ділиться пакунками з Людмилою, і обоє різними шляхами, через різні місця кордону потрапляють до Радянського Союзу. Все.
 — Ні! — заперечив плакатові Журавльов, — не зовсім усе. 
І він розповів про те, як професор упізнав його, як було зруйновано вежу Уряду, як йому дали зіпсований аероплан, — при цих словах Гончі підвівся, здригнувся і знову сів, — як він полетів перше до китайського кордону і потім, роздумавши, повернув до Італії, Туреччини, Америки, як було знищено найголовніші зброї й вибухові речовини Уряду Штатів...
Тут нестримний гул захоплення перебив Журавльова, але він знову зробив знак рукою й закінчив оповідати про те, як деякі склади захопив повсталий у деяких місцях пролетаріат і як він залишив капіталістичний світ, що одразу зайнявся з кількох кінців.
 — Товариші, — вигукнув Журавльов, — я сподіваюсь, я переконаний, що на цей раз повстання не задушить ослабле військо Кабінету і що незабаром увесь світ зможе радісно запрягти атоми на велетенську роботу переробки всього нашого життя.
Тут Журавльов раптом обернувся і подивився на голову зібрання.
 — Скажіть, — звернувся він, — ви приготували демонстрацію одержання енергії?
 — Так, — ввічливо відповів той і показав на велику темну коробку, що ії видно було в глибині сцени, від якої йшов дріт до нього.
 — Станції перестануть працювати?
 — Три чверті всіх московських і окружних буде вимкнено на сьогоднішній день.
 — Ізоляцію перевірено?
 — Так.
 — Залізні стружки?
 — Єсть.
 — Гаразд, — сказав Журавльов, обертаючись до принишклих глядачів. — Прекрасно. Зараз із цього найдрібнішого шматочка заліза, — він підняв залізну крихітку, — ми видобудемо за хвилину стільки енергії, що вона зможе рухати московські заводи, освітлювати, огрівати й виконувати всю роботу всіх московських електростанцій.
Глядачі ще не встигли розжувати всієї грандіозності цієї цифри, як Журавльов уже стояв біля ізоляційної коробки, повертаючи кільце.
 — Трррррррррр, — задзвонив у тиші телефон. Голова підійшов до трубки.
 — Що? МОДЕС ? Вимкнули?..
Він відірвався від руки й подивився на Журавльова відданими очима.
 — Дмитре Феоктистовичу, машини МОДЕС’у вимкнено.
У цей час затріщав іще телефон, і ще.
 — Шатурка ?
 — РЕТ?
 — Станція електричної залізниці?
Ряд станцій вимкнено, але світло горіло, трамвай вів свою монотонну пісеньку, заводи працювали.
І тоді серед уважної аудиторії Політехнічного музею враз зазвучали нові слова, сказані незвичним, схвильованим, м’яким, що добирався до самого серця своїм тремтінням, голосом:
 — Дорогі товариші!
Це говорив Журавльов.
 — Дорогі товариші! Я не вмію говорити різні високі слова. Я значно краще вмію лаятись. Але в ці хвилини мені хочеться вголос помріяти перед моїми товаришами по соціалізму про те, про що я мріяв довгі роки і що тепер за короткий час стане дійсністю.
Так от, я приготував серію гасел, що були моїми мріями. Назва серії — «Атом у запрязі».
І, схилившись над своїм чемоданчиком, Журавльов вийняв пачку скляних пластинок, підійшов до проекційного ліхтаря, що стояв збоку, і вклав у нього одну з пластинок. На екрані величезними літерами з’явилося:
ХАЙ ЖИВЕ ДВОГОДИННИЙ РОБІТНИЙ ДЕНЬ
Розляглися вигуки, десь почувся смішок, але Журавльов не повернув голови.
АТОМ ДАЄ ЕНЕРГІЮ, МАШИНА ПРАЦЮЄ
 — А люди? — закричав хтось майже злорадно.
ЛЮДИНІ ЗАЛИШИТЬСЯ ТВОРЧІСТЬ — 
з’явилося на екрані й зразу ж змінилося новим гаслом:
ЧЕРЕЗ П’ЯТЬ РОКІВ ЛЮДИ ЗДАДУТЬ ДВІ ТРЕТИНИ СВОЄЇ РОБОТИ МАШИНІ
Хтось тихо свиснув, але його зразу ж заглушила буря оплесків.
ХАЙ ЖИВЕ СРСРТ
 — Що це таке?
СОЮЗ РАДЯНСЬКИХ СОЦІАЛІСТИЧНИХ РЕСПУБЛІК ТВОРЧОСТІ
І слідом за цим, не даючи опам’ятатися, світловими пострілами закричали нові й нові слова:
УТВОРИМО ТОВАРИСТВО МІЖПЛАНЕТНОГО СПОЛУЧЕННЯ
ЗАГАЛЬНЕ ХУДОЖНЄ НАВЧАННЯ
ЗАСАДИМО БАНАНАМИ ПІВНІЧНИЙ ПОЛЮС
УДАРНЕ ЗАВДАННЯ — ВБИТИ ТУБЕРКУЛЬОЗ
ІНСТИТУТ ВИВЧАННЯ ЩАСТЯ
ФУТБОЛ НА МІСЯЦІ
ГОСПОДАРСЬКА ОРГАНІЗАЦІЯ В СПРАВІ ЗАСІВУ МАРСА КОРМОВИМ БУРЯКОМ
ЗМІНІМО ХАРАКТЕР ЛЮДИНИ
ДІЗНАЄМОСЬ ТАЄМНИЦІ РЕЧОВИНИ І ЖИТТЯ
ГЕТЬ НУДЬГУ! ГЕТЬ НУДЬГУ!
Але тут Журавльов зупинився і здивовано підвів очі. Біля нього стояв і ласкаво дивився на нього відомий на весь світ чоловік із великим тонким обличчям, колючими лукавими вусами та борідкою і уважним, злегка вигнутим довгим носом.
 — Що, товаришу Чичеріне? — спитав Журавльов і шанобливо, але просто подав руку.
 — Новини, великі новини, добрі новини, — сказав Чичерін і зійшов на трибуну.
 — Товариші! — вигукнув він і зупинився. Зала завмерла. — У нашому комісаріаті у зміни радистів є почесна й відповідальна посада. Вони... вони слухають джаз-банд, яким на всі боки ощетинився капіталістичний світ. Але сьогодні цю блокаду прорвано, сьогодні ми почули з-за стін фашистського табору, що валяться, голоси наших спільників, півгодини тому крізь джаз-банд прорвалася славна пісня пролетаріату — «Інтернаціонал».
 — Еге, — сказав весело Журавльов Людмилі, — чи не моя це пластинка, що я її на всякий випадок залишив у Новій Зеландії?
Але Людмила нічого не відповіла і підвелась. Підвівся й Журавльов. Уся зала схвильовано і одностайно стояла і не слухала того, що намагався сказати далі народний комісар закордонних справ. Підпорядковані великій загальній волі, напружені й тремтячі, як струни якогось велетенського інструменту, люди співали бойові слова старої пісні революціонерів і комуністів. Співали всі. Співав, стоячи і блискаючи очима, юнак-індус із навушниками на голові за десять тисяч верстов од Москви, співав, зупинившись щільним натовпом перед гучномовцем, народ на бульварі німецького міста, співав із усією класною громадою дід-татарин, учитель сільської школи глухого закутка, співало під батьковим поглядом, що спалахнув од спогадів, трьохлітнє жовтеня біля радіотелефону, співали вчені, стоячи за столом президії і дивлячись у темну, переповнену звуками залу, співав Зоре, блискаючи зубами і згадуючи своїх мадагаскарських братів, співав літун і механік Гончі, і лице йому яснішало, а кулаки стискувались міцніше, співали Борис і Людмила, взявшись за руки, дзвінкими молодими голосами, старанно й фальшиво співав сам Дмитро Феоктистович Журавльов... Схиливши голову, нісся він по величезних хвилях гімну, ніби продовжуючи свою невтомну мандрівку. Ось хвилі стали спокійніші і обережніші, глухіше і віддальніше розмірений спів... І після сорока безсонних годин Журавльов міцно заплющив очі і, вже не чуючи хору всієї земної кулі, тихо сказав щасливими губами, що всміхалися:
 — Хороше, тара- тара-тірі.
