Подяка від полонених українців
(3 листа до нашої Редакції) Дозвольте нам – полоненим українцям, що знаходимось в бережанській лікарні, через Вашу газету винести подяку братам українцям, які допомогли нам у нашому тяжкому стані. Ще на початку липня м. р., в той час, коли совєтське військо втікало звідси, ми залишилися в Бережанах в такому стані, що нас було доставлено до лікарні. Довідавшись про це, бережанські українці старалися чим можна допомогти нам. В перші дні приходили до нас дівчата, приносили нам хліба, молока, яєць, тютюну та інше. Тоді нас було більше як сто чоловік, пізніше лишилось далеко менше. В цей час нас почала відвідувати від організованого у місті комітету пані Я. С. За щире материнське серце ми назвали пані Я. „наша мамаша". Як же не називати її так, коли багато матерей про своїх рідних дітей так не піклуються, як пані Я. про нас!.. Робота „нашої мамаші" не кінчається на тому, що принесе нам їсти та курити, бо треба було ще й нагодувати декого з нас два і три рази на день, які самі не могли їсти. Скільки це забирало часу! Але „наша мамаша“ на це не звертала уваги і завжди приходила до нас весела. А як можна забути українського священика, о. Бачинського, який вже шість місяців – майже щотижня відвідує нас і за кожним разом приносить нам дорогі для нас подарунки! Дозвольте ж нам висловити Вам і всім членам українського комітету, а також усім українцям міста Бережан і Бережанщини велику сердечну подяку та побажати Вам у цьому новому році щасливого життя і здоровля. Не забудемо ми Вашої братньої допомоги до кінця віку нашого. Підписали: Коваль Олекса , Бурий Василь, Мороз Микола, Баринов Олексій, Шур Олексій, Тимошкін Володя, Стельмах Олексій, Бушенков Марко, Канін Іван, Гнідой Михайло, Шкарлаков Микола, Тимощенко Володя. 
