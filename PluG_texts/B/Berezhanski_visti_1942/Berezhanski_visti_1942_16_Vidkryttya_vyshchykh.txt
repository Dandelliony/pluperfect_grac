Відкриття вищих шкіл у Львові
(тп) — В половині квітня ц. р. починається наука в чотирьох вищих школах у Львові, а саме: в Медичному Інституті, Ветеринарному Інституті, Правничому Інституті та Сільсько-господарському Інституті. Студенти, які бажають почати або продовжувати студії у згаданих інститутах, повинні найдальше до 15-ого березня ц. р. вислати дорученим листом прохання: до Медичного Інституту на адресу: Львів, Гловінського 7, до Ветеринарного та Правничого на адресу Поштового Уряду, Львів 3 та до Сільсько-господарського Інституту, відділ Дубляни, через Поштовий Уряд, Львів 2. До прохання долучити треба: 1) власноручно написаний у німецькій мові життєпис, 2) метрику народження, 3) доказ дотеперішньої освіти чи досі зложених іспитів, 4) свідоцтво здоровя від урядового лікаря німецькою мовою, 5) свідоцтво моральносте, видане німецькою поліційною станицею, приналежною для родинної місцевосте, 6) заяву запевнення (замість присяги) щодо арійського походження та 7) чотири фотознимки паспортних розмірів.
