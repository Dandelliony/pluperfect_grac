Перебудова міста і промисловості після війни
Великі міста - це явища недавнього походження. На початку XIX го століття Лондон ще не мав і одного мільйона мешканців, Париж мав біля 500000, Відень біля 250000, Берлін—тільки 173000, а Нью Йорк — всього - на всього 61000 мешканців. За старих часів великим містом був тільки Рим. Вигляд і устрій європейських міст визначився переважно ще в середньовіччі, а середньовічні міста були малі й тісні. Навіть такі відомі міста в серці Европи як Нюрнберг та Страсбург мали в XV столітті не більше як по 25009 мешканців. Тільки в XIX столітті почали рости міста і в Старому і в Новому Світі.
Міста мали завдання полегшити комунікацію між населенням і дати змогу розвинутися промислові, торгівлі та культурному й політичному життю. Але міста забрали з мешканців повітря й світло, життя подорожчало, а зносини стали ще труднішими. Треба було дати населенню більше простору. В містах, особливо в Німеччині, почали влаштовувати зелені площі, почали будувати квартали з домами-віллами. Через це росли розміри міст, а водночас зростали й комунікаційні труднощі. 
Тепер тотальна війна загрожує великим містам. А тому й планування та будування міст вступило в нову фазу розвитку. Тепер найбільшу увагу звертають на усунення з міст важливих з військового погляду об'єктів, перш за все—великих фабрик. А крім того і далі існує прагнення збільшити вільний простір у містах. 
Тепер уже не захоплюються довгими рядами високих будинків, їх місце заступають низькі поодинокі будинки серед садків. Обчислюють, що однородинних будинків із садками поміститься на гектарі від 55 до 60 та що й при таких житлових умовах густота населення може досягти від 16 000 до 20 000 мешканців на один квадратовий кілометр. 
Чи будуть великі міста рости до безмежності й після війни? Цьому росту стоятиме на перешкоді комунікація. Питання комунікації при далеких віддалях від місць праці—це питання коштів. Для промислового підприємства вигідніше буде виселитися з великого міста й цим зменшити витрати своїх робітників на переїзди. Та й видатки на прожиття в малому місті менші, ніж у великому. 
Теперішній розвиток міст іде в напрямку їх розвантажування. Це може настати, коли особи, нічим не зв'язані з містом, покинуть їх, а університети, різні інститути та урядові установи будуть з них перенесені. А проте вирішальною проблемою лишається промисловість. 
Справді, в усіх промислових країнах великі підприємства унезалежнилися від міст, зробилися самостійними. Вони самі вже зробились досить великими містами. Слушно звертається увагу на те, що властива для промисловості ХІХ-го сторіччя парова машина сприяла творенню великих промислових підприємств, а властивий сучасній промисловості мотор дає змогу заступити великі підприємства малими й середніми. 
Роздрібнення великих промислових підприємств можливе ще й тому, що тепер окремі частини різних складних промислових машин не треба обов'язково виробляти в тій самій фабриці. При сучасному стані техніки вироблені в різних фабриках окремі частини приходяться одна до другої бездоганно. 
Отже, тепер помітно намагання заступити великі підприємства по змозі малими й середніми, які працювали би по можливості далі від великих промислових центрів, у кращих трудових та життєвих умовах. Не тільки сучасна тотальна війна з нальотами, а й технічні та господарські лані вказують на те, що частина промислу з належним до нього робітництвом покине великі міста. 
Цей помітний вже в Европі, а особливо в Німеччині, процес дасть населенню змогу мати садки й городи біля хат і жити здоровішим, ближчим до природи життям.
