Тарас Григорович Шевченко
Щороку з наближенням Шевченківських свят у наших душах з новою силою відновляється побожна пошана пам'яті українського поета і борця Т. Г. Шевченка. 
Від трагічної недолі минулого, крізь безнадію сучасного, до сміливої, вогняної віри в майбутнє, — такий крок може зробити тільки геніальна людина, яка бачить не тільки далі своїх сучасників, але й далі нових поколінь і тому пише не лише для живих, а й для ненароджених. 
Талант навіть великий творить у сфері існуючих понять, образів і ідей; а геній відкриває нові обрії, дає нові ідеї, які служать підставою творчості для тих, що приходять після нього. І коли з цього по гляду підійдемо до творчості Шевченка, перед нами відкриється властива глибочінь її, яку влучно названо Шевченковою криницею, криницею нових думок і ідей. З цієї криниці черпали, черпають і черпатимуть ще довго для зміцнення гарту духа Народу, для збагачення скарбниці національної культури. З неї черпає наука. Існують товариства й інститути, які займаються науковими дослідами над творчістю поета. Існує цілий цикл знань як наслідок цих дослідів, який називаємо Шевченкологією. В ній знаходять натхнення й ідеї письменники, поети й загалом митці і то не тільки ті, що належать до так званої шевченківської школи, але й пізніші, навіть сучасні. 
Але чи тільки українська наука й література черпають з тієї криниці? О, ні! Далеко ні! Багато інших народів цікавиться творчістю Шевченка, пишуть про нього, студіюють його. 
Тут треба згадати ще одну рису, без якої Шевченко не був би Шевченком. Це — цілісність, монолітність його духовної постаті. Він не творив, як Пушкін, який сам признається, що, приступаючи до твору, „даль своего романа, как сквозь магический кристал, еще неясно раз личал“. Він не творив, як інші митці, для яких творчість була тільки мистецтвом, розвагою чи насолодою. Ні. Широчінь творчого діапазону поета була для нього мукою: 
Боже милий, 
Тяжко мені жити — 
Маю серце широкеє, 
Ні з ким поділити... 
а в основі його творчості лежала ясна ціль, велика туга, вогняний біль і крицева віра. Геніальна широчінь творчого діапазону і цілосність, монолітність духовної постаті Шевченка, зробили його великим, поставили на височінь, якої ні до нього, ні після нього ніхто ще не осягнув в історії української літератури і загалом духовної укра їнської культури. Творчість поета найкраще можна схарактеризувати його ж власними словами:
Неначе той Дніпро широкий,
Слова його лились, текли
І в серце падали глибоко, 
І наче тим огнем пекли 
Холодні душі... 
Цілість його постаті й трагізм його долі найліпше порівняти з образом його ж Прометея, бо коли Зевсом був російський цар, що намагався стерти з лиця землі український народ то Прометеєм—сам поет, який дав своєму народові небесний вогонь правди й віри в свою май бутність [1]. Однак же як Зевс не знищив Прометея, так і цар московський не переміг Шевченка, а його святе й правдиве слово, як і його трагічно-велична пророча постать, живуть і житимуть повіки в пам'яті народу українського.

