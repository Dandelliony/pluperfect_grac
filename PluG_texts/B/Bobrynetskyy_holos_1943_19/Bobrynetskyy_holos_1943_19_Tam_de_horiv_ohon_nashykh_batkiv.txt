Там, де горів огонь наших батьків
Травень 1943 року сухий, теплий, вітряний. Ось уже скоро він кінчається. По всьому широкому світі війна. Бомби падають, гримлять гармати, косять кулемети. Озброєні люди сидять під кожним кущем, будинком, фабрикою. Четвертий рік великої світової війни.
У такий час приїжджаю у те місце, де проходило й пройшло моє дитинство. Бідне, скромне, але без журне і по-своєму приємне. Це було не так давно, коли міряти роками, але неймовірно давно в історичній перспективі. Минуло з того часу років понад 30. Був ще тоді цар, Росія, дійсно мирний час. Жили на хуторі. Навкруги поле, луг, річка, мішаний ліс. Трохи далі на річці млин, а за ним став, густі очерети, лози, дикі качки...
Покинули ми те місце. Пішли шукати чогось кращого. Продав батько хату, садок, поле. Пішли чергою роки за роками... Доля повела мене світом. Відвідав чужі краї, чужі міста. Бачив красоти нашого суходолу. Жив у суворому, просторому Берліні. Знаю старий рухливий Париж, оглядав руїни Палятину в стародавньому Римі, Нотр-Дам, Версаль, Ватікан, Венецію. Везувій, Дунай... Стоси прочитаних книжок. Безліч баченого, пережитого.
Була перша світова війна. Була неймовірна революція. Царська влада, російська республіканська влада, українська республіканська, українська гетьманська, німецька, ще раз українська, жидівсько-московсько-більшовицька,польська, ще раз більшовицька і ще раз польська. Знаки, прапори, заклики, накази, кари, розстріли, ув'язнення. Мешкав у Росії, на Україні, в Польщі, Німеччині, Чехословаччині, Франції, Італії, Карпатській Україні, Мадьярщині, Протектораті Чехо-Моравії, Генеральній Губернії, Райхскомісаріаті Україна. 
І ось я знову на тому місці, звідки вийшов. Отут, на цьому полі, стояла хата. Отут були стежки, де бігали дитячі ноги. Бачу все навкруги і згадую кожний мент того, що минуло. Де все те? Немає вже Росії і царя. Немає вже ні лісу, ні ставу, ні очеретів. І все це сталося тільки за 30 років. Немає мого батька й матері. У світі знов війна, знов знаки і накази, і вояки всіх народів. 
І дивно, дивно все кругом... Лише рідна, своя земля така ж, як та тоді... яку топтали дитячі ноги. Нагинаюсь і дивлюся... Бачу її зовсім зблизька і навіть торкаюсь її пучками своїх пальців. Це Вона. Моя... Рідна... Свята.. Полита потом мого батька, що тисячі разів ступав по ній, краяв плугом і опліднював зерном. Вона мене вигодувала і вложила поняття життя. А там он на пригірку, як видно —на південь, кладовище. Там у тій землі кістки моїх предків. Тут, на цьому місці, хочеться молитися. Зняти шапку і молитися, як молився мій батько увечері після цілоденної праці й рано перед її початком. І хочеться всім сказати: ця земля не тому моя, що я тут родився, вона тому моя, що родилось на ній безліч поколінь мого роду. І всі вони чесно, віддано трудилися на ній і віддали їй свій мозольний труд, гарячий піт, любов та силу тіла й духа.
Ступає історія. У всесві ті йдуть світи. Говорить Бог і пише вічну і незмінну Правду. На цьому місці, де горів огонь моїх батьків, я, Боже мій, нічого більше від тебе не жадаю, як тільки частинку Твоєї Правди. 
А навкруги повно сонця, витикається з землі посіяне зерно, співає жайворонок, біжить заєць.
