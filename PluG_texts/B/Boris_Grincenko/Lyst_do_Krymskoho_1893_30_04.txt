Чернігів
[...]
Якщо пишучи розкажете що про себе, то дуже дякуватиму. Мені про Вас хочеться якомога більше знати, бо хоч і не знаю Вас особисто, а не можу не почувати до Вас
прихильносте, бачучи, що Ви з тих, які стоятимуть в першій лаві в борні за наше національне право. — Тільки недавнечко прочитав Ваші вірші про Тарасове свято. Там є два куплети ("Згадуєм..."), що під їм і найбільший поет не посоромився б підписатися. Але ж, любий земляче, — простіть мене, тільки не можу сказати: така мова не прищепиться до нашої літератури (ввиділась, свого, хвалу сердечну (сердешний по-укр. той, кого серцем жаліти треба = бідолашний: сердешна дитина — як забилась!), свому, клятьбу (зам. присячання, бо — клясти = проклинати, а клятоба = прокльон, діждемся)). Навіщо ж Ви умисне вмаляєте¹ число своїх читачів. Більшій частині України рос. такі слова і наголоси негарні. А в віршах — хоч Ви що хочете кажіть — мова, форма взагалі єсть річчю такої само ваги, як і зміст. На те вони й вірші! Згадайте, як Пушкін, Гейне, Шіллср, Гете дбали про форму. (Г. Гейне: перше, що я дивлюсь у поета — се, чи подужав він форму. Гете, бувши вже славетним поетом вчить прозодію etc.). На що ж, коли так, вживати таку форму, що може (і мусить) вражати більшу частину Ваших читачів? От тільки Ви не розсердьтесь на мене за це, бо кажу це з щирої прихильности до Вас і до Ваших талановитих праць (сподіваюсь, що поймете мені віри в цьому, бо ще ту статтю міг написати на те, щоб "пошелестіти", як каже Глібов, а вже листом до автора не "пошелестиш". — Стискаю Вашу руку
Ваш
_____________________
¹ Слово не коване перестерегою! Вмаляти...{нерозб.}