Високодостойний Пане Професоре!
Посилаю Вам три нові вірші до другого числа «Нашої Культури». Щодо якоїсь статті, то не маю ще до неї підібраної теми, тому прошу її з числом не ждати. Не прийде своєчасно, піде до чергового числа.
З виступу «Назустрічі» проти Вас у відділі анекдот («40 сорок») краще не робити великої справи й не роздувати його, просто не придавати йому більшої ваги. Кожний признає, що він несмачний і тому краще його злегковажити. Далі, що інше «Назустріч» як журнал, а що інше особи деяких її редакторів (Ви правильно відгадали). Видавець і власник «Назустрічі» О. Боднарович був незадоволений з тієї нотатки проти Вас і, наскільки знаю, відмовився друкувати негативну оцінку першого числа «Нашої Культури». Цебто становище «Назустрічі» знов не таке «вороже», скоріше нейтральне. Що інше особисті порахунки деяких авторів. Сама «Назустріч» не становить чогось одного, не має своєї «лінії». Кожний з її редакторів (О. Боднарович, М. Рудницький, В. Сімович) та співробітників уявляє собою щось інше. Виступати проти «Назустрічі» як журналу недоцільно – тоді не знати, проти кого саме виступають. Натомість, коли хто хоче, може висловити свою думку про діяльність поодиноких осіб.
«Нашу Культуру» прийняли львівські літературні круги скоріше неприхильно (не вони її «роблять»). Досі тільки «Новий Час» (з минулої неділі) помістив негативну нотатку Миколи Голубця.
Перше число щиро вітаю. Маю тільки деякі дрібні застереження передовсім до зовнішнього вигляду. Він трохи занадто «популярний». Обгортка трохи нагадує календарі 