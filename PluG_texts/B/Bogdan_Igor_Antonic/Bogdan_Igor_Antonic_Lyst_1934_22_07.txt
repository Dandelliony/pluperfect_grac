Високоповажаний Пане Товаришу!
Справа «Дажбога» стоїть поки що на тому самому пункті. Вакаційне число не вийде. Найближче появиться щойно в вересні. Вже матеріали мали йти до друкарні, ну та Шавель задержав їх в останній хвилині. Все зміняється, як каже стара мудрість. Хоч число не виходить, редакційні колегії зміняються що кілька тижнів. Одне є тільки стале та незмінне: фінансові труднощі. Склад останньої (котрої ж уже з черги?) редколегії такий: Кравців, я та Ласовський (цей недавно приїхав з Парижа). Славко Рудницький уже посварився з Шавелем за чистість націоналізму. Мовляв – Славко виявляє паліївські симпатії, цебто найгірший з «ухилів». Як одначе співпрацюватимуть Кравців з Ласовським від «Назустрічі», мені самому невідомо. Мені припадає роль чогось у роді посередника. Перші офіційні сходини нової колегії вже відбулись. Кравців попрочитував усі матеріали, усе докладно переглянув, уложив листу співробітників. Все пішло спокійно – мав свою звичайну, неочеркнену «філософську» усмішку. Ласовський, який, зрештою, при цьому не був, досить усім хвилюється. A propos, власне відбувся шлюб Ласовського з Славкою Гаращак.
Шавель, як звичайно, снує великі, далекосяжні плани. Я йому згадував кілька разів за довги, але договоритися з ним на цю тему ніяк не можна. Каже, що вже заплатив якісь рати. Чи я знаю?
В «Biuletynie Polsko-Ukrainskim» (ч. 26 з 30 червня 1934) появилась дуже гостра відповідь на Вашу замітку. Інспірував її мабуть сам Зайцев. Повно в ній їдких натяків на Вашу адресу. Чи будете відповідати в найближчому числі «Дажбога», чи, може, краще промовчати? Вирішіть самі.
Я аж досі сидів у Львові та непотрібно витратив час на всякі «сходини» та інші «організаційні» справи. За цих півтора місяця був би на селі написав не один новий вірш, а тут не повстало зовсім нічого нового. Знеохочений, лютий за змарнований час, виїжджаю вкінці на днях до себе на село. Вже біля 20 серпня буду знов у Львові. Ви, мабуть, теж уже повернетесь. Тоді поговоримо ближче за матеріали, за цю відповідь «Biuletynowi» та про інші справи.
Ви в горах бодай маєте вільну голову від усяких «редакційних» заковик та від львівського пороху. Веселих вакацій!
Дружній поздоров!
Богдан І. Антонич
Моя адреса на селі: Bortiatyn poczta Sądowa Wisznia