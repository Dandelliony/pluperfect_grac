КІНЕЦЬ МАРШАЛА ТУХАЧЕВСЬКОГО
П'ять років тому ввесь світ був здивований несподіваним арештом та розстрілом маршала Совєтського Союзу Михайла Тухачевського. Тоді ніхто докладно не довідався про загібель відомого командувача совєтської армії. Тепер, же, коли перемоги німецького війська відкрили завісу залаштункового життя Совєтів, цю сумну подію можна реконструвати.
 Акти слідства у справі Тухачевського передано на розгляд Вищій Військовій Раді. 4-го червня, після триденного ознайомлення зі справою, Рада на чолі з Ворошиловим винесла свій присуд проти Тухачевського, визнавши його винним у державній зраді. В момент арешту Тухачевський хотів відібрати собі життя, але йому не пощастило це зробити. 11-го червня маршал та 7 командирів совєтської армії стали перед судом. З наказу Сталіна процес відбувався при зачинених дверях. Трибунал складався з голови Вищого Суду СССР Ульріха, Маршала Блюхера та Буденного, командирів другого рангу Дубенка, Алксніса, Старова, Белова, Каширіна, Шапошнікова та Горячова. Прокурором був Вишинський. 
О 10-й годині ранку почався допит Тухачевського. Після того допитували, командирів першого рангу Угорєвіча, Якіра, Корка та інших. Біля 7-ої години вечора допит закінчився. Ворошилов оголосив рішення Вищої Військової Ради з дня 4-го червня, яким усіх підсудних засуджено на вищу кару. "Вишинський домагався виключення всіх винних з партії та смертної кари через розстріл. Через 10 хвилин, приабсолютній тиші в залі, секретар оголосив присуд; Тухачевського, Фельдмана, Корка, Угорєвіча, Якіра, Фрімакова, Фідємана та Путну засуджено на розстріл. Після читання присуду секретар зрізав їм ножиком маршальські відзнаки. 
В яких обставинах перебував Тухачевський останню ніч, нікому невідомо. Напевне всі засуджені провели ніч у камері на Лубянці. Тухачевський, що мабуть не чекав такого кінця суду, був глибоко зворушений присудом, але зустрів його твердо. 
12-го червня Луб’янську площу оточено. До воріт в'язниці, де вишикувалися відділ НКВД, під'їхав „чорний ворон". Кожного з засуджених, що висідав з автомобіля, супроводили два озброєні чекисти. У десятій з половиною годині ранку до в'язниці приїхав маршал Блюхер. Біля 11-ої години ранку засуджені вийшли з бічних дверей на двір в'язниці. Руки їм були зав'язано ззаду. їх поставили на накресленій крейдою лінії в 5-ох метрах від стіни. Загули мотори. Блюхер вийняв з кешені білу хустку й підніс її вгору. На цей знак чекисти, що стояли позаду засуджених витягли свої револьвери й прицілилися в їхні потилиці. Блюхер махнув хусткою, і в той момент пролунало вісім пострілів. Замовкли мотори. На асфальті Лубянського двору лежало 8 трупів. Блюхер сів у свій автомобіль та поїхав до Сталіна з докладом. Через півгодини з Лубянського двору виїхали вантажні автомобілі й завернули на Ленінградське шосе. Десь там при дорозі в невідомій могилі поховано маршала Тухачевського та сім його нещасливих товаришів.
