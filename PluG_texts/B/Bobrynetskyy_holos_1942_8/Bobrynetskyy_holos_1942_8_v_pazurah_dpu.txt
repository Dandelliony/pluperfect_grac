В ПАЗУРЯХ ДПУ
(ЗАКІНЧЕННЯ. ПОЧАТОК в №№ 6,7)
Тому хто пише ці рядки довелося з невеликими перервами мучитися без сну шіснадцятеро суток. Перші троє суток я майже сумлінно витримав цей іспит; очевидно, допомогло те, що перед цим, сидючи в камері ми більшу частину суток спали і, подруге, по моєму допомагало нервове піднесення–бажання не здатися. Деякі полегшення ми діставали від того, що часто промивали очі холодною водою, вартовий водив нас в умивальну кімнату. Та як би там не було, а на четверті сутки я почав здаватися. 
Траплялися окремі гуманні, якщо можна так висловитися, екземпляри вартових, котрих удавалось вблагати на його чергуванні хоч трішечки задрімать. 
В першу зарядку я про мучився шестеро суток. В кінці шостих суток я сказав слідчому, що буду писати, але щоб перед цим мені дали сутки поспати. Слідчий з приємністю погодився на це. Проспавши сутки – я відмовився писать. Знов без сну, знов погодження і т. д. Після мого відмовлення слідчий ошалів і заявив, що він не дасть мені спати 40 днів і 40 ночей (дословний вираз), що він приставить особливо точно виконуючих охоронців, для нагляду за остаточним виконанням цього завдання і якщо я тепер дійсно побажаю писать, то він уже не позбаве мене від цього покарання. 
Цілком зрозуміло, що рідко хто витримував подібні покарання і не погоджувався на предложення агентів ДПУ. Та й не можливо було витримать. Не обмеженною владою над нами, вони могли довести кожного з нас до божевілля, і ніяка сила в світі не могла прийти на допомогу. У випадку категоричної відмови будь - що написать – слідчий давав завдання двом, трьом будь-яким особам, дуже часто такім, які жодного разу в житті цього чоловіка не бачили, щоб вони внесли указану особу в свої показання як на завербовану ними, і ДПУ все рівно виносило рішення про вислання в конц. лагер тільки вже на більш тривалий час. Пам'ятаю кількох осіб таких упертих – це інженер - механік хемічного заводу ,,Дон-сода“ (прізвище забув) і професор хемії Виноградов, що до арешту мали безліч заохочень за їх дійсно добросовісну і високопродуктивну роботу. Зі слів їх друзів по волі, вони мужньо переносили всі катування. Коли їх повертали після допитів в камеру, вони мали ще в собі сили взивати найпризренішими словами всіх тих, які погодилися писать всякі небилиці. Я їх бачив доведеними уже майже до повної втрати свідомості. А пізніше чув, що їм все ж було дано по 5 років конц. лагерів. 
Було це в моїй присутності, коли я видержував без сну другу зарядку; – в нашу камеру, що знаходилася на другому поверху було приведено технічного директора відомого Мариупольського металургійного заводу. Він також за розпорядженням слідчого повинен був не спать. Ввійшовши в нашу камеру з охоронником, він сів на підлогу і почав здіймати чоботи. На питання охоронника, що він хоче робить – послідувала відповідь: „лягати спать". Було докладено слідчому. Як і чим не загрожував йому слідчий – нічого не помогло. В кінці-кінців він був силою забраний з нашої камери і відведений невідомо куди. В стінах ДПУ я з ним більше не зустрічався. 
В нашій камері часто відбувалися своєрідні „наради” по розподілу ролей і ліквідуванню непогоджень. Той чи другий „глазар„ контрреволюційно-диверсійних груп і організацій, переважно з бувших в командировках за кордоном, зворушений виключно гуманним повадженням робітників ДПУ до останніх куточків своєї „престижної, чорної душі”, несподівано для себе знаходив мікроскопічний шматочок совісті і громадянської мужності і „чесно признавався” слідчому, що він ввійшов в тісний контакт або з Пуанкаре, або з Гінденбургом, або Пільсудським, – одержуючи від них певну суму огидного метала, він і робив те, чого бажали ці пани. І ось в камері цей „відреченець-злочинець” предлагає своїм товаришам по роботі і просто знайомим інженерам і технікам „взяти на себе підготовку того або іншого диверсійного акта на заводі, або його околицях, або вимислить в своїй роботі елемент шкідництва. 
Бували й такі випадки, що порив „щиросердності і повного розкаяття” збивав з фактичної та історичної правди „відреченця-злочинця”. І ось він в своїх показаннях стверджував, що він з'являється главарем контрреволюційної організації данної місцевості і ним, припустимо, завербований для певних ворожих актів інженер К., а інженер К. в своїх показаннях пише, що навпаки, він його завербував. В таких випадках слідчий ДПУ своїм втручанням встановлював „правду”. Все це було б сміхотворним, коли б не було жорстокостей. Нажаль, учасники ціх нерозумних і гидких комедій (автор комедії ДПУ) одержували конц. лагерів терміном від 5 до 10 років, а часто й розстріл. Це в стінах ДПУ. 
А на „волі“ – на загальних зборах заводських робітників виносились резолюції, в яких ганьбили вічним позором не лише арештованого „ворога народу”, а й його родину. Негайно ж цю родину „ворога народу” викидали з заводської квартири на вулицю, де вона в більшості й гинула. 
Так гостро виточений меч революції ДПУ – розправлявся з усіма „контрреволюціонерами” 
М. Т.
