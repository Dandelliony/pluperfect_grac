Що ви доброго зробили для своїх приятелів?
	В одному своєму прозовому творі Т. Шевченко сказав: «Гроші є мірилом приязні й що справжнього приятеля пізнаєш в біді». Природний нахил у людини помагати іншим — це найшляхетніше почування, бо воно найбільш безінтересоване. Найбільшого ступня досягає це почування в любові матері до дитини. 
	Кожна людина може зробити на собі пробу, щоб переконатися, що в ній переможе: шляхетність чи не людяність? От хай хтось заощадить собі трохи грошей. І тоді покажеться, чи схоче позичити їх котромусь з своїх приятелів і тим рятувати його в біді. Розуміється, що мова тут про справжніх приятелів і чесних людей, а не «галасів», «натягачів», які не думають віддати того, що позичають.
	Найнесимпатичніший тип людини — це той, хто, добившись маєтку, відокремлюється від людей. Найдурніший з дурнів — це скупар. Маючи гроші, скупар відгороджується від людей і таким чином робить себе жебраком. Жадоба грошей, яка переходить у пристрасть, не приносить щастя. Бувають такі випадки, що скупарі вмирають в нужді, як останні жебраки, і лише по смерті їх світ довідується, що це були мільйонери.
	Тому в житті треба дотримуватися такої засади: хто має силу (все одно, чи це гроші, чи розум, чи одне й друге), повинен користуватись нею не тільки для власного добра, але для добра загалу. Одначе досвід показує, що найщиріші люди — це люди бідні. Бідна родина скоріше поділиться куском хліба з ще біднішим від себе, як родина багата.
	Помагати іншим — це значить помагати тим, які не в силі самі собі помогти, себто тим, які готові до всякої праці, а ніде не можуть її знайти. Але допомагати тим, що не шукають ніякої праці — це значить сипати в бочку без дна, значить помножувати число волоцюг та обманців.
	«Щастям або ділися, або воно тобі висохне, як джерело в пустелі».

	
	
