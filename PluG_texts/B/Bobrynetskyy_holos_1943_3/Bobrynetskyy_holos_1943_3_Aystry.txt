Айстри
(Нарис)

Вулицею йдуть троє дівчат - молоді, веселі, одна, з них несе букет айстр. У найстаршої - їй 20 років  - світле волосся і тепло золоті, як янтар, очі.
Вона нахиляється до подруг і щось каже їм.
- Ой, Марино, що ти? Так Павло приїхав? - голосно вигукують дівчата, а смуглява, з квітками, радісно сплескує руками. 
- Приїхав. Його привезли німці в своєму лазареті: напівмертвого витягнули з тюрми,- каже Марина, і її голос вібрує від хвилювання.
- Більше року ми не мали від нього ніякої звістки, а коли почалась війна, я була певна: більше, ніколи не побачу його. А тут ще забрали в армію мого брата, в тому році він закінчив IX клас. Мати страшна така стала, ходить, як тінь, ледве ноги тягне, а її забирають на окопи кудись у ліс і мусила йти, бо за відмовлення, ви ж знаєте, як карали тоді жорстоко. Ох, які то страшні дні були! І в один з таких днів - дощ лив і було холодно - до мене прийшла мати Павла: їй здалося, що сина її розстріляли.
Вона прийшла і каже: «Я не сплю і бачу: темний тюремний двір і глуху, муровану стіну, і людей біля стіни. Вони дивляться в темряву і чекають... і раптом падають, хоч я не чую пострілів. А. Павло підняв скривавлену голову і каже:
«Мамо!..» Потім Павло розповів, що, відступаючи, більшовики розстріляли більше половини політичних в'язнів, більше не встигли: в місто ввійшли німці. І він розказав, як у хвилини розпачу - коли його товаришів виводили з камер на розстріл - він крикнув єдине слово, яке міг пригадати: «Мамо!..»
Чи мати почула його, чи просто так прийшла мене в той вечір, не в силах витримати свою самітність і горе. Я ж була нареченою Павла - то була найближчою для неї. 
- Тебе він цілував останньою, - сказала вона,— поцілуй мене…
У той вечір прийшла моя мати - просто з окопів. Два тижні вона була там. Я навіть зраділа, що вона така брудна зараз, голодна і потребує опіки, як хвора дитина - це дало роботу мені і матері Павла, бо інакше можна було б збожеволіти. Ми вимили її, переодягнули, нагодували і дали гарячого, міцного чаю. Ми розпитували її про ліс і окопи—то був жах, бо мучали людей без усякої потреби. Жінки, що не розумілися у війні, розуміли! Такі окопи не втримають нікого. Мати сумно казала:
- Там вмерло двоє вчительок, одна в них 23 роки віддала школі. 
(Закінчення буде)