183. ДО В. Г. ШЕВЧЕНКА
18 лютого 1860. С.-Петербург
18 лютого.
Напиши мені швиденько адрес жаботинського і керелівського пана — як його зовуть? І що воно таке? Та напиши, як зовуть синів брата Микити, брата Йосипа і сестри Ярини. Жінки і дівчата уже не панщинні, а про чоловіків, парубків і хлопців ще нічого не чуть, і за ґрунти теж. 
Та напиши мені гарненько, як і що ти зробив з Трощинським. Якщо добре зроблено о ґрунті, то дбай дубовий, берестовий, ясеновий, кленовий і липовий ліс і пиши о грошах.
Чи бачився ти з Семеренком і що він тобі сказав? Посилаю тобі нашвидку зроблений план хати. Поміркуй і роби, як сам добре знаєш. Мені тілько й треба, щоб робоча була дубова та круглий ґанок скляний на Дніпро.
Спитай у Харити, що вона скаже, щоб я знав, що мені думать і що робить?
На се літо я не приїду до вас, роби, як сам здоров знаєш, а я тобі скажу спасибі.
Чи получив ти «Кобзаря» і письмо Трощинському? У Кр[иловської?] був; вона нездужа, і я її не бачив, а Маню за тебе тричі поцілував і один фунт добрих конфет оддав.
Ще раз прошу тебе: спитай у Харити, що вона скаже, і напиши мені швиденько.
«Русская газета» прекращена. Послав я тобі «Современник» і «Народное чтение», — чи получив? Послав я тобі не надписаних п’ять книжок «Кобзаря». Може, тобі ще треба буде, то напиши, бо, може, його швидко й не стане: пани дуже кривляться на сліпого старця...
Ще раз благаю тебе, напиши, що скаже Харита. Оставайся здоров! Цілую тричі твою жінку і твого Йосипка, Ганнусю, Прісю, Андрія, Каленика і тебе, мій щирий брате і друже!
Ти б добре зробив, якби мені прислав ковбас, а то я захляв без цього добра.