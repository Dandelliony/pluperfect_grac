Борислав сміється
В середині травня на Одеській кіно-фабриці ВУФКУ буде закінчено новий фільм «Борислав сміється» за відомою повістю Івана Франка, сценарій Нечеса П., режисер Рона, художник Кричевський.

„Борислав сміється" буде одним із фільмів, намічених ВУФКУ до випуску під назвою „Класик на екрані". З цієї серії ВУФКУ вже випустило „Миколу Джерю‘‘, „Сорочинський ярмарок" і закінчує тепер „Черевики". В картині „Борислав сміється" змальовано життя і боротьбу за свої права бориславського робітництва 70-х років.
Борислав — велике місто в Галичині, де зосереджено нафтову промисловість. І досі тут робітництво поневолене, працює в копальнях нафтових та воскових. Раніш ці копальні належали Австро-Угорщині, тепер їх прибрала до своїх рук Польща.
Основний сюжет фільму такий: копальні експлоатують дві родини багатіїв Гамершляг і Гольдкремер, що постійно конкурують. Вони визискують робітників на нафтових і воскових копальнях. Віденський хемік винаходить засіб, як земляний віск переробляти, щоб він якістю став подібний до бджоляного. Свій секрет винахідник продав агентові власника копалень у Бориславі. Агент другого власника копалень підмовляв учня винахідника, щоб той викрав секрет у винахідника і продав. Учень погоджується і приїздить до Борислава, де будує фабрику.
Робітництво, що працює на копальнях, ще несвідоме, але серед нього поступово зароджуються ідеї об'єднання, організації.
У робітників є братство, що таємно збирається і обмірковує внутрішні робітничі справи. З'являється робітник Бенедьо (артист Шумський) і починає доводити, що ці збори нічого не дадуть, а що робітникам треба організувати касу взаємодопомоги. Робітники погоджуються з цим і закладають таку касу. Одночасно два братчики з організації роблять експопріяцію, забірають 3000 карб. і приносять їх до каси. Робітники оголошують страйк, що проходить спочатку організовано, а далі провалюється, бо капіталісти викрадають касу в робітників. Стан робітників скрутний. Братчики вирішають запалити Борислав, але Бенедьо не погоджується з цим. Проте робітники здійснюють своє рішення і палять Борислав. Все закінчується розгромом робітників.
У картині заняті актори: Осташевський, Мацієвська, Рамі-Шор, Загорський, Ляров, Кучинський, Барбе та інші. На Одеській кінофабриці для картини спеціально збудовано бориславські нафтові копальні, де й відбувається дія.
Деякі моменти зазнято на окремих підприємствах.
Фільм матиме особливу вагу ще й тим що він незвичайно об'єктивно відтворить лихоліття бориславського пролетаріату 70-их років минулого віку.
