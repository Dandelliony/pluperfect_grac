Листи в простір

Іноді буває, що й нам доводиться по 2 місяці чекати на відповідь, лаючи пошту та адресата і нарешті одержуємо повідомлення, що нашого листа не приставлено на адресу (бо її не було).
„Дивна пригода", гадаємо з досадою, „Яка нечувана неуважність", скажуть інші. Вони, звичайно, не знають, що з поштових скриньок у самім Харкові що-дня виймають 12-15 листів без адрес, аза рік цього буде... 4.500 листів у простір. А скільки „німих" листів кидають що дня в поштові скриньки республіки?
І лежать вони, ці листи, даремно й безнадійно на головних поштах, чекаючи роками свого автодафе, даремно скаржаться ті, що писали їх своїм матерям і братам про брак грошей, крадіжки.
...„Надішли, коли можеш, хоч десять карбованців, доки ми викрутимося"...
Як довго чекатимуть вони на гроші?
„Ось я залишилася без грошей і без паперу та ще в дорозі. Послухала б тебе, поклала б у кошик, все було б ціле... та проте факт той, що це справжний жах".
Добре, що про цей „жахливий факт" поки що мати нічого не знає. „Саші краще, але йому ще важко говорити та їсть, неначе вовк... іноді йому уявляться, що він цар..." Коли довго слухати такі думки, — не тільки адреси забудеш писати...
А матері й жінки сидять стурбовані десь у далеких закутках і місяцями чекають неначе свята на дорогий лист про недалекий приїзд...
„Милий сам не їде і листа не шле".
„Дорога матусю, на превеликий жаль, я не зможу приїхати на Великдень..."
„Ганно, я пишу тобі остаточно: наша пісня скінчилася... знайди собі, Ганно, гарного чоловіка і живи по людському, як ти бажала. Адже ти ще молода... Дочку я безумовно люблю і за неї дбатиму Олександер".
А з боку дописано оливцем: „не приїжджай!". Листівка на 5 рядків і без адреси. Як же ж здивується „Олександер", коли тижнів через два нагряне до нього „Ганна" разом з „безумовно коханою дочкою" і скільки громів посиплеться після цього на зовсім невинну пошту! Листи „в простір" пишуть не тільки зворушені чимсь люде. Дуже багато безадресних листів буває під новий рік: «Дорогі, з новим роком, з новим щастям! Вчора в Павла зустрічали новий рік. Було дуже весело…»
Звичайно, - похмілля ще з голови не вилетіло.
Інші диваки вельми турбуються, не одержавши відповіди на листа: «Вже третю листівку тобі пишу, як у бездонну бочку…»
Не дивно, коли вони так само були адресовані.
Три однакові зелені конверти, а на них написано одною і тою самою рукою та відряджені всі в один день: «Харків, Чоботарська вул. № 7 і… більше нічого.
Цікаві для психоаналізи люде, що пишуть такі листи.
Часто лихої долі зазнають єврейські та хінські листи.
Руські букви, виведені якось квадратно, з правого боку на лівий, або тушем згори вниз, не прочитає не тільки листоноша, а й сам професор археолог.
Тут уже грає ролю не розсіяність чи неуважність, як у листах без адресів або з неповними й неточними адресами, а здебільшого малописьменність та звичка вживати письма «по своєму».
Адже ж відомо, зо по єврейському пишуть з права на ліво, а по хінському крім того ще згори вниз. Отже засвоївши окремі знаки хінець чи єврей і нанизує їх в рядки, що найбільш відповідають його смакові та давнішим звичкам. А пошті від цього тільки зайва морока.
Цікаво теж простежити за листами, що приходять до міста з провінції.
Частенько між ними трапляються листи, де не зазначено ні вулиці, ні будинку.
Тут безперечно маємо діло з міренням міста на сільський аршин: адже ж у селі листоноша й без «вулиці» легко знаходить кожного адресата, так чому ж цього не може зробити міський листоноша?
Бувають конверти з фантастичними адресами від установ з Їхнім штампом.
Наприклад, одна досить велика установа посилає листа на адресу: Палац праці №0.
Чи не уявляєте ви собі при цім молоденьку експедиторшу, що одною рукою пише адреси на листах, а другою держить біля вуха телефонну трубку і кокетливо всміхається?

