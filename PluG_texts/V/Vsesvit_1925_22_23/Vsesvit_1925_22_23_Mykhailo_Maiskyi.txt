Вітер над болотами
І. Жив колись тут, мабуть, суворий лісовик; подивись навкруги, — ліси чорні, болота чорні, — і лісовик сказав: — Чернигівщина! 
І в'їлось це слово, прикипіло навіки й живе поки шумлять ще ліси, поки пахнуть болота. Це так, між иншим, бо було це в лісах, на болотах, на Чернигівщині... А було от що...
З Гомеля на Десну насідали червоні, а по цей бік, од Бахмача, захищались білі. І от, ні туди ні сюди; вже два місяці так... 
Стріляють одні, стріляють другі, шпурляють снарядами, розвідками наскакують і все...
Станція Доч. Чому Доч? 
Дядько, що віз, оце, каптьора Шаклю Івана, казав: 
— Тут їхала колись цариця. А у нас-же, бачите, болота ще й зараз, а тоді, — такі болота, такі болота!.. Переїздила цариця через гатку, а коні й рвони... А дитинка бух! і нема; це, значить, дочка царицина... От з того часу й пішло: Доч. А потім: станція Доч. 
— Нічого собі брехня! — сказав Шакля. 
— А я-ж почім знаю! — казали люди старі, ну й я кажу. — І дядько наївно подивився кудись, аж ген-ген. 
Може вам доводилося коли бачити осінь, у лісах, на болотах, на торфяниках? Тут вона не така, як скрізь. 
Завжди тут стоїть туманець легенький, наче хтось накурив ладаном. Жовтіють берези, клени, зблідли осики, дуби, мхи й луки, а горіховий чагарник почервонів, засмажився, замислився... Усе замислилось, — чудово, мрійно і все стоїть в тумані. І починає здаватись вам, що все зібралось умирати, але зараз тільки впізнало мудрість життя; і мріє, і хоче й не хоче вмерти, і вмре і не вмре. 
І тоді приходить печаль, — тиха, як міжпланетна безмежність, сіра, як небо, золота, як ліс... 
Забув я ще сказати про коряві груші... До чорта їх у лісах на Чернігівщині. А я так люблю дивитись на них в-осени! Стоять ото вони, здаля, — так прямо голови стареньких бабусь, зблизу, — кору налито залізом, листя налито залізом, і у всьому щось старе-старе і надзвичайно мудре.
Осінь... 
Це вже груші пообчесала дітвора й на горищі лежать, ото, там груші, улежуються й пахнуть... Я-ж не можу сказати, як пахнуть вони, не можу, бо немаю сили. Понюхайте коли-небудь самі, і запам'ятайте. .
А дядьки хитрі!.. Поскладували груші оті на горище й тільки салдат до двору сала, там, чи що прохати, дядько зразу: 
— А може вам груш?.. 
Ну ясно, хто-ж таки не згодиться помиритись на цьому'? Сипне, ото дядько півмішка, а опісля всміхається:
І добре, що поназбирала дітвора юрінди цієї, а то й довелось би давати сала.
Хитрі дядьки, одне слово. 
Станція Доч, це штаб полку Насправді тут вже нема ніякої станції, — залишились на ній: півтори стінки вокзалу, півтаблички з написом: „ія Доч", дзвоник з мотузком та купа щебеню. 
Це йшли тут чехословаки з есерами й били по більшовиках з французьких гармат. 
Так ото вам, — станція... На одній колії, — низка брудних вагонів пульманівських, а по другій,- бігав панцерник. Він знімався зранку й летів до мосту на Десні. З того боку вискакував маленький, як півень більшовицький панцерник і починалася баталія. 1 бухало, ото, бухало, і в вогкому болотяному повітрі, здавалось, хтось хворий важко кашляє в подушку. А потім затуркотять винтовки, —  теж глухо, як кленова дідова колотушка... Незвичний-би подумав: „Іде наступ", а тутешні знають:  
— Від нудьги розважаються; робити нема чого.
І ллє листя золоту печаль, стоїть туманець, пахнуть болота, і життям і смертю... І тоді здається, що це все не насправді, що це все у ві сні і сон той болотяний, тисячероковий, важкий і прозорий. 
У пульманівських вагонах; полковник, офіцери, так звані — кадрові, що прийшли з Дону, кухня офіцерська й баронеса (про неї опісля). 
А в вагонах червоних; писарі всіх рангів каптьорія, воші, завбільшки з клопа та блохи, що салдати їх звуть «кавалерією».
Уночі гудуть дуби — гудуть і стогнуть. Тоді салдати купують свічок (ось тут недалечко у діда залуничника) — і ріжуться в карти. Грають до нестями по цілих ночах; ставлять донські та керенки... 
Иноді примоститься до салдат і офіцерик,— який-небудь командир взводу, що приїхав з фронту, або по хворісти, або по справах...
Їх тут багато було таких; сірих затертих кадровими таких, що в більшовиків служили, а потім перебігли сюди... Не горді були офіцерики; понюхали духу «совецького», обтерлись.
—  Словом наші ребята; не те що кадрові шкури! — казали салдати. 
Ну й шана-ж така їм була цим перебіжчикам; пульмани були не для них, взуття в них дране, їжа салдацька. 
Салдати часто шуткували: 
— Зажарювай на салдацькому положенію, ваше благородіє?
От сьогодні, в крайньому вагоні ріжеться з салдатами в карти взводний першої роти прапорщик Зайцев. Він банкує. Каптьор другої роти Ріпа хлопнув банк керенкою: 
— Крою вас, господин прапорщик! 
Гарне, майже дитяче, обличчя прапорщикове показує крупні зуби, — сміється... Прапорщик тягне карту програє й каже: 
— Паршиво... Програв усі, а хочеться ще пограти. 
Каптьор першої роти Шакля Іван обмірковує: 
— Дати-б йому грошей хіба? Хай грає... А ось пригодиться й таке барахло.
Зайцев бере гроші. Грають... 
Темно навколо вагонів. Гуркотять, то ті, то инші двері й хтось поливає прямо з вагона.
ІІ. У пульмані полковник вістує, вскидає на ад'ютанта стомлені очі й каже: 
— От що капітан... Понабирали ми оцих хахлів Бахмачських, а вони нам потяг увесь забруднили. Чорт-зна-що! ш. Того й дивись, що сироту роздавиш.
Сором, капітане!.. Підтягніть там кого треба, і в наказ!.. 
— Добре, полковнику! 
Полковник кидає карти, позіхає: 
— Н... да... салдати... Скільки там утікло сьогодні?
 Ад'ютант мнеться: 
— Не багато, полковнику; з усього полку двацять три. От другого дня...
Полковник схоплюється ходить... Офіцерам незручно; закурюють. 
— Грайте, панове офіцери, будь - ласка, каже полковник, а голос такий, наче «ідіть к чорту». 
Офіцери підводяться, хтось обсмикується; хтось каже щось подібне тому, що вже всі зморились. 
Полковник ходить: 
— Лишіться капітане! 
Ад'ютант стоїть в „струнку". 
— Упіймати двох-трьох дезертирів, — каже полковник, — і розстріляти для прикладу; на очах у всіх... Нехай дивляться... В наказ і прочитати по всіх ротах... Чуєте?
— Слухаю полковнику! 
— От ще що... Завтра мені список усіх кадрових, Донців наших... Секретний наказ для них заготувати про догляд за офіцерами цима перебіжчиками. Сором, капітане; деякі з них в карти ріжуться, з салдатами яшкаються, честь офіцерів ганьблять... 
Загалом підтягнути. 
— Слухаю-с! 
Полковник ходить, бурчить: 
— Куди уїдемо з такою організацією? 
Дисципліна—ноль пропаганда—ні к чорту! Лазить отой рижий дурак з Освачу, як його?.. Читає про голубе небо Росії, про безмежні степи, про споконвічних предків... Дурак! Які тут предки?
У полковника навинчувались нерви. Він, мабуть забув, що перед ним ад'ютант і накинувся на того: 
— От учора... Висить отам на стіні плакат отой, Осваговський... На плакаті гави, більшовики тягнуть на папірть Христа, і Троцький з обличчям Мефістофеля на все це дивиться... Це ми, бачте, агітуємо; подивіться, мовляв, який отой Троцький: Христа он на розіп'яття жене! І дивляться наші салдати, дивляться... „А що,— говорить один,— подивіться хлопці який цей Троцький; як у сатани очі... Хіба-ж цей не поведе?" Це зветься, що агітуємо ми... Ех лапті ликові!.. 
І цього в більшовиків учитись треба.
Побачили мене салдати, паршивці, і під козирьок... Очі як миші... Бачу, так і пре від них. більшовизією. Мабуть, сьогодні ті самі з двьцятю трьома втікли...
Ад'ютант усе відступав од полковника, полковник опам'ятався: 
— Вибачте, капітане... Нерви голубе!.. 
Капітан козирнув, відчинив двері надвірні й застиг; він когось штовхнув дверима, хтось зірвався зі східні й впав. 
— Хто? — закричав ад'ютант. 
— Я, господин капитан. 
— Хто?! — заревів полковник. 
— Я... каптінарус першої роти.
Полковник затремтів: 
— Іди сюди паршивець. 
Чатовий! Де чатовий?!. 
А чатовий присів на східні поруч, і поснув під вітер, — солодко. Снились, мабуть: жінка, діти, село, та мало чого... Він схопився й клацнув затвором.
— Я клацну тебе! Перед тебе полковник!.. Ходь сюди сонна тетеря! Розводящого!... 
— Що ото там?— носилось по вагонах,— полковник репетує? Може більшовики вже пруть?...
І свічки: пихк, пихк... Вмить: тихо, темно, мертво... 
Полковник показав розводящому на чатового: 
— Убрати цього дурня в карцер... Гарного чатового сюди... Завтра розберемося.
Полковник обернувся до Шаклі: 
— Ну ти, каптенармус першої роти!.. Кажи, чого під дверми стирчав? Тільки не бреши брате; зуби виставлю, і в двацять чотирі години... 
«Отут я й пропав! — майнуло в Шаклі, — ну якого чорта скажеш йому?» І брякнув, не думаючи, навмання, зразу: 
— Господина коменданта поїзда іскав, господин полковник! 
— На віщо тобі комендант? Хто посилав? 
— Сам іскав, господин полковник, так-как замітив тут подозрітельность цекоторую. 
— Де?
— Тут, поблизу поїзда, господин полковник! Вийшов я про себе помочицца немного, а оттуда он, із ліска, підкрадаються четверо з ружами. «Чи не більшовики?» Це я думаю, і тихенько: «Хто там?» А вони й прилягли...
Полковник вертів Шаклю очима, але сині, майже дитячі, очі Шаклі дивились ясно й спокійно. Полковник сказав ад'ютантові: 
— Взяти тихо офіцерів декілька, салдатів добрих десяток і пошарудити навколо... Без гаму тільки! 
— Слухаю! 
Ад'ютант вийшов. 
— А ти-ж хто такий будеш? відкіля сам?- спитався полковник у Шкалі.
— Добровілець я, господин полковник... Відтіля; з більшовицького берега утік... Життя не було...
Полковник йорзнув:
— Ну, ну!.. Не бреши тільки... Все - одно наведу справки. 
Шакля гірко усміхнувся: 
— Ти чого-ж смієшся? 
— Та як-же, господин полковник!.. Вам вірою; правдою; по совісті, значить, а ви отаке... обідно!
В голосі Шаклі було стільки щирого й болючого, щ о полковник ухопив його за плечі й всадовив: 
— Сядь і не ображайся; дурак! На папиросу... За всіх, вас брате, душею боліти доводиться... Кури!..
Шакля затягся, і чи од кріпкого тютюну, чи од радости, у голові стало легко й п'яно.
По-за вагонами гуділи дуби . Десь далеко хлопнув постріл.
Полковник курив, а Шакля розповідав йому про те, як більшовики, по тім боці Десни; застьобали на смерть його багатія-батька, як брата вбили... І вирішив він, Шакля, більшовикам помститись. І от двоє тижнів тому переплив він Десну... І тільки-но з очерету виліз; а тут його прапорщик Зайцев, з салдатами; хвать!..
До бальонного штабу, направив... Тут його. Шаклю господин капітан Іванов в шори взяли й розстріляти хтіли, та, спасибі, дружина їхня, госпожа баронеса сказали: «А мені цього салдатика жалко!» Ну поговорили ото господа офицери й опреділили на фронт.
А як він, Шакля, та в батька старшим сином був; не служив у салдатах, то куди-ж йому в стрій? Ну, через те взяли, та в каптьори його й сплавили.
— Ні, ти вже мені, брате, винтовку держати вчись. — казав полковник, — Таким салдатам до офіцерів треба доходити. 
— Так точно! Неможу-ж я більшовикам помститись тим, що перевозитиму хліб на фронт.—Казав Шакля, а сам ніяк не міг порозуміти, чи вірить йому полковник, чи приставляється.
Полковник позіхнув. Шакля змовк. 
«Повірив він, чи не повірив?» — дрючком застряло в Шаклі. 
А брехня гарна була. Це вже двічі її розповідає він, і жадного слова помилки. Воно дійсно так і було з менту коли спіймав його Зайцев, але до цього було трошки не так.
Три їх брати, Шаклі, було на тому березі; Іван, Грицько та Панас. І голота така, що аж-аж!.. Полюбили двоє братів революцію; за віщо-б, ви думали?.. 
А так... Усій наволочі, що знущалася колись, хвоста вкрутили. Волю почули, землю намацали: «Наша, брате, вона й нічия друга». Ну й пішли двоє; Іван та Грицько в «Красну гвардію”. З „марксизмою" там познайомилися...
А марксизма ця,— вона тебе до всього доведе. І довела: прийшов Іван до політрука: «Так і так... 
— Доздрів я товаришу политкоме по всіх лініях. Хочу комуністом бути. 
А політком по плечу Івана: «Ач коли надумав, чортів хахол.. Давно вже слід!» Подився на Івана, брат, Грицько Шакля, та й собі тудиж... Полюбив і третій брат революцію, та тільки трохи з другого боку. З
Землицю підібрав ту, що дали, а далі спекулювати пішов, сіль тягати через фронт, гроші складати, в куркулі влучати... 
Треба більшовиким зараз. Десну перелізти, а перелізь її, спробуй! Треба значить розвідати, момент влучити... І послали розвідників, а з ними й Івана... 
Їздить тепер Іван коптьориком і через братву каптьорію та через писарчуків все знає. А як проїздить він лісовою дорогою, що біля Десни, майже, лежить, так тут дядько Іванові й зустрічається; він, або дерево рубає, або дровця збиває... Іван гукне дядька, закурити попрохає, о дійде од возу: туди, сюди та й поговорили. А візниця кожен раз новий; чорта він там втямить... Поговорять... А тоді дядько, (це брат Іванів, Грицько), ліском, ліском, а там у човен і пропав в осокорах... Ще вчора він казав Іванові: 
— Штаб сказав, щоб ти повертався. бо розвідав уже досить.
— Ні Грицько, ще не досить; бронепотяг застряв мені в голові; все міркую, щоб з насипу спустити його.
А сьогодні чорт дьорнув: вийшов до вітру, а в полковницькому пульманові світло, чатовий спить... 
Може держать нараду? Може важне що? 
І послухав неважне, і попався. 
Чи повірив полковник? Чи не бере на геца? 
Наче дрімає полковник, наче забув про Івана, довго так... 
Стукнули в двері. Увійшов ад'ютант: 
— Усе спокійно, полковнику! Ні де—нічого! 
Полковник позирнув на Івана: 
— Утекли значить...—
Пронизав Івана очима:— Іди. 
Проводив Івана поглядом, аж до дверей, і до ад'ютанта: 
— Завтра все взнайте про цього каптьора й встановіть догляд над ним. Наче нічого, але... Може-ж бути звязок.. Прослідкуйте... 
— Добре, полковнику!
ІІІ. Чорно на дворі, як на болотяному дні. В дубах гуде вітер. Іван іде вздовш потяга й радіє. 
— Як-же; обдурив самого полковника... А був перепльот,— добрий!.. 
На дворі добре. Вітер прямо з більшовицького берегу мчить добрий свіжий вітер. Іван спинився:
Що за чорт! Щось вовтузиться попід вагоном, сопе й біліє щось; наче жіночі ноги. 
— Чи не баронеса? Тільки з ким? 
І захотілось злякати: Акти!
Вскинулось: — Хто тут?— голос Зайцева. 
— Це я, каптьор першої роти, Шакля! Винуват, господин прапорщик! Зайцев захихикав. Іван було пішов, але баронеса гукнула: 
— Шакля! Шакля! Голубчику... ідіть сюди! 
— Якого їй чорта? 
Підійшов, баронеса нахилила його до себе: 
— Шакля! Гарний салаатик... У-у-у! У тебе такі голубі очі... Шакля! 
На Івана дмухнуло, як з бочки: баронеса була п'яна.
— Удірай відціля к чорту! — кричав прапорщик Іванові на вухо. — Не мішай, чорт! 
— Шакля!— кричала баронеса, наче з-під подушки. 
Іван счез. Баронеса відштовхнула Зайцева: 
— Ідіть ви, прапорщик... Мені холодно... Ну геть-же, геть!
Зайцев благав, баронеса пручалася; Зайцев плюнув, баронеса пішла.
Знали всі баронесу цю. А офіцери тягали її куди кому захочеться. Командир першого батальону капітан Іванов, підібрав її десь у місті. Знали всі, що таке баронеса, а чоловік не знав, мабуть, як і завше, доведется йому взнати останнім.
Ще тільки вчора, полковник заборонив пускати баронесу в пульманівські вагони й наказав ад'ютантові: Треба-ж врешті повідомити про цю гидоту капітана Іванова. Це-ж чортзна-що!.. Все-ж таки вона дружина офіцера. 
Ад'ютант порадивсь з офіцерами й вирішено було підготувати потроху капітана Іванова, А баронеса поки-що перебралась у салдатські вагони.
Іван заліз у вагон, ліг на перетерте сіно й довго не міг поснути. Лізло в голову всяке, а найбільш-червоноармійців двоє, що їх розстріляли по наказу полковника куховари з офіцерської кухні. Мало хіба тих смертей бачив Іван на фронтах,—і нічого, а тут чудно стало... Стирчить і стирчить у голові: 
— Як це так? Не стрельни куховари—люди були-б живі, а стрелонули й нема.
Сьомий день лізе це Іванові в голову, пін його жене, а воно лізе особливо, коли ляже спати.
Довго Іван думав, і про бога, що його нема, і про правду, що її теж нема, додумавсь, аж до того, що й загалом на світі нічого нема крім, хіба, чипухи.
Дрімалося під вітер, набігав сон і ввижалося, що на Дочі вже весна, і ні війни тобі, ні потяга, а самісінька весна та вітер... Хороше... І верзилося ще, що із могили розтріляні червоноармійці піднялися; вони високі й прозорі, все росли, росли... А в середині у червоноармійців березки видко, ті, що біля могили ростуть. 
Ось уже й червоноармійців нема, стоять самі березки, і полковник в них із гвинтовки націляється. 
Ще багато де чого верзилось, а потім таке вважалося, що Іван маленкий; спить під батьківським кожухом, у лісовій халупі. Хороше, за халупою вітер гуде. 
Мати кажуть, що то домовий. Уже й в хату заліз домовий; — лапу під кожуха протягує, а Іван кричить: 
— Ой, мамо! 
І нахиляється мати, її тепле волосся лоскоче обличчя:
— Спи, Івасику!
Голос материн гарний... А чого, ото-ж баронеса кричить. Відкіля?.. 
Іван прокинувся. Мати, то сон. Це вагон... А за дверима, так і є, кричить баронеса:
— Шакля, Шакля! Відчиніть, я змерзла! 
І чого шкрябається? А чортова сучка". 
Вскочив, злюче дьорнув двері. 
— Шакля, голубчику, візміть, змерзла. 
Він її втяг, хотів пошукати їй місця, а вона вчепилася: 
— Я з вами. Зогрійте мене! Я змерзла.
Шаклі було огидно й жалко її й дратувало його, її п'яне тіло. Він кинув баронесу на сіно. Вона тулилась до нього: 
— Зогрійте мене... 
Шакля давно не знав жінки, а баронеси й зовсім; коли Іще трапиться така? Він навалився звірем.
IV. Чи встало, чи не встало сонце ранком; не видно нічого по-за хмарами. 
А от туманець встав, встали каптьори. 
Панцерник уже побіг прямо в золото лісу. 
Каптьори сипонули до волости, хто скоріше... Там соцькі наготували підвод; уже чекають дядьки. А кожному каптьорові хочете я кращу підводу дістати. 
До Івана причепився Зайцев: 
— Я з тобою. Шакля... 
— І охота вам, ото, ноги бити. Я з підводою прямо сюди підкатю. 
Зайцдв усміхнувся. 
— Добре, Шакля. 
Ах і гнав-же Іван сьогодні підводчика: 
— Ну дядьку, ну! 
— Так що-ж ну?... Ви-ж бачите яка дорога?... А шкапинка яка?...
Але дядько нахлистував шкапинку по ребрах. 
Ніколи було Іванові й назад подивитись; хто ото там трусить за ним верхи. 
А їхав то сам комендант потягу. 
А коли в'їхали в ліс, то комендант боком, боком, проміж дерева та кущів, зовсім од Івана близько.
Довго їхали так. Комендант уже думав, що зря за цим дуренем плентається, вже хотів на дорогу виїхати, але побачив таке: 
Дядько дрова збирає... Спинився Шакля, гукає дядька, але хіба його догукаєшся.
— Іч обернувся, ледащо; не йде чортів хахол до салдата... Закурити Шакля прохає... Іч, розговорилися!... Послухати-б, про що... Про юрінду мабуть... Звісно, мужик з мужиком... 
Комендант уже було себе виялав (здря, мовляв, плентаюся), як побачив: дядько й не подививсь на свої назбирані дрова, озирнувсь і пішов прямо в ліс.
— А ну, ну! 
Комендант по коневі, коли дивиться—дядько по лісові струже, аж курява йде, ще по коневі, а дядько в кущі... 
Бачить недобре Грицько, а комендант уже близько, аж трискотять кущі під конем. Заліг Грицько в кущі, стиснув нагана: 
— Ну, не видай. 
Гухнуло. Рванувся кінь.
Комендант, як мішок майнув у повітрі й шелеснув у кущі. 
— Ще раз, по коневі!... 
Гухнуло. Кінь рибонув, став навздибочки й упав на спину. 
— А тепер ноги!.. 
Усе миготіло повз Грицька, по обличчі стьобали гілки. 
— Стій, та стій!...— кричав Іван на візницю. 
А я що зроблю,— виправдувався дядько, — вона в мене, як розженеться коли, то одразу не спинеться, самі і ноги біжать... 
— Стій! Мовчи!
Довго прислухався Іван. Десь хруснула гілка, а далі тихо. 
— Мабуть так... Хіба мало стрільців?... Дядько галдівсь: 
— І що, ото слухати? Ще-ж скільки їхати?.. 
— Їдь!
Шаклю перегнали баронеса й Зайцев. Баронеса крикнула. 
— Здравствуйте, Шакля! Харч везете?.. 
Зайцев усміхаючись помотав на Шаклю кулаком. Баронеса довго озиралася й Шаклі було огидно.
V. Командир першої роти, полячок Хилковський мріяв Чернигівом; там у нього мати, дружина й власний будинок. Аби дірватися тільки, а то провчить він більшовиків Чернигівських; від нього не сховаєтьсь й жаден, під землею знайде.
— Чисто буде, як вода в Десні,— хвастався він перед салдатами.
Жовтий, низенький, з великим черепом, з запалими щоками й очима голодного звіря Хилковський нагадував упокійника. Сьогодні він не в дусі. Він сидит у лісовій халупі дивиться в вікно й бачить, як по дорозі двоє дядьків та жінка прямують з сіллю на Десну.
— Савко! 
Савко, так собі,—на вигляд звичайне й нікудишнє хлоп'я був за конюха, За ад'ютанта, за ката й за улюбленика Хилковського 
— Я, господин поручик!
— Упіймай мені отих солевозів. 
Через п'ять хвилин „солевози" вже перед Хилковського. 
— Розгружайсь! — сказав Хилковський. 
— Ваше благородіє... 
— Розгружайсь! 
— Господин офіцер!.. 
Савко дав прохачеві в спину приклада, той розтявся, промовив було „ваше", але в нього в бороді хряснув чобіт Хилковського:
— Я покажу вам як шпигунство розносити! Я вам покажу сіль... 
Хилковський вже кинувсь було до останніх, але йому подали телефонограму. Сповіщалося, що в розтошованні другої роти, через Десну перескочив хтось у мужицькому одягові й одстрілювавсь з нагана.
Безумовно шпигун. Бо недалеко знайдено забитого комендента полкового потягу й комендантового коня. 
Хилковський не читав далі. Він позеленів, затремтів і вказав на селян: 
— Савко, покажи їм грушу!..
Селян потягли. 
Стара була груша. Колись вона родила свої маленькі грушки і в-осени обсипала їх, якщо ніхто їх не обтрушував.
Тепер на груші цій часто бовтався хто-небудь, бо Хилковський нікого не любив випускати з рук своїх живим, хто тільки попадався з того боку десни.
Один селянин уже висів і хрипів на гиляці, а другого Савко підтягував на віжках і всіхався так звичайно, наче тяг з колодязя воду.
У кущах стогнала баба: 
— Голубоньки!.. Ну хоч цілою ротою, тільки не губить! Семеро їх діток у мене... Не губіть... 
Уже скинув з воза провизію каптьор Шакля. Він поспішав:
Грицька бачили, коменданта забито...
Скоріш відціля, к чорту! 
З по-за кущів салдат вивернувся, оскаженілий, як п'яний: 
— Хочеш серги на груші бачити, он там?.. 
— Що?
Салдат хихикнув: 
— Більшовики там бовтаються,—на груші. 
Шакля кинувся прибіг і зомлів: 
Баба висить; Приська Голоп'ятенкова, — хороша баба, ще й з трясовини колись його малого витягла, чоловік її висить і невже?., брат Шаклін висить, Панас...
“От і доспекулювався". 
І захотілось підвести гвинтовку і раз, раз!.. Але гвинтовки не було. Зарябіло в очах. 
Підійшли, баронеса й Зайцев. 
— Це я їх, господин прапорщик!— хвастається Савко і всміхається. Зайцев червоніє, відводить очі й легенько тремтить.
А баронеса? У неї на обличчі вираз такий, наче вона віддається комусь. 
Перед Івана майнула ніч: 
„Зігрійте мене!' ..
І прониза Шаклю дриж, наче всі болота, скільки їх не було, разом пройшли наскрізь його. 
— Шакля! — і баронеса, якось ніби-то потяглась до нього. 
Іван почув, що душно йому, що треба розірвати коміра... Він дико глянув навколо й кинувся геть... Баронеса за ним: 
— Шакля!..
Іванові здавалось, що за ним женеться жаба; в спину йому було холодно.
— Шакля!... 
Іван обернувся: 
— Блядь паршива, геть! 
Баронеса тяглася: 
— Ходім зі мною. Шакля!.. 
Іван штовхнув баронесу в груди. 
Вона впала, заголились ноги й знову вираз такий, наче вона віддається комусь. Шакля кинувся до возу.
VI. Наступ почався зовсім несподівано саме тоді, як повертався Шакля із роти до штабу. 
М'яко котився віз по болотяній дорозі, тихо гомоніли колеса, пахло під дядька кізяками й від коняки потом. Над Чернигівщиною вже висіла чорна ніч і було тихо в лісі. І раптом, гупнуло зразу з декількох гармат, тріснуло ніби над головою й розкололо ліс.
А коли переляканий дядько вискочив з лісу на торфяники, то на Десні вже гуло широко, аж поки досягало вухо. 
„Отце так наступ! — думав Шакля, —  чорта з два встоять тепер білі!..
І він їхав до штабу, а чого, — і сам не знав. 
Біля штабу була метушня й тривога; тягли в потяг офицерські речі, а хтось кричав у пітьмі: 
— Усіх озброїти, і писарів і каптьорів... Видати набоїв всім!.. 
Незрозуміло було Іванові: чому це так озброюваються й куди так спішать.
У пітьмі, біля вагоних колес; дві салдатських постаті: 
— Куди це ми?— питається пошепки один. 
— В похід, братишка! На Бахмач дьору дайом. На Ічні більшовики прорвали й пішли в обхід. 
— Ну? А що-ж ну?.. — розсердився другий, — що ну?! Додому тікати треба, от що! 
Шакля наливався радістю, -він п'янів. 
Панцерник швидко набирав снарядів. Іван дивився: 
„Спішить, братця, спішить!.. Тільки, здається, ваше не виспішиться!" 
— Матвій, чорт, ключа куди задівав?!.— кричав хтось на панцерникові. 
— Якого там тобі ключа? 
— А того, для рейок!..
Шаклю пронизало: 
Так от-же дурак! Ну як цього було не зміркувати?.. Тут-же, в штабному потязі, в ремонтній майстерні, він бачив, аж декілька таких ключів. Там-же ще й коваль знайомий є...
Іванові закалаталось серце, стало раптом душно,— він кинувся геть. 
Полковник говорив у телефон: 
— Нуда, ми приготувалися. Так невже-ж відступати?.. Ах, чорт!.. Що?. У мене добре... Панцерник пішов на підмогу... Що, наказ відступати?! Так, так... Слухаю, слухаю... Ну що-ж; доведеться... Ах чорт! 
Полковник кинув трубку й подививсь на ад'ютанта. Ад'ютант добре знав, що то визначає, коли в полковника вії дрижать, ад'ютант, стоїть в струнку. 
— От іцо, — каже полковник, — розстріляйте всіх арештованих всіх до одного.
— Слухаю-с! 
— Почекайте!.. От, розпорядіться ще там, щоб усе було напоготові.  
— Слухаю!
Шаклі не було чим дихати; повітря не вистачало. 
Він довго біг лісом, і прямував по колії. Руки й обличчя горіли, бо в ліси били й кололи гострі гилки. 
„Тут — вирішів він — Насип високий, тут!"... 
Але не було сили.
Він упав на спину, тяг в себе повітря й прислухався. Тихо і на Дочі, і на колії, тільки гремить на Десні. 
Але не можна гаятись; раз, два й усе пропало. 
Шакля працював: 
Отут як зіскоче, то й амба. І панцерникові амба, капут всьому.
Він скинув шенелю, сорочку розстібнув, і душно, ллється піт нема чим дихати. „Ось тільки трошки... Гайка паршива одна упирається". 
А на колії десь далеко гуде, тихо дрижить насип.
«Невже потяг? Так, потяг, бо гуде вже ближче... Треба встигнути бо ш тільки-ж гайка одна»!.. 
У голові мутніє, хрустять м'язи. 
"Піддалась!.. Скоріш, скоріш"..! 
На паротязі—два кулемети, офіцери, салдати й сам полковник. О він добре і знає, що таке горожанська війна, він тілько дивиться в темну далечінь і  раптом ухоплює машиніста за плече: 
— Стій! Кулемет!!.
Хитнуло. Загарчали вагони, зацокотів кулемет... Полковник стріляв з І нагана. На колії хтось метельнувся і впав. 
На потязі паніка; вистрибують з вагонів, хтось тягне кулемета, десь скиглить баронеса. 
— Заховайте мене! Я не хочу вмирати... Я смерти боюсь!.. 
І раптом радість: 
— Юрінда!.. Це наволоч одна там хотіла рейки розвинтити. Ну й вбито і його!..
Полковник схилився над убитим і чиркнув сірник... Чиркнув другий, третій і випростався. 
— Марш на потяг усі! — крикнув він на салдатів. 
— Що таке? — спитався ад'ютант. 
— Ах, себе розстріляв би! Це ж Шакля, каптьор отой. 
— Шакля.?! 
Офіцери згрудились біля полковника. 
Полковник обвів їх очима й нервово закричав: 
— А ну запевніть мене, що в нас не півпотяга більшовиків. А ну запевнить!..
Офіцери мовчали. 
— Готово! Можна їхати. — Гукнув хтось з лінії. 
Полковник втяг голову в плечі, наче йому було холодно й сказав сухо й строго: — Зкиньте з насипу наволоч цю... I на потяг панове офіцери!..
VII. І була ще ніч, мертва ніч, — над Доччю. Мудро, тисячами років пахли торори. Десь гуло, там, над Бахмачем, гнівно гуло, як кара. 
На Десні тихо, на Дочі тихо; вже нема штабних вагонів тільки мусор і лишився від них. 
А під насипом лежить Іван; над ним печально гудуть дуби... 
Сплять болота тисячероково, а над болотами вітер...
