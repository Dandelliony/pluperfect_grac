Образотворча сатира 1905 року
Спроби карикатурувати побут належать глибокій давнині, їх подибуємо ще на тім ступні людської культури, коли вона робила перші кроки на полі образотворчого мистецтва. Примітивна карикатура знана на Україні й Росії також з давна. Пізніша її форма (XVII століття) особливо розвинулась і вживалася в Росії (лубок) і вона вже набирала часом політичного характеру, як сюжетом так сатиричною трактовкою його. Та лубок не був самобутньою російською формою графічної сатири, він наслідував безоглядно західні зразки, на початку німецькі й голандські, а від XIX століття французькі.
На початку XIX століття у Франції народився новий вид сатиричної графіки, народилася політична образотворча сатира в її істотнім розумінні. Покликала до життя її політична хуртовина тодішня, а розвинулась вона й стала значним життєвим чинником через винахід саме тоді способу літографського друку. Літографія полегшувала роботу над сатиричним малюнком художникові, бо він після її винаходу робив малюнок на літографськім камні, а не на дереві й міді як раніш і прискорювала та поліпшувала репродукцію. Від цього часу й почалася спершу в Франції, а далі й по инших країнах сатирична преса. На тоді припадає й народження, власне, політичної сатири в Росії.
Часи Олександра І багаті на політичні події дали, основоположниками політичної сатири в Росії, Венеціянову й Теребньову багатий сюжетний матеріал, а талановитість обох сатириків-графіків унеможливила дальше безоглядне наслідування чужоземних зразків, що на нього хворіла попередня форма сатиричної графіки для широких народніх мас—лубок.
Пізніший вплив французьких класиків політичної й громадської сатири О. Дом’є й Гаварні на російських художників-карикатуристів, не можна закидати останнім, бо молода ще тоді російська сатира натурально, що мусила захопитись майстерністю обох всесвітніх велетнів карикатури й сатиричної графіки. В кожнім разі захоплення Дом'є й Гаварні й наслідування їх принесло для розвитку форми й техніки сатиричного малюнку та карикатури так багато, що не доводиться жалкувати за тимчасову втрату ним політичности. Роботи відомих художників, ілюстраторів творів Гоголя, Агіна й Боклевського, хоча й загубили політичний характер, та навряд чи це був вплив Дом'є (Дом'є пізніше перейшов до роботи над побутово-громадською сатирою), сатирі в Росії судилось перейти до побутових сюжетів через инші причини.
Після Боклевського альбому карикатур на війну 1855 р. більше політичної сатири не було. Сатиричні журнали ниділи й перейшли на гуморески.
Ми надійшли до того моменту звідки, власне, мав-би початись наш допис. Та згадали ми все попереднє тому, щоб виразніше далось усвідомити розвиток політичної сатири важливого мистецького розгалуження в житті, і частково пояснити слабість української сатиричної графіки, що, власне, 1906 року тільки народилась на світ, супроти російської, що мала за собою столітній розвиток.
1874 року з'явився сатиричний журнал „Шут". Він на короткий час відро
див побутову сатиру через ілюстрації до казки „Конек горбунек" Афанасьєва й глибокі талановиті шаржі славного Щербова, що за словами К. Сюнерберга, показував „далеко не смешное, а страшное в человеке”.
Щербова дослідники російської сатиричної графіки й уважають за батька оригінальної мистецької карикатури в Росії. 
П. Дульський  пише про нього це: Щербів своїми карикатурами безперечно підвищив цікавість до цього мистецтва. Можна з певністю сказати, що його зразкові, майстерні, живописно скомпоновані акварелі, правда позбавлені політичної тенденції, через свою новизну, мистецьку манеру й техніку, були першими ластівками сучасної російської художньої сатири. Щербів був предтечею російської художньої карикатури, що виявила себе так цікаво в деяких сатиричних журналах 1905—1906 років. 
Коли простежити за розвитком побутово-громадської й політичної сатири, то одразу стають виразними не тільки ті причини, що викликають її до життя, а й її першорядна вага в людськім житті й суспільних взаєминах. 
Коли можна лишатись невірою, що до життєвої ролі того розгалуження образотворчого мистецтва, яке ми нині називаємо станковізмом (нехай ці рядки візьмуть на увагу вороги його), то сатирична графіка, а вона в сучасній формі народилася наполовину зі станкової живописи, безперечно має виразну цю життєву доцільність. Вона перш за все є зброя в боротьбі ворожих людських клас і зброя, що завжди належить революційній руйнуючій класі. Тому ми й спостерігаємо розквіт художньої сатири за часів політично й суспільно чинних. В ті моменти історичні, коли провадилась політична боротьба, коли зміцнилась якась суспільна класа, аж до тієї міри, що воліла собі політичного панування.
Сатира створена людьми виключно для боротьби і це визначає її тематику й сюжетність та спосіб їх трактовки сатира вже не показувати смішне, не насміхатись, а глузувати, показувати „страшноє" в людини, огидне й знищувати його. 
Загальна доступність і зрозумілість образотворчої сатири й непомірно сильніший вплив її художньої форми та майстерного виконання на психіку маси,
ставлять цей вид сатири значно вище над її літературною формою та одночасно висувають їй певні формальні, композиційні й технічні вимоги. Сатиричний малюнок перш за все має бути лаконічним і воднораз зрозумілим, подавати сюжет так виразно й карикатурно-опукло, щоб він не потрібував у пояснюванні словесним текстом, бо тоді він багато виграє на силі впливу через раптовість, через зосередженість дужих впливових чинників у гострій лаконічній формі. 
Він має бути виконаний художньо, бо тільки тоді досягне своєї мети, — краса примушує й ворога визнавати себе. Він мусить бути гострий і дотепний, а це в певній мірі вимагає відповідної манери й техніки, — найбільше надається до цього художня графіка (ми навмисне згадали про гостроту на останку, бо знаємо, що нині саме цю властивість уважають багато на Україні за головну і досить часто нехтують иншими — грубість ніколи не стояла вище за красу, хоч краса й буває часом груба). 
Конкретно до теми нарису, до політичної сатиричної графіки 1905-1906 років у Росії й на Україні. 
1905 рік приніс широкі можливості для розвитку сатиричної графіки. Стиснута залізними обценьками цензури громадська думка з першим вітром політичної бурі вирвалось і на початку, маневруючи під пільним оком цензури, а далі вільно полилася на сторінках численних сатиричних журналів. 
Оснівна мета — боротьба з реакцією, з її лютими розправами над революційними масами, та з огидними способами цієї боротьби визначила круг сюжетів для цієї графіки. Всі художні сатиричні малюнки за цей час скеровані до цієї мети - до знищення, остогидлого царату. Об'єктами сатири для найкращих тодішніх майстрів були: цар з його прибічниками, криваві розправи з революційним рухом, єврейські погроми, то-що. 
Один сатиричний журнал цими словами характеризував тодішній стан у Російської монархії:
„--- ".
Таку-ж моторошну картину маємо з галереї тодішньої художньої сатири, що дали майстри об'єднані навколо „Мира искусства”. 
Учителями російських художників-сатириків були, на цей раз, німецькі художники, що видавали в Мюнхені всесвітньо відомий і до нині славний сатиричний журнал „Siraplicissimus", який 1894 року лютим бульдогом (емблема журналу) накинувся на німецьку політичну й суспільну правду з карикатур і графіки Heine, Bruno-Paul'e, Wilke, Thony й Cullransson'a. 
Російська сатирична графіка 1905—1906 років взяла від своїх учителів і характер сатири, гостру й нещадну вдачу бульдога й почасти форму та техніку її. 
Художня виразність, лаконічність і гострота, та не аби-яка глибокодумність і дотепність карикатурної трактовки сюжету, уміння спостерігти найогидніші життєві факти й риси, найстрашніше в природі ворога, найкраще проступає в малюнках Білібіна, Анісфельда, Добужинського, Лансера, Кардовського, Чехоніна і в карикатурах Кустодієва та Гржебіна. Працював над сатирою тоді й знаний художник Сіров і багато инших. Ці майстери високо піднесли сатиричну графіку 1905 року і її можна рівняти з роботами їх учителів із „Simplicissimus'a. Після їх вона в Росії вже не стояла так високо. Виразна, дотепна й сатирично-опукла та лаконічна трактовка сюжету в усіх тут поданих зразках і органічне поєднання її з майстерною формою й живописною чи графічною манерою високої техніки, робить сатиру зрозумілою й чинною навіть нині.
Хто не зрозуміє й не відчує сарказму в маленькому малюнкові заставці Білібіка „Sic transit... (так минає слава) на диво тонко виконаному? Не можна пізнати в зарізаному півневі на тарелі, що стоїть перед півнем Олександром III в мантильї й короні, Миколи II. Наголовна „Sic transit”... можна було-б і не давати — він і так написаний на обліччі “живого півня”, що другий раз в жадний спосіб не зможе вмерти.
Карикатура Гржебіна „Орел-оборотень, або політика, зовнішня й внутрішня ще більше гостра й сильна, хоч трохи менше лаконічна і слабіша технічно (тонке виконання “Sic transit” доводить, що Білібіна не дурно вважають найкращим графіком тоді—в инших своїх карикатурах він правда менше опукло й гостро трактує сюжет), тут образ і наголовок злиті. Дивитесь просто—бачите внутрішню політику — Маніфест 17 жовтня, що виходить екскрементами, а хочете довідатись про зовнішню поверніть малюнок. Подібність карикатурованого об'єкту безперечна. 
Надзвичайно сильна сатира Добужинського „Москва втихомирена". Моторошно стає від цього моря крови, що з нього лишень біліють вершки Кремля. Живими встають криваві події на Червоній Пресні. Гіперболізм трактовки й контраст сніжно білої архітектури кремлівських будов та кривавого моря, надали сатирі великої сили, а велика є те жахливе в людей катів, що веселяться розливши море крови. Графічна техніка теж дуже тонка й майстерна. 
Саркастична річ Кардовського „Ну, тащися Сивка!“, подає влучну й дотепну сатиру на царську „політику на селі". 
Лансере для відображення страшного взяв сюжетом бенкет генералів. Сюжет трактовано реалістично, аж до ретельних співаків „солдатиков”. 
Обличчя генералів психологічна характеристика всього генеральського корпусу, а назва „Поминки" робить з малюнку сатиру-трагедію і трагедія ця в широкій бравурній усмішці „солдатиков", адже вони так сміються на поминках своїх братів і сміються тому, що не знають, що роблять. Його-ж „Погром" увесь у наголовкові „ради стараться ваше превосходительство" в цім реальне й страшне-жахливе в людині.
Тільки два верхівці, дві повалених фігури й „Лихие" штрихи оливцем, а в далені тікають люди. Наголовок „Лихое дело". І ці „лихие" штрихи оливця дають сарказм, вони говорять, що не тільки ці два козаки, а за ними ще й ще, за ними „доблестное воинство", все воно брало участь в „лихом деле", чи свідомо? принаймні все? (Пирогів, „Лихое дело"). Класична сатиричною трактовкою карикатура Гржебіна на Дурново. Тільки довідатись хто не знає що:
---
Карикатура Кустодієва на Горемикіна, що „---" (Гоголь „Мертвие души") підкреслено нами ВХ. 
Сюжети й сатирична трактовка їх художниками - сатириками 1905 1906 років майже всі жахливі, бо не можна лишень сміятись над тією людиною, над тією суспільною верствою, над тим часом, що потоп у своє „страшне", тут треба навіть не сарказму, тут треба того страшного, що подав Анісфельд у своїй сатирі „1905". Всі шахи 1905 року вся кровожадність царату втілена в цій символістичній трактовкою й живописній технікою сатирі. 
Вона в цих потворах в їх огидних постатях, вона промінить з їх хижих очей, вп’ялася їх пазурами в купу своїх уже мертвих жертв.
Художники 1905 —1906 року в своїй сатиричній графіці сказали „всяку правду" і ця правда для виявлення себе покликала не сміх, не іронію чи сарказм, а жахливий півбожевільний регіт. І майстри сатирики не задумувались, щоб жахливо реготати з „правди" бо:
---
Отже що до трактовки сюжету й способів карикатурування художники-сатирики 1905—1906 років користались: з сатиричного малюнку реалістичного, реалістично-гіперболічного й символістичного та з реалістично підкресленого портрету-карикатури.
Хочемо сказати ще дві слові про техніку опрацьований малюнків, щоб закінчити про російську сатиричну графіку.
Істотною графікою поданих нами малюнків назвати не можна. Серед їх частину опрацьовано живописею й частина—графікою. Типовими майстрами живописної техніки були Анісфельд і Кардовський, а графічної Добушинський і Білібін. 
Майже всі мистецькі зразки подані тут і инші належать до революційного періоду 1905 року. Це ще раз підкреслює правдивість нашого твердження, що сатира є мистецтво боротьби, мистецтво для знищення гнилого.
Не можна сказати, щоб сатирична зброя художників-сатириків 1905 року була не гостра, не художня, тому, що вона не знищила ворога.
Буває ворог ще сильніший за найкращу зброю. Та вона багато й знищила й відограла поважну ролю в справі наростання в революційної класи волі до дальшої боротьби.
Доказом цьому той величезний успіх, що мала 1904 року російська сатирична художня преса «Зритель», «Жупел», «Адская почта», «Маски», «Молот», «Бурело» і кілька инших.
В справі української сатиричної графіки нам доведеться не багато говорити. 
Її спіткала инша історична доля, ніж російську, що не створювала грунту для її народин, аж до 1905 року.
В той час коли, для її російської сестри настав день найбуйнішого розквіту, вона лишень святкувала свої народини.
Ті п'ять тут поданих сатиричних репродукцій взято нами з єдиного тоді сатиричного журналу “Шершень", що почав видаваться за редакцією Лозинського в Київі 6 січня 1906 року та виходив до 14 липня того-ж року.
Значних і оригінальних художників-графіків на Україні тоді не було.
В “Шершні" працювали й художники не графіки й навіть не сатирики приміром Красицький.
Одначе серед кільканадцяти малюнків розкиданих у 9 числах журналу є кілька, що заслуговують уваги, котрий сатиричною-трактовкою сюжету, котрий вибором самого сюжету, котрий і майстерним опрацьованням та порівнюючи гарною технікою.
Найцікавіша річ, що на тодішній українській сатиричній графіці зовсім не позначився російський вплив. Ми лишень констатуємо цей факт, бо дошукуватись і вияснювати його причини річ складна і не належить до нашої теми.
Споміж оригінальних сатиричних малюнків „Шершня" найкращі належать Косинові (Яковлів) і Велентієві (Різниченко).
Косинів “Слав'янський бог Перун", поданий на обкладинці до 3 числа журналу досить гостра політична сатира на події 1905 року і добре виконаний технічно, пером і тушшю. Символістично й карикатурно замаскована трактовка сюжету все-ж виразна й сатирично опукла, — знавши часи до яких стосується малюнок його легко зрозуміти. Добре взяте загальний тон малюнку чорний, — він контрастований з білими плямами голів натовпу надає сатирі характеру. Дотепно й влучно обрано сам символ для царя — Перуна.
Малюнок Велентія «Мрії дійсність й у 5-му числі «Шершня» гарно опрацьований технічно пером, навіть з певною долею майстерности.
Його разом зі згаданим Косиновим можна назвати напоєним довільною дозою сарказму.
Влучно обрано для тодішніх часів і сюжет, що в нім сполучилась подвійна сатира на становище української преси й дбайливу охорону її агентами царського уряду й одночасно на мрії українофільської інтелігенції пересякнутої історичним романтизмом.
Сатира лаконічна й виразна наголовок навіть зайвий і шкодить графічному образові.
Цим малюнком Велентій виявив себе найкращим графіком тоді на Україні, бо другий його малюнок з 16—17 числа «обніміте брати мої найстаршого брата» технічно й художньо програє багато через невміле покриття акварелью, сюжетно-ж останній цікавіший, виразніший і гостріший за перший.
Вибором сюжету з суспільно - соціяльних взаємин українського села й гідною навіть нашого часу сатиричною трактовкою його, сатира досить цінна.
Адже, коли-б викинути поліцая, що з нагаєм примостився за куркулем, або замістити його сучасною постаттю куркулівсько-попівського слуги, ми мали-б сатиру на теперішні соціяльні взаємини нашого села. 
Зайвий для сатири другий рядок напису, без нього вона була-б лаконичніша й гостріша.
Осторонь стоїть використаний для сатири на широкий політичний сюжет малюнок їв. Бурячка «Духи тьми втікають від перших промінів дня». 
Він добре опрацьований пером, та занадто вже символістичний подібні речі не надаються до політичної сатири, оснівна мета якої, організувати маси в певнім напрямку, вимагає перш за все зрозумілої масам трактовки сюжету.
Формально роздвоєний він втратив багато на лаконічності й гострості, проте серед инших Бурячкових у „Шершні” найкращий. 
Найслабіша з поданих тут і сужетно й формально та технічно карикатура Бабенка “Типи хуліганів”.
Вона доводить як багато карикатура й сатира втрачає, коли їй бракує художньої ясности й майстерности та гарної техніки. 
Факт для карикатурування погромів взято їх з останніх, — він досить сильний, щоб під оливцем майстра вилитись у правдиву сатиру.
Хулігани також добрі, істотний і поліцай. 
А формально організовано сюжет не дотепно, не ощадно й не лаконічно і сатирі немає пояснення словами її не робить, вона бліда й тупа. 
Ще більше вражає неохайна техніка.
Ця карикатура Бабенка як-найкраще стверджує правдивість того, що шмагати можна лишень, надівши канчук на пужално краси, а корисний, щоб поганяти коней батіг, краще лишити для візників, бо найкраще глузує з огидного, злочинного й страшного „не істина, не справедливість, а краса”.
По-за всіма хибами й бідністю української сатиричної графіки „Шершень” був одначе радісним явищем на полі української культури.
В нім є кілька даних, що обіцяли розвиток політичної й суспільно-соціяльної сатиричної графіки на Україні.
Умови одначе змінилися.
З приходом Жовтневої революції революційна класа обрала за зброю иншу форму сатири й пропаганди.
Це плакат, що приніс і на Україну цілком нове розгалуження образотворчого мистецтва мистецтво вулиці.
