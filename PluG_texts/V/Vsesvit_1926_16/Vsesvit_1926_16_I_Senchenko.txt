АЙ-ПЕТРІ
До сонця радість давня надійшла, 
Як дивний ранок на чоло Ай-Петрі, 
Коли внизу, над морем ще пітьма 
А даль тремтить в туманах теплих; 
Коли загравний блиск, ще через спокій синій 
Салют червоний шле гірським вершинам 
І неба край лазурний і прозорий 
Із моря вирина і в пурпур знову тоне... 
Була утомлена до тупоти душа 
І чуткість розуму розбилась о каміння
То знов чудесна сила піднесла 
Мене на буйні верховини... 
О, радість світлая і спокій кришталевий! 
Налийте грудь — поки загін химерний 
Людської суєти, турбот і непокою 
Ще не залив невпинною рікою 
Юнацьких мрій про щастя синіх днів 
В заобрійним незнаємім краї... 
Тут тільки небо і шляхи морськії 
Дві безконечнії, невпиннії стихії
Та синій ліс, що в оболоках тоне 
І гори золоті і кучеряві гори! 
В солодкім сні ще спить земля труждена
 Приборкавши на час і злидні і печаль... 
Пливи ж но, радосте, у ранній час до мене 
По-між надземну й піднебесну грань. 
Поки загравний блиск ще через спокій синій 
Салют червоний шле гірським вершинам — 
Ми поблукаєм тут. А потім вниз, де людім 
Леліє вал морський життям побиті груди…
