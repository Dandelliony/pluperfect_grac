На сполох
...Через тоненькі дроти телефону ваша трівога передається до ближньої пожежної частини, де ввесь час, коло телефону, сидить чергова телефоністка. 
Нервуючись, тремтячим голосом, поспішаючи, переказуєте ви своє лихо, але телефоністка спокійно перепитує адресу — вулицю та № будинка пише оливцем телефонограму і одночасно приводить у рух гасло трівоги.
По всій пожежній частині в касярнях, їдальні, гаражі, читальні на башті та всюди, де тільки можуть бути вартові — пожежники, розлягаються трівожні дзвінки. 
Не встигли пролунати дзвінки, як пожежна машина вже на поготові, шофер біля керма, топорники та трубники на місцях і брандмейстер стоїть коло кватирки вікна, що з'єднує контору з гаражем, простигши дону руку до кватирки і тримаючи другою ручку від механізму, що автоматично відкриває ворота.
Грюкає кватирка. Телефоністка просуває крізь неї телефонограму і хутко повторює на словах адресу.
Брандмейстер схоплює телефонограму, приводить у рух механізм, стрибає на машину і авто хутко виїздить через відімкнені ворота на вулицю. 
Швидко мчить авто по сонних тихих вулицях, час од часу дзвенить дзвоник. Мешканці будинку, де счинилася пожежа, заспокойтесь. 
Порятунок близько. 
Пригадуєте, колись, ще хлопцем, ви, при перших згуках пожежної трівоги, нераз мабудь бігли, щоб побачити проїзд пожежної команди. Тоді було на що подивитись... 
Спереду вершник в блискучому шоломі, що - духу мчить конем і сурмить, щоб давали дорогу, а позаду довга валка при світлі смолоскипів. Блищать шоломи, храплять чудові, вигодовані коні, гремить і гуркотить пожежна валка.
Нема вже нині вершника, що так приваблював дітвору. 
Нема й тих вигодованих буйних, як звірі коней.
Їде один великий червоний авто, і тільки дзвонить у великий дзвоник замісць сирени.
Коли й зачуєте іноді сурму, то лише на великій пожежі, де зберетеся кілька пожежних частин і штаб-сурмачі сурмами передають загальну команду. Але на цьому авто, крім людей, ще багато ріжних приладь, потрібних для боротьби з пожежою. Є центробіжний смок, французька драбина, кілька штурмових драбин, що здовжують французьку, рятувальний апарат Геніга і багато іншого. 
Зупиняється авто коло будинку, що охоплений пожежою, і враз добре вимуштрувані пожежники починають свою працю.
Згружають французьку драбину і чипляють її до балкону або іншого виступу будинку, а штурмові драбини чекають на свою чергу. Один з пожежників біжить до водосточного крану, одбиває його та прикріплює пожежну кишку.
Команда — свиток брандмейстера — і топорники пішли по драбині вгору. За ними другі, що тягнуть штурмові драбини, щоб на випадок потреби дотачувати французьку драбину.
Сильним струмком б'є вода туди, де вже починає висовувати свої довгі язики вогонь.
Починається вперта небезпечна боротьба з вогнем за врятування людей та майна. 
...Ось як гадюки поповзли з п'ятого чи шостого поверху безконечні верьовки приладдя, що ним рятується людей. 
Поруч довгі мішки. Вкидають зверху у такий мішок двоє пожежників врятовану людину і вона хутко суне крізь цей мішок униз. 
А внизу, на вулиці, вже хвилюється та галасує людський натовп. На жаль щось малп’ячого має людська вдача, особливо підчас ріжних вуличних катастроф та збіговиськ. 
Наче кожен вважає за свій обов'язок зупинитись та поцікавитись, що трапилось. І поволі натовв зростає, зростає... Що правда, де-хто з натовпу знаходить тут таки собі роботу: дуже вже вабить влучна нагода „погріти свої руки у чужих кишенях“. 
І в цій метушні, серед галасу, гуркіту каміння, огню та диму хутко й віддано працюють пожежники.
Дуже часто заважає їм працювати цей натовп, що його даремно силкується відтиснути міліція. Вся увага пожежників зосереджена на боротьбі зі стихією і не раз нечемне, „тепле“ слово зірветься крізь щільно стиснуті зуби на адресу цікавих.
Але цікаві не чують і під загрозою потрапити під колеса або під уламки, що падають з будинку, ще ближче тиснуться до місця пожежі.
Свердлівська пожежна частина, одна з найстарших в Харкові. З її високої башти далеко видно місто і вартовий пожежник протягом трьох годин варти пильно придивляється до того краєвиду, що його варт було б подивиться й вам: море дахів і серед них вузенькі стрічки вулиць з людською метушнею. 
Правда, ланів вартовому не видно, бо надто широко розтлилося місто, вкривши камінням та залізом чимало десятин землі. 
Ходить вартовий по вишці, придивляється, чи не помітить де небудь гасла трівоги — диму або чогось подібного. 
Проте, важко щось помітити в тій плутанині дахів, що відкривається перед його очима. 
Хмари диму з коминів будинків та з труб заводів і фабрик, закривають бліде, хворе міське небо. 
Окрім того, місто надто вже механізовано. Кожна фабрика та завод та великі інституції мають у себе власні механічні апарати, що тримають звязок з пожежними частинами. А для послуг приватного мешканця завше знайдеться десь поблизу телефонний апарат і тепер здебільшого викликається пожежні команди тільки по телефону. 
В середині касарні дортуари пожежників. В них такий лад та чистота, що їх можна прирівняти до колишнього інституту, „благородних дєвіц“. 12 годин вартує пожежник і в цей час він цілком підлягає суворій військовій дисціпліні. Лягати на ліжко для відпочинку може лише той, що готується на зміну вартовому на башті. 
Звичайно, в час варти пожежників щохвилини можуть викликати на пожежу, на їх важку небезпечну працю, що не рідко закінчується і каліцтвом, і смертельними випадками. 
Але стільки людина звикає до умов своєї праці, що такими „дрібницями“ не заважає своїй голові. 
Свердлівська пожежна частина майже механізована зовсім. Здається є пара коней, але й тих ми застали непідкованими: мабуть не дуже велика потреба в них. І взагалі мало де в пожежних частинах залишились зараз коні. 
Механізація перемагає і стара казкова мальовничість залишається тількі в спогадах і дає шлях реальній залізній логіці машини.
Місто росте та шириться. Як гриби після дощу по вулицях виростають велетні будинки..
І це викликає потребу в дальшій механізації наших пожежних частин.
Зараз в гаражі Свердлівської частини будується нову механічну драбину, що буде 35 метрів завдовжки і механічно розсуватиметься. 
Після збудування цієї драбини можна буде обійтись без теперішньої французької драбини, що її доводиться дотачувати „штурмовками“, іноді на дуже значній та небезпечній височині. 
Важка, небезпечна праця у пожежників, але витримані, добре вимуштровані — вони пильно чатують, завше готові прийти на допомогу міським мешканям.
...Швидко мчить авто по сонних, тихих вулицях, час від часу дзвенить дзовник, будить трівогу в серці горожанина... 
...Зупиняється авто коло будинку, що охоплений пожежою, і враз добре вимуштрувані пожежники починають свою працю... 
...Команда свисток брандмейстера і топорники пішли по драбині вгору...

