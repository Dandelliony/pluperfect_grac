М'ЯКИЙ ХАРАКТЕР
Я, товариші, по природі дуже жалослива людина і характер маю відповідний — м'який характер, поганий характер. Я, наприклад не можу вдарити тварини — коня батогом підстьобнути, або корову дубцем ударити. Не можу — бо жалко. І через отой м'який жалосливий характер не люблю я тварин. І не то що не люблю, а сказати одверто — просто ненавидю. Бо з моїм характером любити тварин нема нікоторої можливости. І собак не люблю, і котів, і коней, і коз. І тигрів теж ненавидю. Правда, я тигрів зроду не бачив, але — даю слово чести, — що зустрінь я випадково тигра, їй богу одвернувся б і плюнув. Сказав би: хоч ти і тигр, а одійди, бо я тебе не люблю.
А все через характер. Та от вам приклад, чому я не люблю собак. Одного разу іду я вулицею. Гуляю. Весна, хороше так. Сонечко світить, горобці будівництвом займаються кубельця влаштовують. Да. Дивлюсь: поперед мене біжить сучечка риженька. Біжить собі, хвоста до гори задравши. Весела така сучечка, риженька. Коли це немов спід землі, спец з утильзаводу, або по сучасному — гицель. З цуркою. І таким янголом до тієї, значить, сучечки: цюці, цюці... Сучечка, звичайно, дурненька до нього,
а він її зразу: х-о-о-п! І поволік. Жалко мені стало сучечки - характер бо в мене жалосливий, паршивий характер. Треба, думаю собі, врятувати тварину бо пропаде. Я до спеца й говорю. А хіба є такий закон, говорю, щоб хазяйських собак хапать. Собака моя власна, товаришу.. - Ваша? відповідає, — Дуже приємно, що ваша. А чого ж, громодянине, у вашої собачки нема на шиї обов'язкової постанови окрвиконкому? Без реєстрації, сказать би, собачка ваша...
Витягає з кешеві сюрчка і сю-р-р-р-р! Ну а далі, як полагається.
-	Тов. міліціонер. Вот єтой гражданин заявляє, що собака його. Значить, єтой гражданин не виконує розпоряджень що до безпритульно-собачих заходів. Прошу скласти протокола...
Звичайно, нехай тепер хоч усіх собак передушать на утильзаводі, я не вступлюсь, бо на такий характер, як у мене, ніякої платні на штрафи не вистачить.
I котів теж бачити не можу. У моєї сусідки по кватирі кішечка єсть —Ундіночка називається. Сіренька така, чистенька кішечка і, розумієте, що дня біля моїх дверей, той... Вірите, дня не пропустить. Звичайно, як би на кого другого, впіймав Ундіночку та об одвірок потихеньку стукнув і було б чисто коло дверей. А я ж не можу, бо характер. Терпів я терпів, але нарешті не витерпів. Кличу якось сусідку й кажу:
-	Гражданко, це ж неможливо! Ви ж прерасно знаєте, що я вашої Ундіночки і не вдарю, і не вб'ю. Так змилосердіться ж. Що дня ж... і пальцем на „вещественное докательство" вказую. А сусідка мені:
-	Я, говорить, — товаришу, вегетаріанка і насилувать тварини не буду. І дивно од вас, од інтелігента таке чути.
-	Гражданко, я сам знаю, що я інтелігент, але ж уявіть собі, який от тих котів л'оріган...
-	Ну, що ж, — говорить, — л'оріган, чи інший сорт, а Ундіночки я насилувати не буду...
-	Не будете, говорю, — так і я ж не буду, бо характер мій не дозволяє на тварину руку підвести, а тебе говорю, гадюко, навчу, як треба котів до порядку привчать... Та як вихопив у неї з рук Ундіночку, та як почав тією Ундіночкою вовтузити сусідку і по голові, і по спині... Насилу кватиранти водою розлили...
Тепер, звичайно, суд. Може ще й у Бупрі доведеться сидіти.
Ну, щож і сяду. І сидітиму, а характеру свого не зміню. Не бив я зроду тварин і не битиму.
А щоб більше не страждать через свій жалосливий характер, вирішив я не любити тварин. Хай їх інші катують.
Досить з мене й Ундіночки. Як згадаю, що 25-го суд, так запропонуй мені зараз за три карбованці цілого слона — відмовлюсь, їй богу, відмовлюсь.
