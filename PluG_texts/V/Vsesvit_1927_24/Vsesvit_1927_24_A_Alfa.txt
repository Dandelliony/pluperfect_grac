СКУЛЬПТОР АРОНСОН
Не вважаючи на те, що Наум Львович Аронсон народився в Росії і ніколи не поривав звязку зі своєю батьківщиною, вся його творчість належить Франції.
Французьке мистецтво, своєрідна французька пластична культура, були тим магнітом, що 36 років тому притяг молодого учня Віленської художньої школи до Парижа, що назавжди став його другою батьківщиною.
Тяжко охарактеризувати творчий шлях Аронсона, його мистецтво не знає різких етапів розвитку, не прокладає нових шляхів, воно не звязане з жодним з численних сучасних паризьких художніх угруповань. Творчість Аронсонова вільна від всякої надуманости, усякої аналітики, і серед боїв сучасного мистецтва Аронсон завжди лишався нейтральним, упевнено відбиваючи в каміні та бронзі раз на завжди знайдене коло образів.
Сам митець вважає за переломний момент свого розвитку, за рік художньої дійшлости, 1905 рік, відколи починається безупинний і незатьмарений жодною невдачею шлях митця до чим раз більших успіхів та популярности. Визнаний скульптор сучасної Франції, що про нього з захопленням пишуть найвидатніші представники французької художньої критики - Вітраж і Поль Леон - Аронсон мав щастя не стикатися з консерватизмом громадської думки і легко завоював загальне визнання.
Секрет цієї незатьмареної жодною боротьбою слави Аронсонової полягає в традиційності його творчости.
На сучасну скульптуру величезний вплив зробив многогранний творчий геній Родена; його найближчі учні Бурдель і Аристид Майоль в свойому мистецтві розвинули кожний одну з сторін многогранної художньої спадщини Родена. Бурдель типовий художній епігон, взявши за зразок поворот до модерністської, стилізаторської та декоративної скульптури, що намітився вже в де-яких роботах Родена, дав мистецтво на погляд ефектне і блискуче, та внутрішньо пусте, що еклектично переробляє найріжніші художні епохи та стилі. Майоль, найцікавіший скульптор сучасної Фрації, є справжнім продовжником Родена; він вивів сучасну скульптуру з безпорадности імпресіонізму, повернув їй повноту суцільного пластичного сприймання і намітив на шляху неопримітивізму майже втрачений звязок із класичним мистецтвом Греччини та Відродження.
Обидва ці митці, що зробили великий вплив на сучасне художнє покоління, належать новому часові, вже стоять по-за колом роденівського мистецтва.
Аронсон, не бувши, як вони, безпосереднім учнем Родена, сприйняв його
творчість у всій її широті, вона для нього не вихідна точка для дальших формальних шукань, а невичерпна скарбниця, звідки він бере високі зразки для свого тонкого мистецтва.
Споріднення з Роденом у Аронсона підкреслюється ще тим, що він ніколи не переставав, як Бурдель або Майоль, бути імперсіоністом, хоч треба зауважити, що, як і в Родена, самим імпресіонізмом творчість Аронсонова не обмежується. Цією-ж наступною залежністю пояснюється і те, що Аронсон лишається після Родена найбільшим митцем скульптурного портрета, галузи, де імпресіонізм був найдужчий і що досі ще не війшла в коло формальних шукань молодого мистецтва.
Загально відомі Аронсоновські погруддя Пастера, Толстого, Бетховена, зразки великого портретного мистецтва, не виходячи за межі роденівського кола ідей та форм, сильно, одначе, відріжняються, як і вся творчість Аронсонова, від них іншою настроєністю, як що можна так висловитися, іншим тонусом почуття.
Роден — борець вдачею, і драматичної сили повні кращі його роботи, у нього багато не тільки від гармонії античних митців, але й від титана Мікель-Анджело - Аронсон вносив у свої роботи ніжний струмок лірики, що надає їм особивої інтимної краси, особливо ясно проступає це в його жіночих торсах.
Митець ніколи не цурався соціяльних тем у своїх роботах, його різцю належать: і символічна, що опустила руки після розгрому 1905 року „Россия“, і роботи, створені як протест проти світової бійні та єврейських погромів, одначе, всі ці твори не належать до найсильніших в його творчості. Традиційна художня консервативність Аронсона, його „ліричність" накидає на всі його роботи відтінок утихомирености, що обмежує їхній діяпозон та разом з тим надає їм своєрідної краси.

Жовтизною осіннього листка, солодким сумом романської культури віє від численних робіт Аронсона, далекого в своїй творчості від мистецтва сьогоднішнього дня. Він швидче приєднується до епохи великих французьких імпресіоністів, що вже відзвучала.
