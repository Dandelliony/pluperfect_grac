ІСТОРІЯ УКРАЇНСЬКОЇ КОЗАЧЧИНИ
Забираючи козаків на свою службу, Баторій, з одного боку, сповняв ради й бажання хана щодо заведення спокою на полудневій границі. Хан радив взяти ліпшу частину козаччини на свою службу, інших здавити репресіями: не давати їм притулку на Україні, не пускати до них запасів; і Баторій через свого посла заявив, що се все сповнив або сповнить: козаків на свою службу візьме, накази старостам видав, князеві Острозькому поручив зігнати козаків з Низу. Все зробив, що міг зробити лояльний сусід і союзник. Але текст його «постанови з низовцями» вказує ще на іншу сторону, яку мав на оці Баторій при своїй організації козацького полку: скористати з нього в своїй війні з Москвою. Козаки діставали збільшену платню аж до кінця московської війни, отже, мали зараз у ній взяти участь. Судячи по тих скептичних замітках щодо осягнення спокою на полудневій границі, які Баторій так щедро розсипав у своїй інструкції, він сій, другій стороні — пожитку з козаччини для московської війни,— надавав далеко більше реального значення і не помилився.
Ні накази старостам, ні перспектива експедиції Острозького, що з якихось ближче незвісних мотивів таки зовсім не відбулась, ні тим менше перехід на королівську службу кількох сот «передніших» козаків не стримали зовсім козацьких зачіпок на полудні. Вже тої самої осені 1578 року якийсь «Лук’ян козак» (може, звісний пізніше а титулом «гетьмана козацького« Лук’ян Чорнинський) напав на Молдову, потім пішов під Очаків і зайняв там табуни кінські. Слідом «воєводич молдавський» Костянтин Лакуста, учасник авантюр Підкови, втікши зі Львова в степи й зібравши «ро części îotroetwa» (по честі лотрів), пішов теж на Молдову. Там його погромили, і він, завернувшися, подався, як казали, до Москви, то значить в лівобічні краї. Та на весну 1579 року він об’явився знову над Дніпром недалеко Черкас, збираючи свосвільні купи козацькі й ладячись до нового походу на Волощину. Баторій був дуже роздражений всім сим і поспішив на перші вісті вислати на Україну свого дворянина, щоб за поміччю пограничних старост і королівських козаків зловити Лакусту. Козакам він пригадував їхній обов'язок служби і грозив карами смертельними, якби мали помагати Лакусті в його планах. За кілька день знов цілий ряд потверджень на Україну в тій же справі — ловити авантурника. Чи вдалося запобігти його походам, не знаємо, але спокою в степах, очевидно, таки далі не було.
Та й трудно було вимагати лояльності і порядку від козаків, коли саме правительство не здобувалося на ніякий порядок в своїх відносинах до козаків і обов’язках, які брало на себе в заміну за свої жадання послуху і спокою. В листі шефа козаччини, старости черкаського, писанім півроку по новій ординації козацькій до канцлера коронного, знаходимо хоч побіжні, але незвичайно цінні з сього погляду згадки. «Зволив мені написати, ваша милость, що король посилає Янчу, аби видати низовцям гроші, та не тільки що грошей, а навіть і Янчі козаки не могли дочекатися, і я вже довше ніяк не міг їх затримати — пішли всі на Низ; я сповнив волю і наказ королівський: всіх їх стягнув до Черкас, але чи то через недбальство королівських післанців чи з иньшої причини та козацька розправа (улагодження справ з козаками. — Ред.) затяглася; а хоч козаки всі мені прирікли й обіцяли нічого против волі королівської та й на улуси татарські не ходити, але тому не можна вірити так дуже, бо то нарід своєвільний». Так розуміється! Трудно було сподіватися, що в своїх обіцянках витривають своєвільні козаки, коли таким непевним у своїх обов’язаннях і розпорядженнях показувало себе правительство, що хотіло їх дисциплінувати, а натомість деморалізувало, і брак словності й солідності хотіло надолужити терором.
На сеймі, скликанім з кінцем того року, король перевів ухвалу, яка тимчасово, до нового сейму, давала українській адміністрації широкі права карання своєвільних людей нешляхетського роду, «що на Україні Руській, Київській, Волинській, Подільській. Браславській згоду з турками, татарами, волохами турбують», а шляхтичів мав судити задворний королівський суд і засуджувати навіть «на горло». На початку 1580 року виданий був універсал до урядів і шляхти української, де король наказував їм пильнувати спокою на полудневій границі і ловити всіх провинних. Результатів не знаємо, але, очевидно, не було ніяких особливих. (В пізнішім листі 1583 року Баторій пригадував, що не зробив ужитку з свого права судити шляхту. — М. Г.). Хан через послів не переставав скаржитися на розбої й грабовання козаків»; Баторій повторював, що буде робити, що може, але нічого не може обіцяти, бо козаки — се купа людей з різних народів, без певних осель, не підвладних ніякому праву і ні від кого не залежних. В 1581 році бачимо козаків реєстрових на Поділлі, розложених з польським військом, очевидно, для спокою від татар і своєвільних козаків. (Є звістка про битву Вишневецького з татарами весною 1581 року. — М. Г.).
Але все-таки сі півтреті року, 1579 —1581, був розмірно спокій від козаків на полудні, бо їхню енергію займала московська війна. Шеф реєстрових козаків Михайло Вишневецький з іншими українськими магнатами в роках 1579 — 1581 пустошив московську Сіверщину, нищив тутешні замки і, очевидно, при тім головний контингент поруч місцевої шляхти давала йому козаччина, реєстрова і ще більше нереєстрова. З 1580 року маємо випадкову звістку, що реєстрові козаки під проводом Оришовського ходили під Стародуб і Почеп, спалили кілька міст і замків і пішли з великою добичею. На північнім театрі війни також виступає в тих роках козаччина: в кампанії 1579 року під Полоцьком були «козаки низові», очевидно, нереєстрові під проводом Матвія Самоватого і Миколая. В 1580 році знаємо довгий ряд козацьких ватаг, звербованих різними панами і під проводом своїх ватажків. Так воєвода полоцький Доргостаський мав сто козаків кінних і триста піших, славний Филон Кмита 100 кінних І 500 піших, Борис Жаба 300 піших, Гаврило Біруля 500. Голубок 100. Корнило Перевальський 100, Федір Кишевич 100 і т. д. (Що контингенти були козацькі, означено не всюди: в наведенім мною ряді імен, почавши від Бірулі, нема сеї вказівки, але що се були ватажки козацькі, нема сумніву. Біруля і Голубок були звісні як козацькі ватажки. - М. Г.).
Але московська війна скінчилася на початку 1582 року. Навербовані для війни контингенти були розпущені, в тім і козацькі ватаги. Не тільки нереєстрова козаччина, навербована на війну, мусила вертатися додому, а й козаччина реєстрова або була також відправлена за браком грошей в короннім скарбі, або сама розійшлася, не діставши заплати за останній рік служби, як не дістало її взагалі військо. Землі польсько-литовські, а спеціально українські зароїлися масою народу, призвичаєного до військового добичництва і тепер полишеного без заняття і без усяких засобів. На східноукраїнськім пограниччі збирається маса неспокійного, палкого, войовничого елементу, що починає в різних експедиціях шукати виходу своїй енергії й джерела прожитку. Елемент козацький, і без того вже досить сильний і численний, збільшується й зміцнюється ще масою різкої збиранини, що була витягнена війною, і тепер лишилася без діла і прожитку.
«Козацькі напади стали ще частіші після того, як король Стефан уложив згоду з великим князем московським», зауважує сучасник Гайденштайн, віддаючи погляди правительствених і двірських кіл.: «військо наше було розпущене, і багато з нього людей, непризвичаєних і неохочих до праці, а привичних жити здобичею з неприятельських країв, удалося до козаків, а вони, збільшивши свої сили, почали що далі, то частіше нападати на краї, що були в згоді з Польщею, грабувати й палити».
Се вперше було спостережене те чергування припливу й відпливу козацької енергії, що проявляло себе потім звичайно. Раз у раз правительство звертало козацькі сили на легалізовану війну й само, посередньо, через свої заклики й своїх вербувачів, доводило до максимуму силу й чисельність козацьких контингентів; потім пускало їх «на зелену пашу», і коли сі козацькі контингенти, зоставшися без прожитку й заняття, шукали собі виходу в самовільних походах, воно кидалося до репресій, скарг на козацьке «лотровство» і т. д. Трудно, одначе, судити, скільки саме тут було простої короткозорості, скільки впливу польської державної vis major: браку грошових засобів у правительства на те, щоб задоволити потреби війська по війні, і браку сил і екзекутиви, щоб затримати в спокої й порядку неспокійний воєнний елемент по кампанії. Вичерпання всіх засобів мало, звичайно, той результат, що держава по скінченій кампанії зоставалася вповні без війська, вповні безвладна і не могла нічим стримати буйний воєнний елемент, якому незаплачення платні давало певне моральне оправдання на всякі непорядки й вибрики. Так і тепер — випустивши на Україну масу воєнного, своєвільного елементу, з незаплаченими претензіями до держави, правительство заразом розпустило навіть ту «переднішу» частину козаччини, що мала служити в її руках гальмом козачих своєвільств.
Правительство не було зовсім сліпе на сі перспективи, і король жадав принаймні, щоб сейм полишив йому надалі право судити своїм королівським судом шляхтичів, які б почали організовувати самовільні походи. Але шляхта, утомлена тими уступками, які мусила робити королеві на попередніх сеймах під натиском війни, тепер рішуче не хотіла йому годити. Грошей на заплату війську не ухвалила, повновластя на своєвільців не дала.
Результати всього того скоро себе показали.
Вже під кінець 1582 року прислав хан посланця з жалями, що козаки погромили на Самарі татарських послів, які везли з Москви «упоминки» ханові; хан жадав нагороди, інакше грозився зараз іти на Україну — вже вирушив з своїм військом. Турецький посол, що приїхав для сильнішого враження, підтримував жадання хана і грозив, що коли король тих пограбованих грошей не верне, турки вишлють також своє 40-тисячне військо на Україну разом з татарами. Баторій, одначе, не вважав можливим відновляти давні практики: нагороджувати з коронного скарбу шкоди, вчинені козаками, й повторив свою відповідь, що він над козаками власті не має й за них не відповідає, а заразом став мобілізувати все можливе проти татар. Се зробило своє враження, і татарська орда вернулася від Дніпра назад.
Але на весну 1583 року нова тривога: козаки зачали збиратися походом на Молдову — вести нового претендента на молдавський престол, що звався Мануїлом сина Івоні. Листи й накази, які король поспішив розіслати до начальників польських військ і пограничних старост, не багато помогли, тим більше що й серед панів тутешніх знайшлися прихильники чи помічники. Молдавській експедиції, одначе, запобіг брацлавський староста Струсь, погромивши козаків, що йшли з претендентом. Тоді козаки звернулися на турецькі городи — зруйнували Ягорлик на Дністрі, здобули й пограбили місто Тягиню (Бендери) і всю околицю, забрали турецькі гармати й велику здобичу (казали, що продали її на ярмарку за 12 тисяч золотих). Се страшенно розлютило й розтривожило короля, бо грозило стягнути на Польщу справді турецький похід тим більше, що козаки скрізь розславлювали, що ходили на турків «за наказом» (правительства), і на тій підставі на Україні скрізь жадали собі удержання — може бути, що була тут якась містифікація. (Се могло бути тим легше, що за сей похід 1583 року партія Замойського обвинувачувала Зборовських, сі, навпаки, звалювали вину походу на Замойського, себто на правительство, котрого Замойський був правою рукою: що він напустив козаків на Молдову, аби вони там наклали головами, а потім на них же вину зложив... Козакам, таким чином, могло бути справді піддано з котрогось боку переконання, що правительство бажає такого походу. — М. Г.).
З другої сторони, король не залишив з свого боку можливо пострашити шляхту перспективами сеї авантюри, доводячи потребу широкої повновласті на своєвільних панів. Королівське військо погналося за козаками, вони кинули забрані гармати і втекли за Дніпро. Далі за ними ганятися було неможливо, та й правительство боялось, що вони перейдуть за московські границі та стануть небезпечною зброєю проти Польщі. Султана заспокоєно обіцянкою звернути гармати й покарати провинників. Наловлено їх по різних місцях і на очах турецького чауша стято тридцять душ у Львові. (...Козацький старший, скараний на смерть за сю історію, був звісний нам Янчі Бегер, комісар королівський, названий у Папроцького як провокатор (з руки Замойського) до походу на турків. — М. Г.). З шляхти справа скропилася на Самійлі Зборовськім, звіснім авантурнику і старім ворогу короля й Замойського. Вже перед тим позбавлений горожанських прав, він стягнув на себе і свого брата різні обвинувачення, між іншим, і те, що, мовляв, намовив до нападу на турків козаків, з якими стояв в зносинах і пробував у них ще перед тим на Запорожжі. Його стято тепер.
Ловлення провинників королівськими комісарами на Подніпров'ї було, здається, причиною якихось розрухів. Маємо глуху звістку про якусь незгоду між черкащанами і козаками. В сій справі вислано туди одного з ротмістрів, Оржельського, але, крім поручения розібрати ту справу черкасців з козаками, йому дано й друге — зробити новий вербунок козаків на службу королівську, взяти їх 600 чоловік на плату державну.
Мотивів не знаємо: чи треба було просто воєнного контингенту, чи сподівалися, що се поможе до зменшення козацької самоволі. Ожельський доручення сповнив, якщо правду каже, не без трудності, бо, каже, козаки більше цінили надію на здобич у, як платню. Справді, мусив дати їм платню більшу, ніж в 1578 році: по 20 золотих на рік і по 4 аршини сукна (5 локтів). Військо се, як каже скарбова записка, було розложене на Поділлі разом з польськими вояками. Маємо звістку про виплату для нього, чи властиво про сукно, і з дальшого, 1584 року. Хто був поставлений над козаками старшим, тепер не знаємо, але не бачу причин думати, що від сього уряду був відсунений Оришовський, що далі, в роках 1585 —1586, фігурує в ролі «гетьмана запорозького». Зрештою ніяких подробиць про діяльність сього нового (третього з ряду) реєстрового козацького війська за короткий час його існування не маємо. Правительствених актів, які б нормували права й обов’язки його, теж нема. Очевидно, було се відновлення знаного вже інституту з тим же характером і правами; а був він вийшов з життя тільки через неувагу чи брак фондів.
Ні се нове навербування козаків, ні суворі кари на учасників авантюр 1583 року не зробили тривкого впливу на козацькі своєвільства. Літо 1584 року пройшло, здається, тихо. Але під кінець року козаки напали на Очаків, спалили й наробили татарам шкоди, а в польських кругах — тривоги. Потім, здається, незалежно нід сього походу, козаки ще ходили на улуси татарські й зайняли масу худоби і людей в неволю побрали. Хан вислав на Україну орду в відплату за се. Татар кінець кінцем погромили, але боялись, що ся козацька авантюра послужить останньою краплею в чаші турецького гніву, тим більше що Порта тоді розмахалась, недавно справивши похід на Крим. На зимовім сеймі на початку 1585 року дуже тим тривожились, але кінець кінцем нічого не урадили. Король вислав на Поділля й Волинь свого посланця Глембоцького шукати стад, що козаки захопили у татар, а мабуть, і провинників. Ся місія, одначе, скінчилася дуже сумно для королівського посланця : десь він з козаками собі зайшов і ті його кінець кінцем утопили.
Се була, одначе, занадто ризикована історія, навіть для козаччини, і її ватажки рішили зняти з себе відповідальність за се. «Князь Михайло Ружинскій, гетманъ Козаковъ запорожскихъ и зъ иншнми козаками, товаришами своими запорожскими» прислали в Київ до уряду одинадцять чоловік, окованих як провинників сеї історії — «менечи, якобы ты одинадцять человѣковъ з бунтовавши ся небожчика пана Глубоцкого замордовали и утопили, у тыхъ одинадцать человѣковъ узнали и нашли быть винными». Підвоєвода київський, одначе, їх прийняти не схотів і відіслав до ратуші, де знов їх міщани не хотіли прийняти, «бо дей ту въ кисвскомъ ратушу, яко на Украйни, везеня такъ моцного якъ увъ ыншихъ местахъ нетъ». Чи досиділися вони тут королівської резолюції, чи знайшли спосіб утекти, «яко на Україні», зістається незвісннм.
З московських джерел довідуємось, що козаки вели також по-давньому зносини з московськими воєводами, очевидно, щоб діставати від них «жалованье» і запаси на війну з татарами, й брали участь в тодішніх кримських замішаннях. В 1585 році козаки під проводом Оришовського мали двічі ходити на кримські улуси й забрати масу худоби; пізніше від Оришовського і від інших отаманів козацьких їздили в Крим посланці й заявляли хану готовність служити йому на всіх його ворогів, окрім Польщі (може розумілися тодішні конфлікти Криму з Портою). Але з сього всього не вийшло нічого, козаки далі робили напади на кримські улуси, а московське правительство підтримувало зносини з їхніми ватажками — Михайлом Ружинським, його братом Кириком й іншими отаманами, та напускало їх на татар.
З джерел місцевих — з листа Богдана Микошинського, «гетьмана війська запорозького» — довідуємося, що весною 1586 року козаки билися з татарами на Дніпрі: хан хотів перейти через Дніпро коло Таволжаного острова, і козаки билися з ними 1 не дали перейти.
Смерть Баторія при кінці того року і безкоролів’я з завзятою боротьбою партій, що розпочалася тоді, додали духу козаччині. Козаки знову напали на Очаків, здобули замок, вилізши вночі по драбинах, вирізали залогу, пограбували й спалили місто. Потім рушили на Волощину з якимсь претендентом. Похід не удався: господар спочатку відступив перед ними, але, діставши поміч від турків, змусив забратися з Волощини на Покуття. За сим пішов похід на море. Ватажком був Кулага, мабуть, Захар Кулага, один з отаманів в реєстрі 1581 року. Козаки на човнах прийшли під Козлів (тепер Євпаторію), здобули кілька турецьких кораблів, потім напали на місто, погромили кількасот крамниць, позабирали товари, турків і жидів били й забирали в неволю. Але тут наспів калга з татарами, сталася битва в самім місті. Кулагу вбито, кількадесят козаків захоплено, інші пішли собі. Напали також на Білгород, попалили місто. Другим разом, нібито вони також, напали на Азов, погромили бухарських купців, взяли в неволю триста людей. Розгніваний тим всім султан наказав хану йти на Україну, а з-за Дунаю мав туди ж іти з військом турецьким, взявши до помочі також волохів, беглербег, «то єсть гетьман всіх військ європейських»,— він разом з татарами мав вдарити на Польщу.
Польські круги огорнула паніка — до війни з Туреччиною вони чули себе зовсім не приготованими. (Тривожні поголоски про турецький похід були уже під час сейму 1587 року, але вони були фальшиві. — М. Г.) Край не вийшов іще з атмосфери анархії й усобиць безкоролів’я; відносини до Австрії, порушені оружною боротьбою австрійської й шведської партії, були не упорядковані. Польща чула себе на краю погибелі. Правда, хмара пролетіла. Хан, як толкували, з лакомства до здобичі поспішився нападом на Україну і був побитий. Козаки на річці Кам’янці сильно погромили його, па переправі через Дністер також побили орду, багато татар погинуло, і хан, сам постріляний, мусив завернутися до Криму, перше ніж рушило з-за Дунаю турецьке військо. Енергія розпуки додала сил шефу польських воєнних сил Замойському, він встиг стягнути деякі сили, й вісті про се, принесені передовим турецьким військом, що впало було на Покуття, прохолодили воєнний запал турків. Беглербег, відступивши за Дунай на Сілістрії, зимою 1589 року розпочав переговори, поставивши умовою скасування пограничних замків, що служили вихідними точками для козацьких походів, знищення та приборкання самих козаків. На друге літо, одначе, визначив новий похід на Польщу.
Під сими враженнями був скликаний сейм на весну 1590 року. Небезпека від турків, потреба приборкання козаччини, організація оборони стояли на першім плані. А то тим більше, що зріст козаччини почав давати себе взнаки й українській шляхті. Вже на сеймі 1587 року відзивалися нарікання на козаків, що вони приходять в подільські села, грабують, а кажуть, що роблять то за позволениям Речі Посполитої. В шляхетських інструкціях на сейм 1590 року ми знаходимо жалі, що козаки «не тільки своїм своєвільством нарушують умови і союзи з сусідніми державами, але і нам (шляхті) дають себе знати, поводяться з нами не інакше, як татари,— вкладають великі окупи на народ шляхетський і міста, тільки що маєтностей не палять». (Але чи дата сеї інструкції певна, чи не належить вона до часів наливайківських? — М. Г.). І роком пізніший королівський універсал, сповіщаючи про вислання на Україну комісарів для розслідження тутешніх самовільств, мотивує се не тільки нападами на сусідні держави, а й «великими
і нечуваними шкодами»«кривдами грабежами й убивствами по містах, містечках і селах» воєводств Волинського, Київського і Брацлавського «від своєвільних людей ».
Судові книги Східної України справді дають нам не один приклад таких своєвільств. Так, наприклад, управитель Коденської волості Тишкевичів в 1586 році скаржився, що під час тривоги татарської «ниякиєсь козаки на имя Лукян Чернинскій, который кажетъ себе гетманомъ звати, ниякійсь Ивановскій а Патока з Пергать и иншихъ козаковъ не мало», зібравши селян з сусідніх сіл, напали на місто Кодно й пограбували, також сусідні фільварки. Київський хорунжий Бутович з своїм сином, що, очевидно, стояв в близьких відносинах з козаками, закликавши кілька сот козаків, зграбували маєтність Хворощанську Козаровських, з якими, видко, мали якісь спори і таке інше. Робилися екскурсії і в дальші краї. Наприклад, весною 1590 року ватаги козацькі під проводом кількох отаманів (Якуба Осовського, Андрія Рогачовського, осаула Федора Полоуса й інших) пройшли в Бихівську волость Ходкевичів, іменем свого гетьмана Войтеха Чановицького «розказуючи собѣ податокъ незвиклий грошовий и незмърную и незвиклую стацію, такъ тежъ салетру, оловъ и сѣрки колько тысячи фунтовъ на козаки складати», та забирали силоміць худобу, припаси, всякі речі у місцевої людності й чинили різні кривди й насильства й таке інше.
Навербоване в 1583 році козацьке військо дуже скоро розлізлося, прищепивши козацькій масі тільки свої претензії до різких прав і привілеїв, почавши від судово-адміністраційного імунітету й кінчаючи претензіями на« приставства» — квартири й виживлення. Коли на конвокаційний сейм на початку 1587 року приїхав Оришовський з своїми жаданнями щодо невиплаченої платні і нагороди за службу — свою службу чи козаків взагалі, сього лаконічний щоденник (Діаріуш з 1587 р. — М. Г.) не пояснює (зате згадує, що Оришовський був убраний po grecku і під час читання його петиції сів на ziemi po turecku — в зв’язку з сим була, мабуть, піднята справа реєстрового козацтва. Дебатів, на жаль, не знаємо, маємо тільки коротеньку згадку, що козаків рішено наново взяти на службу, а над ними настановити знову Оришовського. Щодо контингенту маємо звістку, докладності якої, на жаль, не можемо провірити, що в 1588 році було в службі 960 козаків. В славній Бичинській битві того ж року, що рішила претензії на польську корону між Жигимонтом і Максиміліаном австрійським, брали участь і козаки з Оришовським і іншими ватажками (Голубком між іншим). Але чи був цілий той час (1587 —1590 рр.) постійний козацький полк в тій великості, се дуже непевно. Судячи з того, що на сеймі 1590 року ідуть наново дебати про сформування нового козацького війська, скорше треба думати, що та звичайна причина — не сплачення грошей — дала розлізтися й козацькому полкові, набраному в 1587 році (думаю, що він таки був набраний), а вся козаччина без різниці була захоплена останніми походами на турка.
Сейм, скликаний на весну 1590 року, стояв під враженням страшних вістей, привезених з Туреччини: Порта жадав від Польщі річної дані, інакше грозить новим походом і обіцяв потурчити поляків. На посольство польське в Царгороді візир кричав, як на яку голоту: «Чи маєте розум, опам'ятайтеся! Хто коли противився мені? Перс боїться мене, Венеція тремтить, італієць проситься, німець мусить дати, що скажу! Пошлю на вас всі татарські орди, мунтян і волохів, пашу силістрійського, будинського, темешварського, беглербека силістрійського з двома стами тисяч коней? Світ дрижить переді мною!» Таке оповідали на сеймі, і гетьман Замойський на колінах просив палату, щоб поважно подумала над справою, бо справді небезпечність зовсім серйозна. І сейм оцінював ситуацію дуже серйозно — в гру йшло саме існування Польщі і можливість завоювання її, як недавно сталося з Угорщиною. Треба було змобілізувати всі сили проти ворога.
В таких обставинах і такім настрої обмірковувано козацьку справу. З одного боку летіли на голови козаків громи, бо то вони зачепили турка і стягнули всю ту грозу на Польщу, або принаймні прискорили катастрофу; з другого боку — польські політики мусили оцінювати участь козаків в торішній кампанії проти татар, мусили цінити їх як добре, дешеве і на кожну хвилю готове військо. Отже, тяжко з козаками, а без них теж трудно. Сучасний Бєльський дає нам відгомін спорів про козаччину з тих часів. Згадували, що й Баторій думав над тим, щоб  винищити її до останку, але козаки низові почали тікати в московські краї, на Дон,  і се його настрашило, бо в такім разі стали б вони ще небезпечніші, і тому, мабуть, він дав їм спокій. Кінець кінцем дебати сходилися на тім, що без козаків таки було  б іще гірше — Україна була б іще більше безборонною перед татарами і турками.
«Треба, щоб були, але щоб тримати їх в порядку», був результат тих дебатів pro і contra. «Якби Україна була в німецьких руках або венецьких, не були б вони такі недбалі, як ми»,— признавали польські культурники. Треба забудувати Україну системою оборонних замків, розложити козаків на пограниччі, кудою приходять татари, але треба їм платити.
Сі висновки вповні відповідають постановам, прийнятим на сеймі 1590 року —  «порядку щодо Низовців і України», як вони затитуловані в сеймових конституціях, а сі постанови розвивають далі ті рішення і заходи, які робилися польським  правительством за останні двадцять літ, тільки відповідно до розросту і зміцнення козаччини проявляють більше енергії і розмаху, принаймні в сфері потенціальній,  або інакше сказати — на папері.
Нехай козаччина буде, тільки її треба привести в карність, в послушність  правительству — се провідна гадка постанов. Отже, як тільки промине турецька туча і можна буде зайнятися козацькою справою, гетьман коронний чи його заступник має з коронним військом піти на Низ, на Запоріжжя і організувати тамошнє козацтво. Людей своєвільних відти має він вивести, вигнати, а розложити міліцію, набрану з козаків; має настановити над ними начальників з шляхтичів: ротмістрів (полковників) і сотників; мусить взяти всіх сих козаків на реєстр  і привести до присяги на послушність королеві й Речі Посполитій, що без дозволу гетьмана коронного чи його відпоручника вони не будуть переходити границі, ані тим менше нападати на сусідні держави; не будуть грабувати купців чи інших подорожніх; не будуть приймати до себе нікого без волі свого начальства або гетьмана і про всяку зміну в складі своєї міліції — як хто відійде, а на його місце інший вступить, мають доносити гетьманові, щоб той знав поіменно всю ту  реєстрову козаччину; а людей, судом засуджених на утрату життя або честі, взагалі не мають до себе приймати.
Гетьману коронному дається широка повновласність у всім, що має на меті підтримання порядку й дисципліни між тою козаччиною. До помочі йому мають бути сеймом поставлені два комісари (dozorey),які кожний у своїм окрузі мають стежити за тою реєстровою козаччиною і за нереєстровим своєвільним людом, що мешкає по селах і містах, і якби що завважили непорядного між реєстровим військом, мають сі комісари дати знати гетьманові коронному, а як по селах чи містах — місцевим старостам і дідичам; а якби ті старости й дідичі не звертали на  се уваги й не чинили справедливості над своєвільною людністю — треба позивати  їх до трибуналу і там судити їх поза чергою.	
Щоб здавити те українне своєвільство, треба всіх українських урядників, до сільських війтів і ватаманів включно, під присягою обов’язати, що вони пильнуватимуть, аби з їхніх сіл і міст ніхто не виходив на Низ, в степи, а тим менше до сусідніх держав; і з степів, з Низу нікого не приймати, крім тих, хто викажеться паспортом від свого сотника (реєстрового війська) — крім таких, нікому не продавати ні живності, ні пороху, ніяких інших запасів, ні купувати від них  здобичі, навпаки — таких, що прийшли зі здобиччю, арештувати й карати. А хто б з урядників чи війтів того не пильнував, таких треба карати на смерть. Шляхта,  пани, старости, які б без волі гетьмана коронного ходили в степи, тим більше  нападали на сусідні держави або в маєтностях їхніх знайшлася якась здобича з таких своєвільних походів — мають судитися як бунтівники.
План як план, можна сказати навіть — розумний, тільки якби була можливість його здійснити. Та в ті практичні подробиці, які мали забезпечити  переведення сеї реформи, сеймова ухвала навіть не входить. Вона не спиняється  над тим, якими коштами має бути удержана та козацька міліція на Низу, не виясняє навіть її розмірів і чисельності. Тим часом як Бєльський в своїх висновках  кладе натиск на те, що козакам треба платити, сеймова ухвала натискає, що їх треба заприсягти, списати, мати на папері всі переміни; замість сотворения  реальних засобів формалістика. Сейм закреслює грандіозний план, але не спускається до марних подробиць його переведення, особливо ж не хоче заходити в питання, які змусили б сягнути до шляхетської калитки або обмежити шляхетські привілеї дискреційною властю правительства. Та без того сі всі плани оставалися будовами на льоду. Яким чином удержати в житті ту козацьку організацію, якби навіть її перевести? Як не дати їй розсипатися слідом, як розсипалися всі попередні? Як змусити пограничну адміністрацію і людність, щоб вона справді переводила ті драконські правила про замкнення степового пограниччя? Як дати їй силу над тим своєвільним пограничним воєнним людом, що давно встиг стати правдивим паном-хазяїном сього краю? Як змусити пограничну шляхту, щоб вона не забавлялася пограничним воєнним спортом, а пильнувала своїх підданих? Яку знов таки дати їй на те силу і засоби? На все се треба було сильного війська, сильної власті великих засобів, але нічого того шляхта не хотіла дати, не хотіла дозволити, і без того ся конституція лишилася пустою шляхетською фанфаронадою.
Ухвалена вона була на пізніші спокійніші часи і в життя властиво не увійшла ніколи, а нам інтересна як найповніший вираз провідних мотивів польської шляхетської й державної політики супроти козаччини, що повторюються в ухвалах і ранішніх і пізніших.
Поставивши свої дезидерати, сейм поки що, з огляду на небезпеку від турків, доручив правительству чи гетьману коронному взяти козаків низових і донських на службу воєнну якнайбільше (ile ich jedno bydż może), значить, доручив мобілізувати всю сю пограничну своєвільну людність, щоб потім пробувати її задавити тими репресіями. Раховано, що можна б козацької сили стягнути 20 тисяч; як оповідає сучасник, був уложений і план такої мобілізації (в загальній цифрі 110 тисяч), списано й можливих начальників тих всіх полків. Але польські фінанси не дозволяли такого грандіозного експерименту: навіть надзвичайний податок був шляхтою ухвалений тільки на випадок, якби справді прийшло до війни. З скарбових записок виходило б, що на службу взято було в дійсності (і то на якийсь дуже короткий час) тисячу козаків на вищій платі, по 12 золотих на квартал — мабуть, кінних, і дві тисячі по 5 золотих — мабуть, піших.
Для заохоти козаччини до державної служби й помочі правительству в таких трудних обставинах були роздані грамоти — надання й потвердження різним козацьким ватажкам, і, мабуть, козацтву in corpore. Так Криштоф Косинський, що вже тоді мусив грати роль одного з головніших проводирів козаччини, дістав грамоту на пустиню Рокитну на Пороссі; другий ватажок, Войтех Чановицький, на Боришпіль з селищем Іванківським за Дніпром, третій, по імені нам незвісний, городище Володарецьке з селищем Розволожським на Росі, четвертий — Горошин і Снепород за Дніпром. Козакам взагалі, мабуть, було потвердження володіння Терехтемировом і їхні давніші права і вільності. (Так треба дорозуміватися з порівняння сеймової конституції 1590 р. з іншими документами про надання «особам козацьким» в тім році. Конституція 1590 року без всякого зв’язку з козацькою справою (тому її властиве значення зоставалося неясним) дозволяє королеві своєю властю роздавати пусті землі «на пограничу за Білою Церквою» заслуженим «особам шляхетським», і далі сі землі вичисляються поіменно: монастир Терехтемирівський, Боришпіль з Іванковом, Володарка з Розволожем, Рокитна, Горошин і Снепород. З грамоти короля для Жолкевського довідуємося, що Боришпіль, Володарку і Рокитну дано «тром особам козацьким». З інших документів знаємо, що Боришпіль дістав в 1590 році Войтих Чановицький. «гетманъ Козаковъ запорожских». Рокитну в тім же році дістав Криштоф КосинськиЙ. Коли тепер завважимо се все, то переконаємося, що згадана конституція, хоч з загальним характером, говорила спеціально про надання маєтностей козакам (з п’яти названих маетностей чотири — з Терехтемнровом разом — безсумнівно козацькі, і по аналогії треба думати, що й Горошин був наданий або призначався якомусь старшому козацькому). Король взяв від сейму повновласть наділити маєтностями видніших козацьких проводирів і потвердити зя козаками Терехтемирівський монастир, наданий їм Баторієм без згоди сейму. А таке потвердження за ними Терехтемирова мусимо собі представляти як складову частину загального потвердження за козаками прав і привілеїв, признаних за ними попередніми королями. З згаданих надань надибав я грамоту Чановипькому; цікаво, що і в ній, як і в конституції, говориться про його заслуги загально, без згадки про козацтво. — М. Г.).
Але турецька туча проминула н сим разом. Замойський, висланий до Царгорода, за посередництвом і поміччю англійського посла встиг удобрухати султана і привести до згоди: Польща мала заплатити туркам за шкоди, починені козаками в останні напади, і вивести «українних людей з Низу всіх». Сі умови прийнято. Король мусив відступити від принципу, поставленого Баторієм, що правительство польське за козаків не відповідає. Та що війни не було, то не ввійшли в життя й надзвичайні податки, ухвалені сеймом, і правительство польське опинилося знов перед більш ніж трудним завданням: з порожньою касою, вичерпаною контрибуціями туркам і татарам, думати над сповненням другого турецького жадання — очищення чорноморських степів від козаччини і переведення тих всяких репресій і організацій, премудро накреслених сеймом 1500 року.
Надзвичайні козацькі контингенти зменшено до одної тисячі пішого війська: двох полків но 500 чоловік з платою по 5 золотих на квартал; службу і платню їм визначено від 18 жовтня 1590 року. Завданням сього війська мусило бути те саме, що постановлено було йому в обов’язок при відновленні служби в 1591 році: «погамування українного своєвільства і затримання згоди з сусідніми державами». Зверхником був поставлений Миколай Язловецький, староста снятинський; поруч нього в ролі комісара по козацьких ділах виступає Якуб Претвич, староста теребовельський, син славного Берната; безпосереднім начальником козаків мав бути все той же Оришовський. Так воно мусило бути й при першім визначенні служби сьому козацькому корпусу восени 1590 року.
Військо було набране, начальство над ними настановлене, і стало діло знов за малим: за тою нещасливою платою. Квартал минав за кварталом, а грошей козакам не плачено. В скарбі грошей не було, воякам польським теж не заплачено, і вони збирали собі контрибуції де попало. Козаки теж вважали себе вправі промишляти всякими способами. Весною 1591 року вони зібралися йти на Волощину з якимсь претендентом — «потомком Івоні». Вісті про се страшенно наполохали правительство, що вже побачило перед очима по всіх пережитих тривогах перспективу нового розриву з Туреччиною. Король доручив Язловецькому якось стримати козаків. Язловецький різними обіцянками встиг відвести козаків від сього плану: козаки видали претендента, а правительство поспішило всадити його до Мальборгу. Що наобіцяли при тім козакам, на жаль, не знаємо. Обіцяли зараз платню виплатити — «на святого Яна» (24 червня), але, мабуть, на тім не кінець тих обіцянок. Одначе і платня не приходила. Тільки 8 вересні Претвич роздобув гроші на заплату. Службу козакам тим часом відновлено. Маємо з 25 липня королівські листи, видані на підставі порозуміння короля з сенаторами: вони продовжують козакам службу на неозначений час і уставляють «ординацію» для сього козацького війська.
Має воно далі складатися з тисячі козаків — людей досвідчених і до того здатних, під проводом Оришовського і зверхністю Язловецького. Козаки новоприйняті, що не зложили ще присяги, мали присягнути перед королівськими комісарами, що будуть послушні королеві й начальству свому (старшому, себто Язловецькому, і «поручнику» його — Оришовському ) і пильнуватимуть спокою з сусідніми державами: ані самі не будуть зачіпатися з ними, ані кому іншому не дозволять. Оришовський обов’язаний доносити про всякі кроки неприятеля і всяке своєвільство українних людей; против неприятеля має виступити з усім своїм військом. До війська свого не повинний приймати нікого без відомості «старшого». Щоб військо се могло сповняти свою сторожову службу, а головно, щоб не наприкрякатися пограничим старостам і маєтностям та їхній людності, король наказує йому стояти за границями оселих місць: або на урочищі Кременчуку, або десь на іншім місці в степу (але таки на Дніпрі ж, очевидно); там має бути побудований замок. Старостам і державцям волостей на горішнім Дніпрі дано наказ вислати на се Дніпром дерево, а також, мабуть, і робітника, як то практикувалося з давніх часів при будові дніпровських замків, і тим способом має бути побудований той замок. На виживлення сього козацького війська старости й державці королівщин, з східно-полудневої України очевидно, мають вислати по мірці муки з кождого тяглого селянського господарства і відіслати то селянськими підводами. За се козаки вже не мають права на ніякі «лежі» — кватири, і на утримання «на волості», як називали залюднені частини України: не мають брати живності в маєтностях панських ані чинити ніяких шкод, і за всяку шкоду, яка б сталася, «старший або поручник» мали вчинити справедливість над провинником. Але, крім старшого або поручника, ніхто не може претендувати на якусь власть або юрисдикцію над козаками.
«Ординація», як бачимо, здіснила, бодай в мініатюрі, проекти сейму 1590 року: козацьке військо в числі одної тисячі виводилося на Низ і там мало пильнувати спокою й порядку. З тим мали увільнитися українські маєтності від козацьких «леж» і «приставств», які тепер мовчки признавало їм і правительство, а вони мусили ставати дуже прикрими особливо, коли козаки не діставали заплати. Заразом, як ми бачимо, потверджувався козацький імунітет.
Козаччина потвердження своїх прав і привілеїв прийняла до відома, але виконувати вложених на неї завдань не вважала для себе обов'язковим, бо грошей не діставала, заповіджених королем реформ не бачила, та й нарешті з тою силою, яку правительство давало в руки своїй коронній адміністрації — тисячкою реєстрового козацтва—ся адміністрація нічого не могла вдіяти супроти маси українського своєвільного козацтва, що зоставалося поза реєстром. Не могла нічого вдіяти навіть при найліпшій охоті.
Замку на Кременчуку побудовано не було, провіанту козакам посилати ніхто не спішився, і на Низ їх, очевидно, не виведено — не можна було ними командувати, коли не платилося їм як належить. Від жовтня 1590 року їм не були заплачені гроші й ніяк не можна було здобутися на тих 15 тисяч золотих, що їм належали. А се давало притоку до різних своєвільств, контрибуцій з маєтностей і всього того, що позволяло собі під той час і регулярне військо, заложивши конфедерацію з причини незаплачення грошей. І справа козацьких «леж» та контрибуцій стає одною з головних casus belli (привід до війни) в тих зачіпках з козаками, що розпочинаються слідом — почавши від війни козаків під проводом Косинського з пограничними магнатами і кінчаючи великими розрухами 1595 х років.
IV
ПЕРШІ КОЗАЦЬКІ ВІЙНИ
Зачіпка Косинського з Острозькими і війни 1592—1593 рр. Зносини заграничних держав з козаками і їхня участь в війнах з турками. Козацькі походи і рухи 1595 — 1596 рр. Кампанія 1596 р. Репресії на козаччину і її реабілітація.
Ряд конфліктів козаччини з пограничною адміністрацією й магнатством, закінчених грізним фіналом — війною 1596 року, піднятою вже самим центральним правительством на повне знищення козацтва, розпочався зачіпкою козацького ватажка Криштофа Косинського з князями Острозькими. Сама по собі була се зачіпка аналогічна з тими, які оповідають нам з тих часів судові книги досить часто, тільки що сим разом в гру входили такі «кити» українського магнатства, як київський воєвода і його син, краківський каштелян, і щоб доїхати їм  треба було добре напружитися. Се Косинський дійсно зробив — через те й зачіпка ся прибрала більші розміри і за неї почали чіплятися все нові й нові епізоди, роз'ятрюючи все більше відносини козаччини до пограничного магнатства й адміністрації, яку репрезентували сі магнати.
На сучасників історія з Косинським в першій хвилі не зробила особливого вражіння: її вважали дрібною зачіпкою князів Острозьких з козацьким ватажком без більшого і принциповішого значення, і шефи польського війська — коронний гетьман Замойський і польннй Жолкевський винуватили старого князя, що він, замість аби скінчити справу по-доброму, розвів  з того таку велику війну. Роздували її учасники сеї війни, але в дальших кругах не надавали їй значення і тільки по далеко грізніших рухах 1594 — 1596 рр. стали дивитися на епізод Косинського як на прелюдію тих рухів. А ще пізніше, коли затратилася справжня перспектива сих подій, в українських кругах XVII століття епізод став представлятися вступним актом великої національної боротьби українського народу під традиційним прапором благочесної віри. У Граб'янки вже читаємо оповідання, що, коли українські єпископи ухвалили піддатися папі і «благочестивій синове» виріклися тих «нанмниковъ, а не истинныхъ пастырей»,— «разжег ся ровностію благочестія Косинскій на Ляховъ эъ войскомъ запорожскимъ прійде и много замковъ повоєва й Ляховъ побк, но въ року 1594 подъ Пяткою отъ Ляховъ пораженъ былъ». А невичерпний у фантазіях автор «Історії русів», не вдоволений з такої прози, пояснив, що Косинський, «яко намѣстникъ королевскій и министръ правленія», протестував проти владичих ухвал, але його тоді умисно звабили на берестейський собор, засудили як «апостата» на смерть, « и замуровавши въ одномъ кляшторѣ въ столпѣ каменный, уморили голодомъ»,— «и такъ гетманъ Косинскій за ревность свою къ благочестію и спокойствію народному учинился первою жертвою уніи». Козаки пішли його рятувати; поляки їх стріли під П’яткою, але козаки їх погромили, та, прийшовши, вже не застали живим Косинського.
Така була ся історія, широко розповсюджена по підручниках і популярних книжках, що й мені, малому хлопцеві, колись жалем і гнівом стискала серце. Але тепер ми знаємо вже зовсім добре, що «повстання Косинського» було в початках своїх не чим, як зачіпкою козацького ватажка, може, навіть і не українця, ані православного з роду, з тодішнім стовпом православ’я і українства, Костянтином Острозьким, і викликана була ся зачіпка хапчивістю білоцерківських урядників його князя Януша Острозького.
Особа самого Косинського, Криштофа на ім’я, знана нам дуже мало. Сучасник каже, що він був з Підляшшя родом; був він правдоподібно шляхтичем. (Не перевіреною лишається звістка давніших біографів Косинського, буцім вік служив у К. Острозького, але, погнівавшись, пішов на Низ. Се оповідання, здасться, виникло зі здогаду, звідки пішла ворожнеча у Косинського на Острозького, але ми тепер знаємо ліпше звідки. — М. Г.). Народність і релігія його незвісні; з того факту, що підписався він на своїй капітуляції по-польськи, розуміється, не можна нічого витягнути: і кілька панів звісних з своєї української народності теж підписались тут по-польськи.
В 1586 році бачимо Косинського в козацькім війську: в листі Богдана Микошинського з мая 1586 року він згадує про вісті, принесені сторожами з-над Тавані «від Криштофа»; приймається, звичайно, що се Косинський, і се, мабуть, так. В кождім разі він в тім часі мусив займати вже визначне становище в козацькім війську, бо в 1590 році разом з іншими визначними козацькими ватажками «шляхетського стану» (таку умову ставила сеймова конституція; з сього можна думати, що й КосинськиЙ був шляхтичем. — М. Г.) дістав від короля надання. Косинському дано велику, але пусту маєтність Рокитну над річкою Рокитною на Пороссі і з-за неї й пішла біда. І на Рокитну, і на грунти володарецькі, надані разом з тим іншій «особі козацькій», заявив претензії Януш Острозький, як староста білоцерківський, чи властиво його урядники. Обидві маєтності лежали в сусідстві білоцерківської королівщини, і Острозький опротестував сі надання, очевидно, доводячи, що сі маєтності належать до білоцерківської королівщини та виправив собі на сі грунти королівські привілеї. (Так, я думаю, належить розуміти сю історію. Руликовський, автор просторих статей про сі маєтності, в Словнику географічному толкував се інакше: що Косинський дістав свою пустиню з обов'язком залюднити її, але, не будучи спроможен, відпродав її. З скарги на Косинського 9 січня 1592 року бачимо, що він спеціально інтересувався деякими документами і забрав грамоти Януша Острозького на староство Білоцерківське і Богуслав, на Розволоже і на Рокитну; значить, Януш Острозький вже випросив був собі на них привілеї і, я думаю, що з початку були то потвердження на сі грунти, як на королівщину. Але на Рокитну дістав привілей Вишневецький і Януш Острозький потім, купивши його претензії, став приватним власником Рокитної... Права на Володарку купив у Загоровського і Трембіцького князь Збаразький, і вона за ним зісталася; але цікаво, що білоцерківські урядники далі претендували на володарецькі грунти... Думаю, що се кидає світло на властивий початок спору Острозького з Косинським, що він підніс претензії на сі грунти, як білоцерківські. — М. Г.).
Історія, як бачимо, досить нагадує пізнішу історію з Хмельницьким. Розгніваний Косинський постановив навчити українського магната. Здається, вже в серпні збирався він в похід. Маємо цікавий лист його по-польськи, писаний з місць, сусідніх з маєтностями Острозьких, до реєстрових козаків кудись на Поділля: «Наші ласкаві панове товариші! Нашу товариську прихильність поручаємо ласці вашій! Дійшла до нас вість, що пан староста (мабуть, Язловецький) з тими грошима до нас не спішиться. Тому ви, не чекаючи нічого, пускайтеся зараз до нас. Скажіть слузі пана Претвича від імені війська, що вже його більше чекати не будемо: мусимо самі промишляти. Скажіть і уряднику Шаравці, аби свого пана (Претвича) повідомив, що військо тих грошей не хоче чекати. Мабуть, заведуть нас з тим у зиму, як і торік: мали дати нам на святого Яна, а тепер уже й осінь надходить. Писано з Пикова, місяця августа. Ваш жичливий товариш Криштоф Косинський і все рицарство». (..Дослідники... датували сей лист 1592 роком, але се неможливо — тоді реєстрова козаччина була збунтована й які ще переговори про платню могла вести! — М. Г).
Може бути, гроші, що вдалося Претвичу нарешті роздобути для козаків з початком вересня, відтягнули трохи козацьку завірюху. Але з кінцем року Косинський з військом козацьким рушив таки робити рахунок з князями Острозькими. В останніх днях грудня він напав на Білу Церкву, пограбував і позабирав майно князя Острозького і його заступника, підстарости князя Курцевича Булиги; між іншим повиймав документи на забрані маєтності і шкоди великі починив. Так оповідає скарга князя Януша Острозького «на Криштофа Косинського, который на сесь часъ гетманомъ козацкимъ се учинилъ, также и на все войско Козаковъ низовыхъ» ; вона підсуває пояснення, що Косинський вчинив се «снать зъ направы чисе» — себто, що наслав його якийсь пан, що мав рахунки з Острозьким. Цікаво, що про грабування міщан й інших людей тут нема згадки — Косинський зводить рахунок чисто тільки з самим князем Острозьким і підстаростою, властивим, мабуть, ініціатором цілої історії. Але, може, князівська скарга всього не вичисляє. Інший документ згадує про козацький напад на Білу Церкву і Богуслав — також державу Князя Януша Острозького, і каже, що казаки, здобувши сі замки оружно, не тільки пограбували підстаросту, а й позабирали всю гармату, амуніцію і запаси, і людей пограбували, «як якийсь неприятель».
Разом із тим діялися також наїзди на інші околиці. Між іншим, козаки напали на замок в Трипіллі й тут засіли з арматою, зібраною з різних місць. (Значення сього нападу на Трипілля не зовсім ясне. Руляковський думав, що се козаки розширяли свої терехтемирівські володіння; може бути, одначе, що й тут був якийсь зв’язок з аферою Острозького, бо на Трипілля претендували воєводи київські. — М. Г.).
Король ще на перші вісті про сі козацькі погроми на початку 1592 року визначив комісарів на Україну для розслідження свосвільств і покарання провинників. Були тими комісарами Якуб Претвич, староста черкаський Олександр Вишневецький, староста брацлавський Якуб Струсь, староста барський Станіслав Тульський і войський брацлавський Ян Тульський — переважно самі українські старости, що мали діло з козаччиною. Вони, стягнувши які мали сили, разом з офіційним старшиною козацтва Язловецьким рушили на Україну оружною рукою. Був се перший комісарський похід — слідча комісія, яка виступала на чолі війська, щоб стрільним і холодним аргументом в потребі потвердити свою правосильність — спосіб так часто потім уживаний в «зносинах» Речі Посполитої з своїми своєвільними підданими.
Козаки засіли в Трипіллі, укріпили його й приготовилися до оборони, не слухаючи позвів до слідства, присиланих їм від комісарів, що отаборилися в Фастові. Маємо досить інтересний лист до них від їхнього номінального зверхника Миколая Язловецького, висланий з фастівського табору дня 10 марта. «Панам молодцям запорозьким, що в Трипіллі під той час. Панове молодці! Хоч ви, незважаючи на моє писання, вже показали себе непослушними і королеві, пану моєму, і мені самому, забувши свою присягу і обов’язки супроти свого природженого пана, але я розумію, що ви то вчинили через Косинського, зрадника короля і Речі Посполитої, і думаю, що за одного лотра всі не схочете терпіти. Тому посилаю до вас ще сей лист, наказуючи вам іменем короля, аби ви того лотра видали, а самі волі королівській не противилися, бо тут ви породилися і трудно б було вам обійтися без Польщі, котрої вам би вже не знати. Інакше замість того, що я з вами мав служити королеві й кров поганську розливати, коли ви зараз не ув'язните того лотра і не вишлете послів до мене, то я за помічю божою з людьми королівськими буду мститися над вами».
Козаки, очевидно, не злякалися сих погроз і готувалися до оружної розправи з комісарським військом, і Язловецький з комісарами, приступивши під Трипілля і побачивши таку рішучу поставу, не рішився «мститися за помічю Божою». Комісари постановили на козаків заочне рішення, осудивши їх як бунтівників і ворогів держави. Але, стидаючися вертатися з отсим кусником паперу з свого походу, поновили переговори і кінець кінцем заявили охоту вдоволитися тим, що козаки формально пообіцяють бути послушнимн на майбутнє й приймуть нового старшого на місце Косинського, не видаючи його правительству. На тім і стало, і а тим комісари вернулися. (Як виходить з сього, Косинський цілий сей час був «на волості», сидів у Трипіллі з козаками. Отже, помиляються дослідники, думаючи, що по нападі на Білу Церкву Косинський пішов на Низ і про нього не чути було більше як півроку. — М. Г.). Але спокою через те не стало більше.
Факти з козацьких розрух сього року (1592) ми взагалі знаємо у вигляді підірваних епізодів, які переважно не можемо ані хронологічно, ані прагматично пов’язати одні з одними. Князь Костянтин Острозький на осіннім сеймі того року, остерігаючи сеймові про лихий стан замку київського і білоцерківського, згадував, що «козаки низові кілька разів на місто і замок київський нападали, позабирали силоміць гармати котрі ліпші, порох і всю стрільбу, й досі їх не вернули». В Переяславі, де вже перед тим вийшли якісь суперечки між козаками і міщанами (козаки занесли скаргу на міщан і король висилав в сій справі комісію до Василькова, яка, мовляв, під терором від козаків потвердила їхні претензії, а потім признала се неважним), тепер прийшло до кривавих розрух. Козаки, як оповідав один документ, здобули Переяслав силоміць, вбили місцевого підстаросту і багато шляхти, забрали всю армату й амуніцію й спалили замок і місто. І знову тут можна підозрювати певний зв'язок з ворожнечею Косинського на Острозьких, бо Переяслав був державою старого князя так, як і замок київський. Ішли якісь розрухи на Поділлі, може, в зв'язку з тодішніми подіями на Волощині, де поляки під той час висаджували на господарство свого претендента. Але Косинський при тім далі не давав спокою волостям Острозьких, і маємо звістку, що старий князь за поміччю сусідніх старост пробував відборонитися від нього оружно, але козаки побили се військо.
На зиму сі розрухи з Київщини й Брацлавщини перекинулися на Волинь. Вони звернені далі головно проти Острозьких; але перепадало й іншим панам, що помагали Острозькому. Рух козацький з спорадичних грабувань маєтностей немилих панів, коли вірити шляхетським прокламаціям, все більше переходив на справжню козацьку кампанію проти української шляхти, яку козаки змушували до згоди і послушності своїм домаганням. В перших днях 1593 року волинська шляхта, зібрана в Луцьку на рочках судових, ухваляє відложити судові справи й зайнятися забезпеченням спокою супроти того, що люди своєвільні, «которые се называютъ быти козаками низовыми», вийшовши в воєводства Київське й Волинське, «обычаемъ неприятелекимь замки и места такъ его корол. милости яко и шляхетские поседаютъ и людей забиваютъ и мордуютъ, палятъ и пустошать и до присегъ на послушенство своє примушають, подбиваючи ихъ на послушенство своє». Шляхта володимирська пише, що від свого старости князя Острозького і від різних панів з воєводств Київського і Брацлавського, так само від шляхти луцької вона дістає відомості про велику небезпечність від козаків: вони «обычаемъ непріятельскимъ не мало замковъ, месть и селъ украинных повоєвавши, зголдовавши маетность брати нашей — шляхтичевъ оных краєвъ и никоторыхъ самыхъ особъ въ неволю до везеня побравшы, теперь зъ немалымъ войскомъ зъ арматою способомъ непріятельскимъ южъ до воєводства Волинского притягнули, умысливши далей панства короля его милости пустошити и плондровати». Не без того, певно, що ті, кому найбільше сей рух грозив, і в першій лінії князі Острозькі, умисно старалися представити його як найбільше грізним і загальним, класовим. Але безперечно, що, бувши в своїй основі актом помсти над Острозькими, рух сей щодалі прибирав таки ширші й загальніші розміри.
Волинська шляхта рішила просити опіки й помочі у короля й гетьмана коронного, а сама почала мобілізуватися під проводом князя Острозького. Король від себе також видав листи до шляхти інтересованих воєводств — Київського, Волинського і Брацлавського, наказуючи їй іти загальним походом і для того збиратися до Костянтинова під провід князя Острозького. Більше в правительствених кругах не вважали потрібним робити для справи, яку вважали приватною справою Острозьких, як уважали її і в суспільності, і як вона справді була. В правительственних же кругах старий князь не був persona grata, а з шефом польських воєнних сил Замойським вік таки зовсім був посварений в останніх часах, і той, з свого боку, підкреслював, що козацькі розрухи — се приватна справа Острозького і пішла з його вини. Тим пояснюється дуже здержливе і пасивне становище правительствених і військових кругів польських супроти сих розрух. На осіннім сеймі 1592 року, як довідуємося тепер, був проект дуже гострих репресій на козаків: конфіскувати маєтності, надані війську і поодиноким особам козацьким, уневажнити всі права і привілеї, оголосити учасників за бунтівників і ворогів держави, ловити їх скрізь, де покажуться, сполученими силами старост і шляхти й арештовувати. Се було те, що кілька років пізніше було ухвалено (по кампанії 1596 року), але тепер, очевидно, такі гострі репресії, що мали форму потвердження засуду, даного комісарами під Трипіллям, на сеймі не пройшли. І зимою 1592—1593 року, коли козаки господарили на Волині, гетьман Замойський спокійно сидів вдома і під той час, коли король видавав своє оповіщення до української шляхти, щоб ішла помагати Костянтину Острозькому, він доручав своєму помічнику, гетьману польному Жолкевському, писати до Острозького, щоб не доводив до війни, закінчив справу по-доброму. Очевидно, обидва гетьмани складали провину сеї «клотні на Острозького і не вважали потрібним мішати коронне військо в сю домашню справу українського магната; вони вважали своїм обов'язком стежити за татарами.
Острозькому приходилося своїми засобами, за поміччю шляхти й старост, що стояли в ближчих відносинах до нього, рятувати свої маєтності. Вони дійсно енергійно забралися до сього. Старий князь громадив навколо себе шляхту в (Старо) Костянтинові; Януш спішно зібрав у Галичині яке можна було військо з тутешніх країв і Угорщини. До помочі з'явились також торішні комісари: Якуб Претвич, князь Олександр Вишневецький, Ян Тульський. Косинський мав свою резиденцію в містечку Острополі в маєтностях князя Острозького. Коли почали громадитися війська Острозьких, він вийшов відти далі на схід і окопався під м. П'яткою недалеко від Чуднова, в тих же острозьких маєтностях, на сильнішій і безпечнішій позиції. В перших битвах, які мав він з князем Костянтином, перед приходом полків Януша, Косинському досить щастило. Але в рішучій битві, що задумав задати КосинськиЙ Острозьким, аби не дати себе облягти, він програв зовсім. Можливо, що тут завинила стратегічна помилка: Бєльський оповідає, що Косинський хотів мати опорну позицію далі в степу, аби його не відтяли відти, й вислав частину війська туди, щоб заложили йому табор. Се досить відповідає козацькій тактиці, яку знаємо з пізніших битв, і могло ослабити і сили, і розложення головного козацького війська. В сій битві, яку Косинський дав Острозьким на латинське вшестя (2 лютого н. ст., 23 січня ст. ст.), йому спочатку теж щастило і ряди противників почали подаватися, але тут ударив дуже сильно на козацьке військо Януш Острозький з своєю кіннотою і розірвав його ряди. Козаки почали тікати до міста (П’ятки); військо Острозьких гонило за ними.
Сучасники оповідають, що вбито йому масу людей (один каже — більше як дві, інший — що до трьох тисяч, що вбитих виглядало вдвоє більше, як в великій битві під Бичиною), забрано 26 гармат. Іншу стрільбу, майже всі хоругви. Се, очевидно, перебільшені оповідання, особливо коли додають, що в війську Острозького не згинуло й десяти людей. Але битва в кожному разі була програна сильно, і військо козацьке стратило дух і не мало відваги далі боронитися. Як оповідав служебник Вишневецького, козаки звернулися до його пана, просячи бути посередником і привести до згоди. Переговори стали на тім, що й торік під Трипіллям. Козаки обіцяли, що скинуть Косинського а гетьманства і надалі не будуть зачіпати маєтностей Острозьких та інших учасників походу, і на тім Острозькі годилися пустити їх свобідно на Низ. В такім дусі списанобуло 10 лютого н. ст. акт, захований для нас в повнім тексті, я наведу його в скороченні:
«Я Крыштофъ Косинскій на тотъ часъ гетманъ, а мы сотники, атаманья, все рыцерство войска запорозского вызнаваемо тымъ листомъ нашимъ, ижесмы великие добродейства и ласки ясновельможного пана Костянтина княжати Острозскоіго, которыя є. м. какъ — всему войску и кождому зъ насъ зъ особна по всь часы вьку своегозъ милостивое ласки своей панской показовать и веле доброго для насъ чинити ранилъ, а мы запомнивши того всего немало смы прикростей и шкодъ є. м. самому и деткамъ є. м., слугамъ и поддакымъ поделали и завинили, ласки ихъ милости собе нарушили. Которые то всь выступки наши за униженіями а пилными прозбами и за причиною веле людей защыхъ ихъ милости то все зъ милостивое ласки своей, яко панове хрестиянские, не прагнучи пролити крови нашем, намъ отпустити рачили. Для чего мы тыс оси кондыцые намъ ихъ милости княжатъ поданые и тут въ томъ листе нашомъ менованые выполнимы, и присегою своею утвержаъмъ: Ижъ отъ тыхъ часовъ пана Косинского за атамана не меть, и овшемъ на Украине заразомъ з насъ іншого на тое местце падалей за недель чотыри наставить; а потомъ въ послушенстве королю є. м. не чи мечи жадного розмерья зъ суседин посторонними панствъ с. кор. милости, на звыклыхъ местцехъ за пороги быть; лежъ жадныхъ ани приставствъ, шкодъ ани кривдъ жадныхъ въ державахъ ихъ милости и въ маетностяхъ приятель ихъ: е. м. кнежати Александра Вишневецкого старосты черкаского и иныхъ на тотъ часъ при ихъ милости будучихъ и тежъ въ маетностяхъ и державахъ слугъ ихъ не мевать и не чинить; эбеги, здрайцы кнежатѣ и. м. слугъ ихъ до насъ збеглыхъ выдавать и тыхъ у себе не перековывать; стрелбу гдеколвекъ взятую на замкахъ» местахъ яко и державахъ ихъ ок ром Ь Триполскихъ вернуть; также и хорогве, кони, быдла и речи рухомыс, теперь въ маетностяхъ кнежатъ ихъ милости побрамые, вернуть маемо; также челядь обое плъти. которая есть при насъ, от себе отправить; и вечно у кнежать ихъ м. въ стародавной милости мешкать и николи притивь ихъ м. зъ жаднымъ человекомъ не приставать и овшемъ ихъ м. служить». (Наступає формула присяги). Лист підписав Косинський і Іван Кречкович, «писарь поисковый именемъ всего войска», Претвич. Вишневецький, Тульський ідвоє волинських панів — Боговитин і Гулевич. Крім сього листа, Косинський мусив іще особисто «ударити чолом» перед князем Острозьким — «три рази упав до ніг самого пана воєводи, також і синів його». І по тій церемонії був пущений з військом на волю.
■
Косинський корився, одначе, на те тільки, аби ціло дістатися з своїм військом на Низ. Своєї обіцянки — скинути Косинського, козаки не сповнили; він зостається отаманом і лагодиться зараз до нового походу на Україну — ще з серйознішими замірами, ніж перед тим, коли вірити реляції побідника Олександра Вишневецького. Вишневецький писав, що сим разом Косинський думав не про пустошення панських маєтностей, а про те, щоб «вивернути до грунту все пограниччя і нас усіх побити». Що розумів вій під сими, хоч і страшними, але досить неясними словами, лишається сумнівним: чи підозрював він в Косинському заміри опанувати східно-полудневу Україну і завести там новий лад без холопа і без пана, під козацьким регі ментом, чи тільки боявся загальної різа мини. І, розуміється, другий сумнів: чи дійсно Косинський мав такі заміри, які розписує отеє князь Вишневенький. За його словами, Косинський «з військом своїм сприсягся на те, щоб з турецькими і татарськими військами пустошити землі коронні й помагати псам поганським опанувати корону, і хан кримський мав з ним післати військо своє, а Косинський за те обіцяв йому воювати землі королівські. На се він присяг і великому князю московському з усім своїм військом і піддав йому вже все пограничє, більше як на сто миль на тих границях; і в листі своїм до них великий князь московський писав себе вже царем запорозьким, черкаським і низовським і після в на Запоріжє сукно і гроші».
Грандіозно все се виглядає, і дуже б інтересно було мати в Косинському дійсного репрезентанта таких ідей, таких соціальних і політичних планів — попередника козацьких вождів XVII століття в їхніх планах широкої боротьби проти шляхетського польського режиму, опертої на союзах з відвічними ворогами і суперниками Речі Посполитої, для перестрою суспільного ладу України. Тільки знов непевність — чи не додав тут Вишневенький чогось, щоб збільшити вагу своєї перемоги над Косинським; дещо напустив він сюди і з непорозуміння, се певно; ті грізні московські претензії оперті на очевиднім непорозумінні: на згадці в царськім титулі черкеських князів і назовської землі (черкесів кавказьких і Низу волзького). Та в кожному разі інтересно се, що, так би сказати, в повітрі носилися гадки хоч би про можливість з боку козаччини планів, які кількадесят літ пізніше стали перспективами і планами вповні реальними. Коли ми пригадаємо зносини козаків з московськими царями в 1550—1580 роках, недавні пропозиції ханові помочі від козаків в 1580-х роках, всі ті оповідання про розтягання козацької власті і юрисдикції над шляхту на Україні в попереднім році, то в оповіданнях Вишневецького, поза деякими перебільшеннями і непорозуміннями, властиво не знайдемо багато недоречного або неправдоподібного. Що московське правительство мало зносини з Косинським, се навіть знаємо певно: весною того року до нього була вислана царська грамота з порученням, аби разом з козаками донськими стежив за кримськими татарами в інтересі Москви. Але чи було що більше в тих зносинах, якісь проби опертися на московській помочі з боку Косинського, того не знаємо.
За словами Вишневецького,Косинський вибрався був весною (в маю 1593 р.) з двотисячним козацьким військом і арматою й потягнув під Черкаси. Чого він тут хотів, ВишневецькиЙ ближче не пояснює. Сучасники Гайденштайн і Бєльський кажуть, що Косинський гнівався на Вишневецького за поміч Острозьким і тому від нього хотів почати; можемо додати до сього, що Вишневецький і в рокитнянську історію був вмішаний, а козаки з ним, як з черкаським старостою, теж мали довгі і давні рахунки. Так чи інак, Косинський сим разом хотів зачати від нього. Вишневецький оповідає, що Косинський, приступивши під Черкаси, почав обстрілювати місто, вночі сподівалися від нього штурму, і Вишневецький за ліпше взяв його випередити й несподівано напав на Косинського з міста. В битві в замішанні згинув сам Косинський, а його товариші, збентежені тим, подалися чимскорше на Запорожжя до війська. Бєльський і Гайденштайн оповідали інакше, що Косинський, випередивши військо, в'їхав до міста і з ним кілька сот козаків; зачав в корчмі гуляти, і тут його, п'яного, забили слуги князя Вишневецького. А за тим стали громити й козаків, і їх згинуло до півчвертаста. Хоч оповідання Вишневецького авторитетніше, але щось воно не мусило бути так просто і чисто з тим, як він оповідає — така собі звичайна битва; мусив бути там якийсь елемент підступу, засідки або чогось такого. Се дає дорозуміватися й страх Вишневецького перед козацькою помстою і пізніше право своякам Косинського і його товаришів судом доходити свого на Вишневецькім.
Доносячи Замойському про свій тріумф над Косинським, Вишневецький просив його вплинути на короля, щоб українське пограниччя було захищене військом, бо грозить йому помста від запорожців. «Найпевніша річ, що ті зрадники — а їх за порогами єсть понад кілька тисяч — захотять мститися і спустошать сю Україну, злучившися з татарами». Просить також, аби до пограничної шляхти видано універсали, які б, крім подяки за поміч, нею вчинену вже, заохотили б її «не показувати ніякої зради до короля і Речі Посполитої і не тікати від мене і від сього пограниччя, але зо мною боронити границь держави, не жалуючи свого життя», бо інакше від тих «проклятих людей» (козаків), «а через них — і від заграничних король не матиме спокійного панування»,— додає він для ліпшого переконання. Ох, як бачимо, дуже невесело почував себе черкаський староста від свого тріумфу над Косинським.
Його гарячі поклики до правительства за поміччю полишилися без результату. Правда, сейм, зібраний на місяць май, устами Замойського, висловивши подяку Острозькому за приборкання козаків, ухвалив завести певне військо на Дніпрі, яке б боронило своєвільникам нападати на сусідні землі; козаків і всяких своєвільників, що збираються в купи й чинять насильства, проголошено за бунтівників, дозволено на них без всяких судових процедур уживати війська і в обороні своїх маєтностей наступати оружною рукою, і всяка одвічальність за забитих в таких бійках людей, хоч би й шляхтичів, здіймалася вповні. Але все се не давало ніякої реальної помочі для оборони від козаків. Тим часом літом 1593 року вони зовсім серйозно посунули на Подніпров'я. Разом з ними татари впали на Волинь; говорили, що то їх козаки підмовили і напустили саме на князів Острозьких, тому, мовляв, і кошем вони стали під Костянтиновом і найбільші шкоди в Острозьких маетностях починили.Шляхта місцева була то на сеймі, то на трибуналі, й орда, набравши полону, «пішла шаблі вийнятої проти них не побачивши». Козаки тим часом рушили на Черкаси. Сили їхні мусили бути дуже значні, і Вишневецький по недавніх тріумфах мусив зложити пиху з серця й шукати порозуміння. Скінчилося такою характеристичною капітуляцією українського віце-короля перед козаччиною.
Покій вічний і непорушний уставляється з обох сторін. Борошно, човни й коней (забраних, очевидно, у козаків) пан староста черкаський має вернути козакам, і коли б пізніше котрийсь товариш з війська запорозького пізнав щось свого в староствах Вишневецького, то може доходити своїх прав до того. За смерть Косинського, Шалевського і Снятовського їхні свояки можуть судом доходити свого. Всі козаки, які за весь час тих замішань були при князеві Вишневецькім або в його війську, їм прихід і од хід має бути свобідний як тут (на волості), так і за пороги, до війська козацького, якби хто схотів, і не має бути ніякого дорікання їм ані помсти (амністія).
Майна по померлих товаришах козацьких урядники старости — підстарости і городничі — не мають забирати на старосту черкаського, але має воно діставатися по праву дідичному жінкам, дітям і своякам їхнім.
Козаки, приходячи з Низу до старосте пана старости коли б то не було, мають мати вільний прихід і одхід, але ті, що будуть приходити, мають вибрати з-поміж себе старшого, який би чинив справедливість над ними за проступки. (Лист Верещинського до Замойського, виданий поки що у Стороженка...; помиляється він, толкуючи, що уставлення козацького суду в Черкасах опирається на польськім праві. Ні, се був імунітет, привілей. — М. Г.).
Останні точки вказують на якісь хронічні напруження в відносинах між Вишневецьким і козаччиною (побирання відумерщини. заборонене грамотою Баторія, недопускання своєвільних козаків з Низу до городів). Вишневецький обіцяв знести сі репресії й відкрити козакам вповні свобідну дорогу. Було се по останніх ухвалах сейму досить несподіваним. Біскуп київський Верещинський, що, займаючися колонізацією своєї Фастівської волості, інтересувався живо тутешніми справами, сповіщаючи Замойського про умову, уложену з козаками, уважав потрібним оправдати Вишневецького. Не такий час, завважує він, щоб справді можна було взятися до репресій, ухвалених сеймом на козаків: грозять напади від татар, неясне становище турка; добре б було, якби було можна очистити Україну від козаків, але зараз «кепські часи», хіба пізніше.
Дісно, хіба пізніше, бо поки що козаки були повними хазяєвами в Східній Україні, а військо коронне і правительство нічого не робило для приборкання їх. По своїй угоді з Вишневецьким козаки послали своїх посланців до Києва, щоб тутешній уряд гродський дав їм возного для посвідчення насильств і кривд, які вони мали від Вишневецького (себто хотіли здійснити ті права судового доходження, які їм забезпечила умова). Уряд київський, князя Костянтина Острозького, «не вважаючи на їхню роль послів козацьких», арештував тих посланців, взяв на допит, на муки; один і вмер на тих тортурах, другий лишився ледве живий; майно їхнє і інших козаків поконфісковано. Почувши про се, військо козацьке з гарматою всею силою рушило човнами на Київ, «доходити справедливості на провинниках».
В Києві тоді була зібрана київська шляхта на рочках; почувши про козацький похід і не маючи способів боронитися, вона рішила вислати своїх посланців до козаків, щоб намовити їх, аби не йшли на Київ цілим військом, а вислали тільки свою делегацію для розслідження справи. Посланцями були Верещинський і князь Кирик Ружинський, що з братом Михайлом також був ватажком козацьким в 1580-х роках, отже, був для козаків ніби свій чоловік. Як оповідає Верещинський, вони виїхали козакам назустріч на устя Либеді, але вночі їх наїхали «калаури» козацькі і, думаючи, що то сторожа київська, ледве їх не порубали. Але біскуп впав на гадку, щоб дати козакам пізнати, що то не сторожа, казав своїм музикам грати на коломийках (w szalamaie) псалом «Воспою Господєви въ животъ моемъ», і се справді вирятувало їх. Коли прийшло козацьке військо, Верещинський з Ружинським пробували відмовити козаків від походу на Київ, але вони не згодилися послати делегатів, кажучи, що з сими послами було б те саме, що і з попередніми, і пішли Дніпром і суходолом на Київ; а було їх коло чотирьох тисяч.
Шляхта розбіглася, «не хотячи з урядом замковим пити того пива, яке він наварив»; уряд замковий з міщанами замкнувся на замку. Але кінець кінцем прийшло до згоди без розлиття крові і навіть без стріляння, як запевняв Верещинський у своїй реляції. Козаки згодилися на окуп за вчинені ім кривди: заплачено їм 12 тисяч золотих і списано з ними «угоду» (на жаль, не маємо її); вона забезпечувала «вічний покій і перемир’є» з козаками, як і черкаська, і, правдоподібно, забезпечила козакам більш-менш ті ж права, що й черкаська угода з Вишневецьким.
Тим часом похід козаків і утеча шляхти з Києва сильно наполошили сусідню шляхту волинську, і надто князів Острозьких: їм, очевидно, вже привиджувався новий козацький похід на Волинь. Волинська шляхта, зібрана в Володимирі на виборі делегатів до трибуналу, зі страхом прийняла відомість, що козаки «до столицы воеводства киевского зъ арматою войною втягнули, згромажати и тамъ осестн хочуть», бо з того була б і Волині велика небезпечність. Тому дала князям Острозьким повновласть, аби стежили за козаками і в потребі скликали шляхту: шляхта обіцяла, що на кождий поклик їх ставиться, куди вони скажуть.
Небезпечність присувалася на Волинь і з полудня — від Брацлавщини (може, її розуміє волинська шляхта, згадуючи, що від козаків також «часу недавно прошлого небезпеченства и шкоды велмкиє въ краяхъ Подолскихъ стали ся»). Тутешні козацькі розрухи були особливо тим небезпечні, що з козаками тут накладало й міщанство брацлавське, так близьке до них всім складом свого життя, тим часом як в подніпрянських замках воно не виходить з послушності своїм старостам. З пізніших звісток довідуємося, що провідником чи визначним учасником сих брацлавських розрух був Наливайко, але скупі відомості, які маємо в листі Жолкевського з 25 падолиста 1593 року, не згадують про нього ще.  Жолкевського про тутешні розрухи сповіщав брацлавський староста Струсь, описуючи їх дуже грізними рисами в дусі реляції Вишневецького, і зробив на Жолкевського сильне враження. «Пан староста брацлавський дуже збентежений своєволею й бунтами тих злих хлопів», писав Жолкевський Замойському; «пильно потребує ласки, ради й рятунку вашої, бо за противлениям і бунтованиям тих хлопів (розуміються, очевидно, брацлавські міщани разом з козаками) трудно йому сповняти свої обов'язки в відправлюванні святої справедливості (суду): приходиться йому, їздячи туди (до Брацлава), збирати великі збори, стережучися їхньої буйності і своєвільства. Я радив п. старості, і з свого боку буду того пильнувати, щоб якось по-доброму привести їх до послушності; але якби далі з їхнього боку був такий непослух, прошу дати науку, що в такім ралі робити далі. Я маю відомості, що вони присяглися не допустити там жовнірам квартир (Іеіеу), а, мабуть, і у кримського царя їхні посланці бувають. Такий у них непослух (upог) і своє вільство, що вже не уважають зовсім ані на Бога, ані на короля, ані на що інше. Треба б завчасу тому запобігти, аби з того чогось гіршого не сталося. Як мені казав п. староста, сила їхня там слабка, тільки завзяття велике».
Цікаво при тім почути, що аж сі жалі й відомості Струся змусили Жолкевського вперше задуматися над козацькою справою, над сими українськими своєвільствами. Се тоді, як уже цілих два роки (1592 і 1593) східно-полуднева Україна була ареною козацького господарювання; потім, як козаки опановували державні замки, забирали гармати, давали правдиві битви старостам і шляхті. Так мало займали тутешні справи вищу адміністрацію польську. Аж тепер Жолкевський довідується про різні накази королівські в справі козаччини, від Баторієвих почавши аж до недавніх, з 1590-х років, що казали війську коронному, як ми бачили, без всяких правних процедур громити своєвільних.
Ситуація на Україні справді ставала все грізніша. Спеціальні причини ще причинялися до напливу козаччини з Низу в «волость»: татари громадилися в великих масах в стенах, потравили тут пашу і вкінці знищили запорозькі укріплення на Запорожжі, скориставшися з того, що козаччина вся рушила звідти. Але на хвилю нові комбінації заграничної політики притягнули до себе увагу козаччини й відтягнули їхні сили від української «волості», звернувши в експедиції заграничні.
Уже з 1590 року, коли Туреччина закінчила війну з Персією, стало рішуче заноситися на велику війну між Австрією й Туреччиною за Угорщину. Незважаючи на те, що останніми часами (від згоди 1568 року властиво) Австрія платила з своїх угорських земель щорічний «почесний дар» султанові в висоті 30 тисяч дукатів, напади з турецького боку не переривалися, й було очевидно, що, як тільки турецьке правительство упорається, податливість і пасивність Австрії не відборонить її від нової атаки з боку турків. І хоч формально війна була проголошена тільки літом 1593 року, але фактично вона велася вже скорше, і австрійське правительство мусило розглядатися за союзниками і засобами проти найстрашнішої воєнної сили тодішнього світу.
Обставини складалися так, що з заходу можна було щонайбільше сподіватися тільки грошових підмог; воєнну поміч давав тільки папа. Приходилося шукати помочі на сході, й австрійський двір силкується притягнути до своєї боротьби з Туреччиною Московщину, Польщу, Семигород, Молдову. Серед сих заходів довідується про воєнні контингенти козацькі й заходиться коло нього, щоб і їх притягнути до участі в боротьбі з турками і їхніми помічниками татарами.
Уже зимою 1592—1593 рр, чи найдальше — в початках весни 1593 року — до австрійського правительства звернувся якийсь козацький висланик, заявляючи свою готовність прийти на Угорщину і «служити проти турок». Чи був то висланець справді запорозької козаччини, що стояла тоді під проводом Косинського і воювала з Острозьким, а потім з Вишневецьким, не знати; може, скорше був то висланець шляхетсько козацьких авантурннків, як і пізніший Станіслав Хлопіцький і той Валіцький, що потім про посольство Хлопіцького оповідав.
Австрійське правительство, маючи, очевидно, деяке поняття про двозначне політичне становище козаччини, не схотіло на сліпо ангажувати себе й сього першого посланця відправило ні з чим. Але своєму послу Вакеру, висланому весною 1593 року до Москви з тим, щоб притягнути її до участі в боротьбі з Туреччиною, між іншими, поручило воно запитати також, чи не буде московське правительство противитися замірам австрійського правительства «прийняти козаків і післати їх проти турецького султана». Московське правительство потішило посла обіцянкою підтримати Австрію проти турків, а щодо козаків сказано йому, що до них Москва нічого не має; при тім характеризовано їх як людей дуже корисних для партизанської війни, але своєвільних і непевних. Тоді при новім посольстві в Польшу, при кінці 1593 року, тому ж Вакеру доручили також довідатися там щось ближче про козаків, але потайки, не звіряючися особливо Замойському, як чоловіку неприхильному антитурецьким планам. Що польське правительство не призначається офіційно до ніякої власті над козаками, се мусили знати на австрійськім дворі і тому про згоду питати не доручали, а хотіли, очевидно, вияснити тільки фактичні відносини.
Тим часом, одначе, Януш Острозький, що мав зносини з Угорщиною, вже в вересні 1593 року почав через свого білоцерківського підстаросту, звісного нам князя Курцевича,заохочувати козаків в службу цісареві: обіцяв їм по 20 золотих і сукно на кожного кінного вояка, але жадав, щоб мали з собою артилерію — 24 гармати польові, себто щоб ішли усім військом; так доносив Замойському на початку жовтня Верещинський. Про се, очевидно, балакали між собою козаки в Києві, під час своєї «окупації» київської, і тут, почувши сі розмови, один з категоріїтих шляхетсько-козацьких авантурників, якийсь ближче нам не звісний Станіслав Хлопіцький, задумав зробити собі з того аферу. (Я зв’язую плани Хлопіцького з сею місією Курцевича, досі якось не зауваженою, з огляду на те, як хронологічно і топографічно сходяться оповідання Всрещинського і Микошинського. _ м. Г.).
Він пустився в Прагу на цісарський двір і тут заявив, що приїхав в ролі посла від низових козаків: козаки, маючи 8, до 10 тисяч війська, беруться ударити на татар, що вибираються походом на Угорщину,— сим нападом вони відвернуть їх від походу. З сеї пропозиції австрійське правительство рішило скористатися, не чекаючи вістей з Польщі. Хлопіцького формально прийнято в службу, приведено до присяги й вислано до козаків з цісарською корогвою й трубами і листом до них, з закликом воювати турків. Осібно з своїм агентом Лясотою правительство  австрійське послало в дарунок козакам 8 тисяч дукатів і поручило йому ближче порозумітися з ними щодо операцій проти турків.
Разом з тим подібні ж заходи з свого боку, зовсім незалежно від австрійського правительства, чинив папа Климент VIII, що дуже близько до серця приймав угорську справу і також перейнятий був планами східної ліги проти турків. Ще в 1580 році через польську нунціатуру козацькі ватажки подавали папській курії плани грандіозних воєнних операцій на турка; тоді вони лишилися без результату, тепер папа задумав скористатися з них.
Восени 1593 року вислав він свого нунція, хорватського священика Комуловича, чи Комулея (в латинській формі), поручивши йому клеїти ту лігу і між іншим взяти на службу проти турків козаків. Він мав заохотити їх до війни — на се дано йому дві були, одну адресовану до козаків, другу до їхнього гетьмана (capitaneus). На задаток, коли б то конче добивалися, мав він дати їм 12 тисяч дукатів, а решту — як уже розпочнуть війну. Але маршрут Комуловичу дано при тім досить незручний: звернутися до арцибаша Соліковського, потім до Януша Острозького, а до самої козаччини Комулович так і не знайшов дороги. Про запорожців довідався, що вони стережуть татар на усті Дніпра, і туди не відважився їхати. З Кам’янця ввійшов в переговори з «іншими козаками», числом півтреті тисячі (мабуть, Наливайковими), хотів привести до спільних операцій їх з господарем молдавським, але той собі таких союзників не бажав, бо боявся їхніх погромів, і так з тих переговорів нічого не вийшло. Кінець кінцем Комулонича справили до недавнього козацького «старшого» Миколи Язловецького, і з ним він уложив таку умову: за ціну переданих йому тих 12 (тисяч) золотих Язловецький обов’язався до трьох місяців іти або в татарські краї, або напасти на татар, коли вони вертатимуть з Угорщини.
Можемо собі представити, як сі всі плани, переговори, поголоски, сі папські й цісарські дукати, корогви й труби розворушили козацтво й який горючий матеріал кинули між нього.
Уже в грудні 1593 року вибралось козацьке військо на турецькі дунайські міста, пройшло через Волощину, напало на Джуржево й, трапивши під час ярмарку, набрало там здобичі, попустошило околицю й вернулося щасливо; турки й волохи вибралися доганяти, але до Дністра не нагнали, а за Дністер перейти не відважились. Провідником сього походу польські джерела називають Григорія Лободу, що вперше виступає тут як козацький ватажок, а козацьке військо рахують на три тисячі. Але був се похід, здається, добровольський, бо військо запорозьке до нього не признавалось. (Можливо, одначе, й те, що не згадувало воно просей похід тому, що не мало ще формальної цісарської інструкції тоді. — М. Г.). Воно рушилося доперва на весну 1594 року, коли на Запорожжя прийшла цісарська грамота, післава з Хлопіцьким і вислана туди наперед. Щоб показати свою службу цісареві, як казали козаки, військо козацьке зараз же, в марті того року, вибралося походом на Білгород, де громадилися тоді турецькі війська до походу, погромило місто й побило багато турків — півтреті тисячі вояків і вісім тисяч простого люду. (Провідником сього походу Лясота називає Лободу. — М. Г.).
Потім, в маю, коли Хлопіцький привіз цісарську корогву й інші клейноди, рішено було вчинити новий похід. Кримський хан тоді рушив із Криму на Угорщину, й рішено було погромити його на переправі через Дніпро (пригадуємо, що се був план Хлопіцького, предложений цісареві). З ним рушив гетьман Богдан Микошинський на 50 човнах з 1300 козаків. Але орда йшла дуже великою масою (було 80 тисяч людей, як оповідав взятий «язик»), а переправи стерегли турецькі кораблі, так що козаки битися з ними бились, але не допустити переправи не здужали. В червні приїхали посольства — московський посол з дарунками і дорученням, щоб козаки помагали цісареві, і цісарський (Лясота) з грошима і дорученням, щоб козаки йшли через Волощину навздогін за татарами. Сума, привезена Лясотою як дарунок (8 тисяч дукатів), розчарувала козаків — вони сподівалися більшого і хотіли формальної службової умови з певною річною платнею. План походу в Туреччину їм теж не сподобався: вони казали, що на се треба й більше людей, а їх було на Запорожжі три тисячі тільки, і коней треба, а їх нема, і, щоб дістати, треба часу; ліпше піти на Перекоп або на турецькі міста Кілію і Бабадаг човнами. Як оповідає Лясота в своїй незмірно цікавій записці, ся опозиція виходила від старших і статочніших козаків, тим часом як «чернь» спочатку була за згодою, а потім під впливом сеї старшини стала також відмовлятися. Нарешті рішено вислати до цісаря послів з деякими трофеями, щоб умовитися щодо дальшої служби, а тим часом іти на Перекоп.
Завдання — іти за татарами на Молдову й боронити їм переходу, не прийняте на себе Запорожжям, на власну руку задумав сповнити Наливайко. Вже з весни він носився з гадкою іти походом на татар і, бажаючи злучити корисне з приємним, шукав фірми, чи попросту сказавши — наємця для сеї кампанії. З квітня маємо його лист до гетьмана Замойського: він подає до відомості, що відпросився з служби князя Острозького, прочувши про небезпеку, яка насувається від ворога святого хреста і всеї Корони Польської, зібрав «немало товариства» й віддає його й себе до розпорядження гетьмана: просить інструкцій, куди на того неприятеля має звернутись і до з військом своїм має мати квартири. Та гетьмани були взагалі до козацтва настроєні і скептично, і неприхильно і, очевидно, не схотіли взяти й Наливайка в службу. В маю-червні він то, очевидно, переговорював вже з Комуловичем щодо служби на турків. Сі переговори теж не привели до нічого і тоді Наливайко з своїм військом з півтреті тисячі люду сам пішов на Волощину переймати татар в їхньому поході на Угорщину десь в середині чи другій половині червня. Військо його було, розуміється, занадто слабе, щоб заступити татарам дорогу, але йому удалося сильно їх шарпнути й забрати кілька тисяч коней (З — 4 тисячі), як оповідали його посланці; з листа Наливайка до короля виходило б, що він погромив осади турецькі в околиці Прескан на долішнім Дністрі. (Хронологічно означити події, розповіджені тут Наливайком, не легко, але в данім разі, здається, можна сей похід покласти на сей час з значною певністю. — М. Г.). Прочувши, що запорожці не можуть задля браку коней рушитися на Молдову, Наливайко послав своїх посланців на Запорожжя, заохочуючи до згоди й спільних операцій. Лясота був свідком сього посольства. Він каже, що запорожці гнівалися на Наливайка за те, що він під час волинської кампанії 1593 року бився проти них в війську Острозьких. Наливайко виправдовувався тепер перед запорожцями, що він не міг інакше поступити, бо ся кампанія застала його в службі у князя Острозького і він не міг від нього відступити, але готов ставитися на суд запорожців: «Коли чесне рицарство підозріває його далі в якійсь ворожнечі, то він сам особисто ставиться в їхньому колі, зложить свою шаблю, буде виправдовуватися від усіх і, коли рицарське коло все-таки признає його неправим, то він сам дасть свою голову відрубати його власною шаблею. Але він сподівається, що його вияснення їх вдоволять і його вважатимуть на будуче своїм добрим приятелем і братом». На перепросини він заявляв охоту поділитися з запорожцями своєю здобичею — дати їм 15 —16 соток коней, захоплених від татар. Кінця сього епізоду Лясота не оповідає, але очевидно, що помирення наступило бодай формальне, бо згодом починаються деякі спільні операції запорожців з наливайківцями.
Тим часом гетьмани польські, погордивши козаками, приготували собі страшенну компрометацію. Не знаючи, кудою татари будуть іти на Угорщину і боячися безпотрібно мобілізувати шляхту, щоб потім не стягнути на себе докорів, якби ся мобілізація була зайвою, вони не приготовили нічого проти татар. А в липні 1594 року хан, як казали, діставши велику суму від господаря молдавського, аби не йшов через Молдову, пішов горі Дністром на Покуття, відти в Галичину, грабуючи, палячи, побиваючи людей. Перше ніж гетьмани стягнули свої війська і скликали сусідню шляхту, татари пройшли аж під Самбір і аж тут, стрівшися з військом, зручно умкнули через гори на Угорщину. Сей татарський похід викликав з усіх боків страшенні нарікання й жалі на гетьманів. Дорікали за спустошення, дорікали за компрометацію: австрійське правительство заздалегідь просило не перепускати татар через свої землі й правительство польське рішуче обіцяло, що татар через Польщу не перепустить, тим часом дозволили їм пройти в Угорщину тудою, де їх не сподівалися зовсім, а се сильно погіршило шанси  «наших християн», як казали в Польщі. Се наповнило бажанням помсти польські круги, Замойського особливо; він стає гарячим прихильником ліги проти Туреччини.
Язловецький, вдавшися під той час до Замойського з своїм планом походу на татар за папські гроші (Комуловича), дістає згоду гетьмана, хоч той і не покладав великих надій на сей план, вважаючи його занадто великим, як на сили приватного чоловіка. Надії свої Язловецький покладав головно на козаків; Комулович подавав надії також на волохів і Семигород, але се були пусті гадки. Хотів іти в Крим погромити татарські оселі, полишені ордою. Але козаки відступили від нього на дорозі, й тоді Язловецький передумав — пішов на Білгород, бо се була легша справа. Та тут і власні люди його почали кидати й тікати, так що се шляхетське козакування на нічим скінчилося, а з тим і папські та Комуловичеві заходи на Україні. (Судячи з листа Комуловича, похід Язловецького мав би місце десь в жовтні нового стилю 1594 року. — М. Г.).
Козаки натомість господарили в Волощині. Наливайко в своїм листі до короля так пояснює історію сього походу : «Не хотя чи тратити час дармо і упускати нагоду пустошити неприятеля, пустилися ми (Наливайко з своїми) під Кілію і, прийшовши під Тегиню, пішли штурмом; здобувши місто за божою поміччю, вирізали ми немалу частину поганців, а частину забрали живцем. Спаливши місто, пробували ми здобути замок, але не могли здобути і тоді розпустили загони: обернули внівець огнем п’ятсот і кількадесят сіл, побили немало поганців, забрали ясиру (невольника) 4000 турків, туркень, татар, татарок. Але господар волоський дав 7000 людей своїх в поміч поганинові і нас гонив з своїми людьми аж до переправи, відгромив здобич на перевозі і побив декого з товаришів».
Сей невдалий похід мав місце десь у вересні (з скарги брацлавської шляхти виходить, що по сім поході Наливайко прийшов в Брацлавщину в середині вересня н. с. — М. Г.); на Україні оповідали, що в нім мало згинути наливайківців дуже багато — більше як півтори тисячі, і Наливайко задумав відомститися волохам. Увійшовши в порозуміння з запорожцями, разом з Лободою вибрався він у новий похід, десь в жовтні 1594 року. «Ми відповіли йому на се (господареві),— пише Наливайко в своїм листі,— й прирекли то йому явно в його землі й, сповняючи свою обіцянку і рицарсько слово, вийшовши звідти (з Волощини), з’єднали своє військо з Лободою і пішли разом на Волощину; там з ласки божої в трьох місцях мавши з тим неприятелем битву, зазнав я великого щастя, в людях його починив йому такі утрати, що він уже не міг більше поправитись і, кидаючи гармати, мусив шукати собі рятунку у втікачці. А ми зі здобичею, яку тоді здобули у неприятеля й занесли до Бара, і там не дали коням старітись, з огляду на листи від його цісарської милості, а також панів воєводів семигородеського, мунтянського і волоського — на жадання тих християнських володарів поїхали на поміч до неприятельских земель, як годилося людям рицарським». Польські історики оповідають про той великий козацький похід на Волощину більше; вони кажуть, що козаків було до 12 тисяч під 40 більш-менш хоругвами, і між ними були дві цісарські корогви, прислані Рудольфом. Перейшовши Дністер під Сорокою, розбили господаря, що пішов їм був на зустріч, так що він мусив тікати до мунтян. Спалили Ясси, попустошили цілу країну і вийшли за границю, коли воєвода зібрався на них знову за поміччю з мунтян. (БєльськиЙ каже, що господар Арон дістав поміч і від турків, але се, може, й невірно супроти розриву у Арона з турками, що стався слідом. — М. Г.).
Мабуть, не без впливу сього ефективного погрому наступила переміна в ситуації: господар молдавський Арон розриває з турками й переходить на сторону цісаря та укладає союз з воєводою мунтянським і семигородським проти турків. Козаки в сій політичній комбінації брали дуже живу участь; сотник Демкович був спеціально висланий козаками на Молдову, щоб узяти від господаря присягу на вірність цісареві; з другого боку, цісар доручав господареві «порозуміватися з козаками» в дальшій акції. Польщу й Москву цісар знову старався втягнути також у свою боротьбу з Туреччиною, але страх перед турками в Польщі був занадто великий, і Замойський, хоч носився з гадкою походу на Крим, мусив обмежитися оборонною тактикою. Тільки Арон з козаками і з семи городською поміччю розпочав кампанію проти турків. Лобода з кінцем лютого 1595 року пішов на Волощину вже в ролі союзника Арона; Наливайко рушив туди ж кілька тижнів пізніше. Козацькі сили рахувалися на 12 тисяч. Наливайко так описує сю кампанію: «Стрівшися з військом волоським під Тегинею й зложивши присягу, пішли ми на замок. Замку здобути не могли й звернулися на Білгород, здобули там місто, кілька разів билися з неприятелем, попалили дуже багато сіл коло Білгорода, але замку не здобули й обернули військо на Кілію. Тут місто спалили, сіл також немало попалили на устях Дунаю, замок здобували дуже сильно і були б таки взяли, якби не оглядалися на незгоду і зависть волохів з уграми (семигородськими), що скрізь нам була в великій перешкоді. (Сі незгоди скінчилися тим, що семигородський начальник арештував Арона і відправив до Семигорода. М. Г.) Побоюючись зради від них, ми завернулись додому і в долині Ялпузі, шість миль від Кілії, святкували Великдень звичаєм християнським. А відправивши там свято, приїхали щасливо в землю свою до Пикова».
Тим часом повстання Молдови і Валахії викликало великий турецький похід для приборкання непокірних підданців султанських. Турецьке військо спустошило Валахію і збиралося на Семигород. Та ж доля чекала Молдову. Се викликало велику тривогу в Польщі: боялися, що, ввійшовши в Молдову, турки пройшли б і на Україну; тим більше, що козаки подавали тривожні вісті й про татар. Тим часом воєнні сили польські були слабкі. Прийшлося гетьманам польським «зложити пиху з серця» й здатися до козаків — дарма що на них тяжіли тепер різні провини і своєвільства. Скориставшись з нагоди, що козацький полковник Сасько прислав з Брацлавщини вісті про татар, Замойський послав до козаків лист, закликаючи до служби й помочі; писав, що мають тепер добру нагоду вернути собі ласку короля і сейму, утрачену їхніми своєвільствами, і доручав їм взяти на себе татар. Але козаки про ласку не дбали, а жадали платні і взагалі супроти того легковаження і неприхильності, яке показували їм досі гетьмани, не охотилися до участі в їхніх планах; польські хроністи толкували, що й не довіряли вони полякам — очевидно, супроти тих суворих постанов, що на них тяжіли,— і се також можливо.
Замойський відписав, що перше ніж говорити про заплату, козаки мусять заслужити пробачення своїх вин, а тоді просити грошей і сукна. Тоді Сасько відповів, що на війну таки не підуть, і пішов з Брацлавщини но Дніпро. Наливайко вибрався походом на Угорщину, мовляв, за якимсь листом від цісаря. «Давши коням три тижні відпочити і не маючи діла в державі вашої королівської милості,— писав він королеві,— а не звикши дармувати, пустились ми до землі цісарської за писанням від його милості цісаря християнського. Там немалий час ми служили — не за якісь гроші, тільки з самої нашої рицарської охоти, але, зрозумівши, що Мамутеля веде з воєводою семигородським інтриги проти вашої королівської милості, посилає людей короля (ерцгерцога) Максиміліана семигородському воєводі в Волощину проти пана канцлера (Замойського), я, будучи підданим вашим королівським, не стерпів того довше. Не прикладаючи свого серця до грошей і дарунків у тій державі (цісарській) і не даючи себе потягнути лакомству, я не загаявся довше там, але, діставши певну вість, що пан гетьман (Замойський) пішов з військом на Волощину, зараз, не гаючися, з тих країв скоренько пішов на службу отчині своїй, вважаючи скрізь за обов’язок їй служити. Просто з гір дав я листом панові гетьманові знати про себе і довідувався, чи не потребує він мене в тім краю. Але пан гетьман відписав нам, що йде до землі Волоської не для війни, а для інших справ».
Так само, коли запорожці, відмовившись від своєї участі в поході офіційнім, на власну руку пішли під Тегиню громити турків, Замойськнй послав до них остереження, що їх там не потребує і жадає, аби зараз ішли собі на Низ, інакше буде з ними поступати як з ворогами. І ті пішли на Поділля.
Замойський хотів ужити козаків на татар, але не хотів їх у Волощині, де задумував тонку, більш дипломатичну, ніж воєнну акцію. Він стояв на тім, що боронить границь Речі Посполитої, але не порушує згоди з турками. Осмілений повною безборонністю Волощини, він увійшов в її границі, вислав відси останки семигородського війська і посадив на господарстві одного з волоських бояр Єремію Могилу, що пробував довгий час на Україні й одержав від польського правительства права горожанські й шляхетські. Він мав бути формальним васалом польським, коли б на се пристала Туреччина, а як ні, то фактичним польським підручником, буфером між Польщею і Туреччиною; сього Замойський рішив добитися від Туреччини, щоб Молдова засталася васальною державою, а не була обернена в просту турецьку провінцію, як задумували тепер в Царгороді. Внаслідок опізнення хана головні сили турецькі не вирушили на Молдову, і Замойський в своїм укріпленім таборі міг поставитися проти кримської орди й невеликого помічного полку тегинського бея; замість рішучої битви прийшло до переговорів і уложення згоди з ханом і беєм; разом з тим Могила через екзарха Никифора ввійшов в порозуміння з турецьким візиром: турецьке правительство годилося признати Могилу господарем молдавським, своїм васалом. План Замойського був таким чином осягнений, відносини до Туреччини й Криму поладнані, Молдова в особі Могили перейшла під фактичний протекторат Польщі.
Далі буде
