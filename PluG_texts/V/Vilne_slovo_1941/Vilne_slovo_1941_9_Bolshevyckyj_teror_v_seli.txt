Невелике село Воля Якубова. Та й воно зазнало жахливого большевицького терору особливо тоді, коли «доблесні червоні воїни» тікали від німецької армії. Вже від самого ранку 22 червня почалось перекидування військових частин через Волю Якубову в напрямі Самбора. Це тривало цілий день. Большевицькі командири в розмові з селянами ще впевняли їх, що це лише маневри. Та селяни були переконані, що дійсно почалась війна, яка напевно принесе їм визволення від московських сатрапів. Того таки дня встановили большевики перед селом батерію зенітних гармат, яка простояла до четвергу, не заподіявши ніякої шкоди німецьким літакам лише, хіба те, що осколком стрільна вбито одну жінку — Наливайко Гафію.
Селяни вже почули про «славні» дії НКВД та червоної армії. Коли селом проходила яка військова частина, то на вулиці, чи подвір’ю не можна було побачити жодної людини. Всі замикались в хатах, льохах або тікали в поле, щоб схоронитися від мучителів XX ст. Та большевики найшли свої жертви і в полі.
В суботу перед вечером приблизився до села панцирний поїзд, з якого висіли «доблесні» воїни, розсипались в розстрільну і попрямували в село, щоб там «воювати» з мирним населенням. В наслідок цього вбили 4-ох цілком невинних людей: Жгуту Петра і його жінку Марію, Цюха Михайла і Дмитрах Ганну. Цю останню вбив солдат коло хати, поранивши тяжко дитину, яку мати держала на руках. Відтоді на появу хоч би одного жовніра село завмирало.
Пройшла ніч зі суботи на неділю. Селом час від часу переходить військо. Недалеко чути гарматну і кулеметну стрілянину. Ніхто не спить, боючись за долю села і свою. Нараз у селі стріл. Большевики витягають з хати і вбивають ще одну невинну людину Стецулу Івана. Ранком відступають з фронту рештки червоної армії. І цей епізод не проходить безслідно. Большевики записують його в пам’яті мешканців вбивством ще однієї безборонної жертви — Кушняка Федя. Політруки і командири забирали з хат радіоприймачі (детектори). Вони боялися, щоб люди не почули слова правди зі свого рідного Львова, очищеного від большевиків. Забрали з собою кілька селян, яким опісля вдалось якимсь чудом щасливо вернутись додому. Свій відворот відзначила «славетна» армія висадженням мосту на маленькім потічку серед села. Селяни були вже певні, що військо не буде більше переходити, але боялись тих «бійців» червоної армії, що залишились в довколішніх лісах, щоб грабувати людей. І вони не помилились у своїх сподіваннях, бо вже перед полуднем група солдатів розбила кооперативну крамницю, а відтак, заграбивши в селян кілька коней з пасовиська, спинилась під лісом, звідки острілювала село. Нараз перед вечером хтось кинув оклик «Москалі ідуть!» На село, і так вже застрашене, немов би якийсь чарівник махнув своєю паличкою. Воно враз завмерло, очікуючи чогось страшного, непевного.
Враз селом пролетіла радісна вістка: Німці! Повітря стрясає могутній оклик звільнених людей: «Слава!» На очах у кожного сльози радости. Діти і старші кидають жовнірам квіти.
Це була лише стежа з 4-ох осіб і вона зуміла в одній хвилині так оживити, а радше воскресити село. Селяни відчули бадьорість. Вони вже не боялись московських банд, що подекуди ховалися в сусідніх лісах. З цієї хвилини настало для них нове життя на своїй оновленій, свобідній землі.
