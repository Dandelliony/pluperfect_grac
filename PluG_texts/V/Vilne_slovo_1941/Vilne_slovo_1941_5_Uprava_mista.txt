Голова Управи п. Др. Костшемський подав нашому співробітникові цінні інформації про таку важливу ділянку нашого життя,, як організація роботи Управи міста Дрогобича.
Всяку організацію громадського життя зовсім винищили червоні окупанти при своєму відході. Ні персоналу, ні технічних матеріялів, ні грошей, ні актів не було — і треба було починати з нічого, будувати від основ. Найпершим завданням Управа міста постановила собі — відбудувати громадський лад в місті і налагодити господарське життя. Треба було почати з таких питань, як постачання населення електрикою, газом, водою і харчовими продуктами. Дещо вже зроблено: є вже вода й електрика, в найближчих днях буде газ. Запевнено розподіл хліба за такими пайками, які є в Німеччині (250 грамів на особу денно). Продається вже у міських складах 1.500 літрів молока денно, а також дещо м’яса. Запасів муки вистачить аж до нового збору. Постачання міста продуктами сільського господарства залежить у великій мірі від того, як село зрозуміє значення свого зв’язку з містом. Деякі околишні села поставилися вповні позитивно до цього питання і постачають вже місто молоком та деякими іншими продуктами. Відновлюють діяльність кооперативи. На них покладаються великі надії, головно, в питанні налагодження зв’язку між всякого типу виробниками і споживачами. Відновлюються понеділкові торги.
Справа апровізації торгівлі в’яжеться із справою валюти і фінансів міста. Відкрито вже міський банк, який проводить фінансові операції і має 321 тисячу карбованців готівки. Згідно з бажанням німецької команди основною валютою має бути марка, а допоміжною карбованець у відношенні 10 крб. за 1 марку. Щоб уможливити перехід на маркову валюту, місту буде забезпечений кредит німецької валюти. Перший зачет у висоті 8 тис. марок вже виплачено. Саме через це треба було зрівняти наші ринкові ціни з цінами в Німеччині, тому то піднесено ціну хліба приблизно на 100%. Ця підвишка одноразова і остаточна. До ціни хліба повинні достосуватися ціни усіх інших продуктів. Дальше підвищення цін заборонене, всяка спекуляція буде карана.
Окремі труднощі проявилися в оволодінні публичною приватною власністю, яка осталась по большевиках. Самовільне забирання речей різними темними типами, при недостачі міліції, припізнило налагодження цього питання. Та вже видано наказ, що усі забрані речі мусять бути повернені під загрозою кар воєнного стану. Всі чесні громадяни повинні в цій справі допомагати Управі.
Друга особлива трудність була в тому, що багато пекарень було знищено і не було ніяких списків мешканців, так що проведення точної раціоналізації продажу хліба було неможливе. Тепер відбувається реєстрація мешканців, а хліб продається покищо за домашніми списками.
Третя велика трудність нового господарства міста в тому, що село ще не постачає так, як би могло і повинно. Тому не достає городовини, м’яса, товщів тощо. З тієї самої причини не йдуть на ринок ні текстильні вироби, які можна пустити в продаж, ні рільничі машини, приладдя, сіль, нафта (гас) тощо. Але є надія, що наші селяни зрозуміють, що без доставления до міста усього, що вони продукують, також і місто не зможе ні виробляти, ні продавати того, що потрібне селу. Наші кооперативи дбають про освідомлення і організацію селянства, і діло напевно піде, тим більше, що справа валюти в основному вже налагоджена.
На питання, чи є люди до роботи, висловився п. Голова з признанням про загал українського громадянства. Людей досить, тільки кількість фахово підготовлених до різних ділянок господарської і адміністративної праці ще недостатня. Серед зголошених багато таких, що готові навіть без винагороди працювати, хоч того ніхто й не вимагає, але бувають і такі, що приписують собі чомусь право до якихось особливих привілеїв, не виявляють достатньої карности і обов’язковости, що личать службовцям-українцям як господарям міста.
Велику допомогу давала Управі в її трудній праці Місцева Команда в особах Команданта п. майора Баєра, адьютанта п. капітана Бертрама і референта господарських справ п. капітана Поліца. Тепер змінилася Команда, та Управа міста надіється, що відношення нової Команди до Управи міста не буде інше, ніж досі.
10 ц. м. з’явилася у п. Голови делегація від польського населення міста, яка зложила заяву готовости до льояльної співпраці при відбудові господарського життя міста і висловила бажання утворити польський комітет. П. Голова прийняв ввічливо заяву льояльности до відома, а в справі комітету спрямував делегатів до німецької команди.
Найбільш пекучі на сьогодні питання — це організація фінансів, устійнення складу працівників та розміри оплати, урухомлення верстатів праці, малих фабрик і приватних підприємств, відкриття складів і крамниць — усе на основі приватної власности, з упривілеюванням кооперативної системи.
Врешті, звернув п. Голова увагу, що вже чинний радіовузол і що через нього будуть подавані повідомлення і накази. Далі нагадав він про обов’язок затемнювати вікна під загрозою військових репресій.
До населення звертається п. Голова з проханням і вимогами, щоб воно всіма силами допомогло Управі покласти кінець усім грабункам і злодійським вчинкам деяких морально відсталих одиниць. Нічого нікому не вільно забирати. Рівночасно ж перестерігає Управа міста перед всякими самосудами над кимнебудь. Влада в усіх випадках буде втручатися і притягати до відповідальности на основі законів воєнного стану.
Наш співробітник, оцінюючи вагу порушених питань, заявив п. Голові, що «Вільне слово», з свого боку, буде всіма силами допомагати Управі міста в організації господарського життя і громадського порядку, що буде безоглядно чернити усі прояви злодійства, всюди і завжди, в яких би формах воно не проявлялося.
До великого діла, до святої справи відбудови Батьківщини треба світлого розуму і великої праці, але перш усього чистих рук.
