Синявщина — цей найбільш на північний захід висунений прикордонний район Львівської области — мала те щастя, що позбулася большевицьких кайдан уже в першому дні війни з Московією, цебто в неділю 22 червня ц. р. Заскочені несподіваним наступом Німецької Армії, «доблесні» червоні банди втекли в панічному страху, не маючи навіть часу змасакрувати тутешнє українське населення.
Позбувшися ворога, свідоміші села Синявщини почали організувати в себе українську владу. Одначе сам осередок району, містечко Синява, продовж кількох днів спало. Ситуацію намагалися використати місцеві поляки, що захопили безправно в свої руки міський уряд, зробили «бурмістром» поляка та зорганізували з місцевого польського шумовиння «міліцію». В місті запанувало безголов’я. Поляки намагалися якнайшвидше розграбити під покровом своєї «міської управи» крамниці — й взагалі все державне майно. Замітне, що поляки, захоплюючи владу в місті, не вивісили ніде ні німецьких ні українських прапорів. Зате, неначе за помахом чародійної палички, в цілому місті позникали українські вивіски...
На щастя, польській сваволі, грабежам і плюндруванню прийшов швидко кінець. В п’ятницю 27 червня ц. р. Організація Українських Націоналістів під проводом Степана Бендери перебрала владу в Синяві в українські руки. Головою міста став тутешній парох. Зорганізувалася Українська Народна Міліція, що негайно запровадила лад і порядок у місті. Переведено інвентуру всього державного майна, покладено край грабежам й самоволі. На державних і самоуправних будинках замаяли поруч себе українські й німецькі державні прапори. Всюди розліплено відозви й маніфести ОУН. Меткі юнаки роз’їхалися по всіх селах району і зорганізували там Управи сіл і Міліцію.
Зараз у Синявщині такий стан:
Найвищу владу в районі виконує Управа району, якій безпосередньо підлягають Управи сіл і Управа міста. Управа району видає зарядження до голів громад і до населення. Між іншим видано вже конечні зарядження в справі бувшої поміщицької власности, колгоспів, кооператив, господарств по виселених до Бесарабії тощо.
Другою Районною Установою є Районна Команда Української Народної Міліції. Районній Команді підлягають місцеві команданти Української Народної Міліції. Міліція дістала дозвіл на зброю. Місцева залога харчується збірно в державній їдальні.
Наладнано вже частинно телефонічну сполуку міста з районом.
Дуже великим успіхом було теж перебрання друкарні, в якій донедавна друкувалася большевицька ганчірка «Червоний прикордонник».
Щоб забезпечити як слід прохарчування міського населення, введено від дня 8 липня ц. р. картки на хліб.
Жиди вчаться вже працювати, хоч це їм доволі тяжко приходить ся, бо в «червоному раю» не привикли до фізичної праці.
Радісне, що до державно-творчої праці зголошується багато українців зі східних областей.
Всі українські уряди працюють у тісному порозумінні з органами німецької влади, яка, до речі, дуже вдоволена, що українські націоналісти завели лад у районі.
