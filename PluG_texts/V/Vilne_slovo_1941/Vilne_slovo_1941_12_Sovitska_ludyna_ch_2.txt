Що справді існує «совітська людина», що це не сама тільки большевицька фраза, про це — як пише Теодор Зайберт у газеті «Фелькішер Беобахтер» — переконалися власними очима німецькі жовніри, які тепер зустрілися безпосередньо з большевиками на східному фронті.
«Большевицьке терористичне володіння мало нечувані біольогічні наслідки — в короткому часі одної чверті століття величезний народ дослівно втратив своє обличчя. Зі сильної, душею і тілом здорової хлопської нації, він перетворився в сіру, фізично змарнілу, духово отупілу масу. Тільки кольорові народності східної імперії зберегли свої давні риси, Росіян в колишньому значенні вже нема», так пише названий автор. Оставляючи — покищо — без завважень деякі вискази цитованого автора, читаємо далі: «Як витворилася оця совітська людина, оця нова раса? У політичній реторті? Як вона живе?... Навіть державний народ царської імперії, так звані великороси, не був расово однородний. Цілі століття під владою азійських народів оставили глибокі сліди у його крови. В окраїнних полосах приплило ще багато інших примішок». Царська система — переказуємо далі — утримувала великанські маси в стані нужденного вегетування, яке не дозволяло на витворення «характерної народної особовості». Одно, що давало цій масі деяку зв'язаність, що творило неначе хребетний стрижень народного організму, було майже містичне, релігійне вірування та деяка відданість царському домові. Большевики, відкидаючи основне значення народу для цивілізації, в ім’я комуністичних мрій про світове, інтернаціональне, безклясове суспільство зробили все, що могли, щоб перетворити оцю внутрішньо слабу націю у безобличну масу. Для того вони винищили до тла царську родину, намагалися так само знищити релігійні вірування та російську церкву. Для тієї самої мети вони творили безліч анемічних, паперових «союзних республік», «федерацій», «автономних республік» і «автономних областей», при чому дуже пильно піддержували, як висловлюється автор, «неросійські частини держави». Над тими всіми штучними творами Сталін та ГПУ виконували єдиновладу. Свободи народів ніякої не було. На Україні і на Кавказі всякі змагання до правдивого національного розвитку брутально винищувано. Доцільно, систематично винищувано інтелігенцію, міщанство, селянство. Остала тільки сіра, безвольна пролетарська маса. Отак характеризує німецький журналіст розвиток совітської суспільности в напрямі повного заперечення людини.
«Чого не змогли доконати господарський гніт, безнастанна пропаганда та систематична піддержка маловартісних людей — того досягало ГПУ. 25 років жорстокого терору, 25 років постійного страху, що «не сподобаєшся та будеш потихеньки ліквідований»... оце тиск, якому тільки небагато людей уміло протиставитися, щоб не стати «совітською людиною», значить, або тупим, або фанатичним рабом зовсім бездушної системи». Для повної характеристики подає ще автор як жила «совітська людина».
«В нужденній обстановці, у тісному помешканні, двері при дверях, ліжко при ліжку зі сусідньою родиною, в драних одягах, завжди, навіть в часі повного спокою, в погоні за найпотрібнішими продуктами, щоденно, від 25-ти років кормлена тими самими фразами в газетах, радіо і кіно, вибита з сил найбільш рафінованими способами стахановської системи, завжди окружена донощиками і шпіонами, виставлена на найбільш безглузді підозріння, без ніяких виглядів на поправу або зміну особистого становища... Страшна, негідна людини судьба...»
З правдиво европейським відчуттям дійсности змальована картина добре нам відома. І в загальному свойому огляді питання про совітську людину автор виявляє широке знання історичних умовин сходу Европи. При тому для оцінки явищ користується теорією про значення раси, яка входить у зміст національно-соціялістичного світогляду. А все таки не з усіми поглядами автора можемо ми, українці, погоджуватися. До цеї справи треба вернути.
«Питання совітської людини» для нас дуже важливе. Бо воно означає для нас: чи є на Україні люди, які у страшному духовому знищенні совітської суспільности зберегли усі ці моральні ціннощі, які сьогодні безумовно потрібні нашому народові для віднови і побудови нового, вільного життя, для участи в життю нової Европи?
Віримо і знаємо, що так є. На Україні живе ще не безоблична «совітська людина» — але сильна морально «українська людина».
