Від гр. Володимира Угрина, поштового робітника в Дрогобичі, довідуємося дещо про події в Україні в перших днях війни. Начальник дрогобицької пошти Шпіндельман і Анівський приневолили його відвезти їх автом до Стрия. В Стриї казали везти себе далі, погрожуючи йому розстрілом, якщо не послухає або ушкодить машину. Серед куль доїхали до Проскурова. В місті панував вже великий переполох. На пошті і інших державних установах палили документи. Перелякані жиди втікали з клунками. З цього замішання скористався Угрин і втік від своїх начальників. Вертаючись додому, приглянувся до тамошніх настроїв. Села за Збручем дуже винищені. Хати обдерті, без огорожі; ніде немає клуні. В цілому селі не можна було знайти їжі. З тяжким трудом він дістався до Гусятина, а звідти до Чорткова. По дорогах валялося багато трупів. «Доблесна червона армія» втікала, грабуючи подорозі селян. Гнали перед собою цілі стада худоби, позабираної в селян. Багато селян розстріляли, а їх добро попалили.
По містах, як в Чорткові, Копичинцях попідміновували магазини з харчами. Дуже знищені такі села, як Добре Поле, Петликівці, Переволока, Озеряни. В цих селах забрали майже всіх чоловіків. Під Теребовлею совітський старшина заповів своєму війську, що вони мусять вернутися в глибину Росії. Хто не хоче там іти, може вертатися додому. Багато війська відлучилося і хотіло вертатися. Тоді старшина кілька десятків вояків постріляв. Не зважаючи на те, багато насильно забраних галичан утікало. Свідоме населення Чортківщини, Теребовельщини, а головно Копичинець радо переховувало і кормило втікачів.
По лісах, крилися ще довший час большевицькі партизанські загони, які нападали на безборонне населення і нищили його.
В околицях Теребовлі зустрінувся гр. Угрин з Німецькою Армією, яка допомогла йому вернутися додому.
