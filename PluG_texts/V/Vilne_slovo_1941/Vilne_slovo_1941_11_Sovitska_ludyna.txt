Протягом 22 місяців большевицької окупації на наших землях ми мали нагоду з безпосереднього контакту з большевиками збирати матеріял про те, що уявляє собою «большевик». Знаємо, що большевизм намагається створити новий тип людини, яка повинна здійснити вже в найближчому часі комунізм, яка для того повинна визначатися деякими рисами, необхідними для спадкоємців ідей Лєніна та творців нових форм життя. І справді бачили ми людей, яких досі ніколи не стрічали.
Безкритичне рабське підчинення «непереможному вченню» Маркса та Лєніна — у найбільш просвічених та найвище поставлених, невільнича слухняність уряду та всієї суспільности партії, блідий страх і повна безвільність всіх громадян без винятку супроти органів НКВД, словом повна відсутність власного «я» та правдивого почуття відповідальности — це головна риса цієї «нової» людини. Свободу та цінність одиниці обмежує ще безоглядна вимога, щоб усі справи публичного й приватного життя були полагоджувані колективно. «Колектив» — ось що увійшло на місце особовости в усіх ділянках людських починань. І колгосп, і завод, і військова частина, і рада міська чи державна, і школа чи родина — це такі колективи. Особиста ініціятива та відповідальність всюди підпорядкована нібито надособовому та ніде ясно не означеному «колективові». На практиці воно виходить так, що кожний колектив підлягає абсолютній волі одиниці, яка до проведення такого чи іншого діла призначена від партії та якої авторитет забезпечує остаточно НКВД. Ця одиниця діє при помочі тайного апарату, через який накидає колективові свою волю.
Третя прикмета, яку можна було спостерігати у цих «нових» людей, зокрема молодших і більш тупих, а разом з тим добре матеріяльно забезпечених — це фанатизм. Не якийсь глибокий ідейний фанатизм, але дрібничковий, прив’язаний до голосних фраз та находячий насолоду в знущанні над більш вартісними людьми, які зберегли ще деяку здібність чесно думати. Це різні помічники районових партійних комітетів, різні шкільні комуністичні організатори молоді, агітатори тощо. Дальша характерна прикмета цих нових людей — це грубий матеріялізм, бажання наживи, несолідність у приватних відношеннях з «не своїми людьми», донощицтво, що називалося «большевицькою чуйністю» і, врешті, проявлювана при всякій нагоді, «класова ненависть». Це вже вищий, чинний вияв отого духового «розвитку», який своїй «новій» людині приписує большевизм і якого завершенням бувають чинні садисти, що творять основні кадри енкаведистів.
Правда, є теж, хоч і не багато, таких совітських людей, які змагають до витворення ідейної людини на основі комунізму, але, при всій своїй чесності і мужності, сліпо підчиняються партії і вірять в потребу терору. Значить і вони вже здеморалізовані.
Та треба б втратити віру в те, що в кожній людині є жива іскра Божа, якби ми — хоч і не часто — не стрічалися з людьми, які зберегли і совість, і ясний розум, і чесність. Не зважаючи на всі зусилля большевицької суспільної педагогіки, є такі люди між большевиками. Але вони скриваються, вони не в ласках у високо повставлених, вони стоять в закритій, але тяжкій боротьбі за існування зі своїм окруженням. Є вони і серед вище поставлених, але більше їх серед нижчих працівників різних установ, серед фабричного і сільського робітництва. Це ті, що чекають свого визволення, а покищо для забезпечення свого існування накладають собі маску. І тут приходимо до самої суті справи.
Не тільки оці ще не здеморалізовані, але також усі другі совітські люди носять на обличчях маски, які протягом років щоденної вправи у маскуванні та самозаперечуванні стали непроникнутими навіть для найближчих. Тому забріханість і взаємне недовір’я всіх супроти всіх — це та спільна і найбільш характерна риса «совітської людини». Одно ясне: сучасна людина в Совітах не має явного обличчя, значить, вона сьогодні безоблична. Тому актуальне сьогодні питання, чи справді існує якась жива «совітська людина», як окремий, большевиками створений, новий тип людини, чи є не тільки маска, яка декому приросла до лиця.
Цим питанням інтересується сьогодні увесь цивілізований світ. У великому процесі політичного й морального перетворення, яке переживає весь світ у XX ст., має це питання величезне практичне значення.
