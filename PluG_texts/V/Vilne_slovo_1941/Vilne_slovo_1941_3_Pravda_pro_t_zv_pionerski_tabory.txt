Большевицькі організатори багато думали про відпочинок шкільної дітвори. Шумно та гучно звучали слова начальників на нарадах, але до чогось конкретного ніколи не договорювалися. Все проводилось у них за плянами, але ніякого пляну ніхто ніколи не виконав. Те ж саме було і з організацією піонерських таборів.
В системі «народньої освіти» організовано 3 піонерські табори а саме: в Трускавці, в с. Синевідську Вижнім, Сколевського району і в с. Черниці, Миколаївського району.
Не було ще ніякого обладнання в цих піонертаборах, а вже роздавано «путьовки». Все обладнання, потрібне для піонерських таборів, завожувано в день відкриття. Діти, що вспіли приїхати, спали на дошках в холоді та голоді. Багато гірше була справа з харчуванням. Різні «облторги» та «райторги», крім плянів, нічого конкретного не робили. Через це дітям приходилось голодувати; так, наприклад, в піонерськім таборі в Трускавці шкільна дітвора голодувала. В приміщеннях піонерських таборів було брудно та темно. Діти спали по двоє, троє на однім ліжку.
Опікунами шкільної дітвори були т. зв. «піонервожаті-комсомольці», неуки, які ніколи нічого спільного з виховуванням дітей не мали. Ці «виховники» прищеплювали дітям отруту большевизму та ненависть до релігії. Батьків не допускали до дітей, щоб дитина не могла розказати їм про це «радісне та щасливе дозвілля». В піонерськім таборі в с. Синевідську Вижнім приїзджих дітей відіслано назад додому тому, що не було чим прохарчувати, ані де положити спати.
