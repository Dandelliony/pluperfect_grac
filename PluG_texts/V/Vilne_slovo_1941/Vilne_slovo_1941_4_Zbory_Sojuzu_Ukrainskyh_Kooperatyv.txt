В п’ятницю, 11 липня 1941 р., відбулися збори Союзу Українських Кооператив. Збори відкрив п. Німилович і подав плян роботи на най ближчий час. Завдання Союзу українських кооператив — забезпечити в першу чергу населення міста харчами, бо населення села має кращі засоби до життя. Натомість мануфактуру належить продавати радше селянам.
Робітники СУК інвентаризують далі товари по давніх крамницях і перевозять до своїх складів, звідки розподіляються товари поміж поодинокими крамницями. В Дрогобичі є сім складів: з споживчими товарами і взагалі товарами першої потреби, з мануфактурою, з залізом, склом, рільничими машинами, з будівельними матеріялами, мучний, м’ясозбутний, з меблями. До цієї пори відчинено вже 11 хлібних крамниць, 2 ресторани, 3 споживчі крамниці, 2 крамниці з сіллю і 2 крамниці з овочами та городовиною в Ринку і при вул. Грунвальдській.
Далі голова подав інструкції, як продавати товари і як треба улаштовувати крамниці. На кожній крамниці мусить бути вивіска по-українському і по-німецькому; визначено час праці, а в роздрібних крамницях списки товарів, що продаються, і цінник.
Основною обіговою валютою є німецька марка, а допоміжною карбованець.
Опісля п. Сушко порушив питання дисципліни. Він заявив, що наладнання торгівлі зустрічається з великими труднощами. На жаль, знаходяться ще такі людці, що несумлінно ставляться до праці та своїх обов’язків.
Всі працівники мусять безоглядно підкорятися своїм начальникам і виконувати точно їх зарядження. В противному разі будуть звільнені з праці і нап’ятновані в пресі.
