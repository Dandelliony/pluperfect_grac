З осени 1939 року по весну 1941р. большевики вспіли на наших землях заснувати багато колгоспів, радгоспів та підсобних господарств. Зараз виникає таке питання, як буде з колгоспами, радгоспами і підсобними господарствами? Справа для сільського господарства більш, ніж важлива. Колгоспів в Дрогобицькій області більш трьохсот. В них сотні тисяч гектарів орної землі, сотні тисяч сіножатей і пасовиськ та десятки тисяч худоби. «Що з цим всім починати?» — завдають собі питання колгоспники, члени колгоспних правлінь і сільські управи. Деякі члени колгоспів, працівники радгоспів чи підсобних господарств, а в першу чергу зовсім посторонні люди рішили справу по-свойому, а саме: розібрали все, що далось розібрати, почали шукати старих меж, вимірювати, відгороджувати... при чому, супроводжувалось це сварками та бійками.
Ставлення влади в справі колгоспів, радгоспів і підсобних господарств таке: не можна «розподілювати» колгоспного чи радгоспного майна без виразного дозволу компетентних чинників. Робота в колгоспах і радгоспах повинна продовжуватись нормально. Розподіл урожаю відбудеться за інструкціями, що вийдуть в цій справі в найближчому часі, очевидно, з розрахунком фактичних трудоднів. В майбутньому — передбачена ліквідація колгоспів, радгоспів і земельна реформа.
Це буде в найближчому майбутньому, а тим часом трапляються прямо дикунські випадки нерозумного нищення колгоспного майна. Десятки гектарів збіжжя викошують «людці» ще зеленим і десятки випасає худоба. Плянтації цукрового буряка, кок-сагизу, цикорії деякі люди не уважають за рослини, а за большевиків чи енкаведистів, що їх треба якнайскоріше і радикально знищити з корінням. Дивлячись з боку, складається враження, що ці люди божевільні. Вони може і не застановляються над тим, яких величезних втрат завдають державі, а в першу чергу самим собі.
Що доброго в такому випадку: вирвав «господар» 5 гектарів такої цінної культури, як цукровий буряк, переорав, посіяв гречку. Де тут калькуляція, де здоровий розум? Яким правом? Хто уповноважив так нищити громадську працю, громадське добро? Чи не здають собі справи з того, що це злочин, за який можна гірко відпокутувати? Зараз війна, а десятки тонн зерна чи технічних культур гине через злобу і нерозум. Може хтонебудь сподівається, що йому привезуть хліб, цукор чи інші сільськогосподарські продукти з Америки? Ні і напевно ні. Ніхто нікому нічого задармо не дасть. Село повинно вповні розуміти своє завдання. Воно зобов’язане забезпечити не тільки себе продуктами, приготовити насінні резерви, а й постачати міське населення.
Правління колгоспів повинно взятись за діло рішуче, не дозволити членам колгоспів та постороннім людям розкрадати чи знищувати громадське добро.
Зближається важлива пора — жнива. Треба докласти усіх зусиль, щоб в інтересі самих колгоспників жнива пройшли якнайкраще. Трудодні записуються, лише неробам ніде не платять.
Обов’язком усіх чесних громадян — скласти список усіх розкрадачів та нищівників колгоспного, радгоспного та приватного добра. Не можна допустити, щоб через темних типів терпіло наше сільське господарство в той час, коли від нього вимагається якнайбільшої продуктивности.
Нехай «власники» колгоспної чи радгоспної худоби і знаряддя та «користувачі» колгоспних і радгоспних ланів і сіножатей не надіються, що все «присхне». Порушники чужої власности будуть вважатися за шкідників і каратимуться, як протидержавні злочинці, в найкращому випадку, як звичайнісінькі грабіжники і злодії.
