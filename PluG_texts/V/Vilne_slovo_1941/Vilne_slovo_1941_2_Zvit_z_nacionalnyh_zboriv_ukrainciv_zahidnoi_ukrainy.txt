Дня 30 червня відбулися о год. 8-мій вечором в залях матірного Товариства «Просвіта» у Львові великі збори Українців Західних Земель України, на яких святочно проголошено відновлення Української Державности і покликано перше краєве правління на чолі з Ярославом СТЕЦЬКОМ, заступником провідника Організації Українських Націоналістів.
Збори відкрив промовою заступник провідника О. У. Н. Ярослав СТЕЦЬКО. Передавши привіт провідника О. У. Н. Степана БАНДЕРИ, визвав віддати честь борцям, поляглим за волю України і відчитав святочний акт проголошення Української Державности.
Всі присутні бурею оплесків і сльозами радости стоячи вітали цю велику історичну хвилину та відспівали потім Національний Гімн.
Опісля о. Др. Гриньох, довголітній душпастир українського студентства, а тепер полевий духовник Українського Націоналістичного легіону Степана БАНДЕРИ виступив у сірім вояцькім мундурі й передав привіт від команданта легіону сотника Романа Шухевича і усіх Українців вояків, котрі присягли віддати Україні свою кров і своє життя.
Потім говорив делегат Краєвого Проводу Організації Українських Націоналістів.
Опісля відчитано перший декрет провідника О. У. Н. Степана БАНДЕРИ про покликання Краєвого Правління Західних Областей України з головою Ярославом СТЕЦЬКОМ на чолі — до часу створення Центральних властей у Києві.
Наступно о. мітрат Сліпий привітав Збори від імени Митрополита Андрея ШЕПТИЦЬКОГО заявляючи, що Митрополит вітає цілим серцем і цілою душею цей великий історичний почин відновлення Української Державности та взиває всіх вірних і ввесь нарід стати негайно до праці, для цього великого діла.
Усі промови пройшли серед бурі оплесків і проявів найбільшого ентузіязму.
Збори вислали як вислів почувань усього Українського Громадянства — привіт провідникові О. У. Н. Степанові БАНДЕРІ,
привіт Творцеві й Вождеві Великої Німеччини АДОЛЬФОВІ ГІТЛЄРОВІ,
привіт славній Німецькій непереможній Армії,
привіт Митрополитові АНДРЕЄВІ
й усім борцям за волю України.
Делегат провідника О. У. Н. та всі присутні вітали дуже гарячо й щиро приявних на зборах високих старшин німецької армії.
Представник німецької армії, бувший полковник У. Г. А., професор КОХ привітав також присутніх і визвав до праці та якнайтіснішої співпраці з німецькою армією під проводом великого вождя Німецького Народу АДОЛЬФА ГІТЛЄРА.
Збори закінчено відспіванням Національного Гімну.
