Громадянин Р. розказує, що він пережив за півтора роки в’язниці при вул. Казимирівській у Львові. В одній кімнаті жило їх понад 80 людей. Цілий місяць не давали їм нічого їсти, крім голов оселедців і води. Воші буквально заїдали. Вночі в’язні клалися на долівку один коло одного. Ніхто не знав, чи діжде до рання. Часто входили енкаведисти і штиками кололи в плечі тих, що засипляли. Рано не можна будо навіть згадати, що в келії є трупи. Цього зараз забирали на подвір’я і розстрілювали. Однієї ночі гр. Р. також пробили руки на 15 см. Раз один в’язень запротестував проти цього звірства. Тоді посіпаки витягнули його з криком з келії. По якомусь часі приволікли його знов скривавленого. Йому відтяли обидві долоні.
Найтяжчі тортури почалися 22 червня, як розпочалася війна. В’язні кам’яніли, дрожали з страху, молилися. Раз почули страшні зойки. Виглянули у вікно й побачили, як на подвір’і рубали живцем жінку. Відрубали їй руки, ноги, груди.
Одного дня забрали всіх в’язнів з келії, в якій жив гр. Р., повели їх в підвал, пов’язали їм руки і так залишили. Ніхто не приходив кілька днів. Люди вмирали і було чути трупи. Вкінці приїжджали тягарові авта з піском. Кровожадні енкаведисти засипали в’язнів живцем. Деяких пісок вже придушив. В понеділок рано почули крик. Це громадяни прибігли рятувати в’язнів; з 120 людей вирятувалося 7. Між ними вирятувався і гр. Р.
