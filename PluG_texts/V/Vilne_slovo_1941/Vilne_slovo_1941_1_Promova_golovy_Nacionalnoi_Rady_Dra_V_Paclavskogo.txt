Громадяни!
Від імени Української Національної Ради міста Дрогобича як первинного органу Української Держави приходиться мені прощати тлінні останки наших найдорожчих мучеників, закатованих кровожадною більшовицькою зграєю.
Золотий промінь національної волі, що нам засіяв, окрила чорна хмара суму й жалю. Радісний гомін звільнених рабів пронизує зойк і плач тих, яким пощастило пережити страхіття більшовизму.
Жінки й діти оплакують своїх мужів та батьків, мужі своїх жінок, батьки своїх дітей. Всі вони без винятку, духовні чи світські, мужчини чи жінки, старі чи молоді, стали неповинними жертвами найбільш рафінованих тортур і мученичої смерти за те тільки, що не були приналежні до осатанілої більшовицької банди, що були чесними українцями. Немає слів, щоб описати усі страхіття, яких допускалась черезвичайка. Подробиці збираємо і будемо збирати, як цінний матеріял до історії мартирольогії українського народу. Нехай наші грядучі покоління пізнають усю підлу мерзоту панування тих, що називали себе захисниками працюючого народу. Збираємо також матеріяли більшовицького гнізда, тз. НКВД, для викриття ганебних імен тих, що видали наших людей на муки. Як карні і дисципліновані громадяни української держави передамо винних кровопролиття судовим органам для належного їх покарання. Українські державні органи не спічнуть, поки всі винні не будуть викриті і строго покарані.
Громадяни! Кров неповинних мучеників кличе до неба по пімсту. І пімста буде. Буде кривава. Поллються ще річки крови. Та наша лють, наше обурення хай спрямовується не проти сліпого меча, а проти руки, що ним керувала і керує. Рука на Кремлі. Там її треба досягнути і відрубати раз на все. Треба знищити ту стоголову гидру що, зроджена з божевілля, устами, намазаними медом, одурманювала народи брехливими кличами, щоб лиш закабалити людей у нечуване в історії кріпацтво.
Ми зазнали важких втрат. В одному Дрогобичі стільки заплаканих по втраті найдорожчих. Але треба нам приготуватися до нових жертв. Могутня союзна німецька армія прогнала більшовицьку орду, викінчити її є нашим обов’язком. Треба вступати в ради українського війська і боротись до загину, звільнити цілу Україну. Під більшовиками не жити українському народові. Волю треба здобувати. Настав слушний час. Кожний думай, що на тобі міліонів стан стоїть, що за долю міліонів маєш дати ти одвіт. Настав слушний час організувати українську армію. Твердо віримо, що всі ми, хто тільки здатний носити зброю, вступимо в її ряди. В той спосіб пімстимо найкраще неповинну смерть мучеників, котрим віддаємо нині останню прислугу. Дисципліною, ладом і порядком, муравлиною працею над відновою знищеного нашого громадянського життя покажемося гідними тих, що їх кладемо на вічний спочинок.
А тепер до Вас моє останнє слово, до Вас, наші герої, до Вас, закатовані мученики. Ви перейшли тяжку Голгофту. Та Ваша кров не пішла на марне. Ви стали передвісниками Воскресення. Ідіть перед престол Всевишнього як свідки нашої слушної справи, як чисті святі духи, що своїм терпінням поклали кінець нашим мукам. Віримо, що ваше мучеництво буде останнім в історії українського народу.
Хай українська земля, котру Ви так щиро любили, буде Вам легкою.
Спіть, герої, спіть,
І про волю України сніть.
