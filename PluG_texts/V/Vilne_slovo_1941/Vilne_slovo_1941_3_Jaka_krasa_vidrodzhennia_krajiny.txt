Яка краса: відродження країни!
Ще рік, ще день назад тут чувся плач рабів,
Мовчали десь святі під попелом руїни,
І журно дзвін старий по мертвому гудів.
Коли відкілясь взялася міць шалена,
Як буря все живе схопила, пройняла, — 
І ось, — дивись, в руках замаяли знамена,
І гимн побід співа невільна сторона.
Так спить орел, — ураз, розкривши очі,
Угледе світ, красу і простір, голубий,
І легко з скель спорхне, і в небі заклекоче
Про вільний льот орлів, про ранок золотий.
Так море іноді всю ніч дрімає
І нагло хвилями, як крилами, заб’є,
І дивним жемчугом і барвами заграє,
І очі всесвіту до себе прикує.
Летить воно, хвилюється і ллється
В обіймах соняшних і сяє, і тремтить
І щастям все життя йому в той мент здається,
І все тут йому і годе і щастить.
І де взялись ці хвилі сніжнобілі,
Хто дивно так навчив їх грати і шуміть,
З яких ясних країн чайки ті налетіли,
Що вміють ніжно так і плакать і жаліть.
Чайки, чайки! тоді не треба плачу,
Коли іде боротьба за волю, за життя,
Коли на хмарах я вже дивний відблиск бачу
І сонця жданого блискуче вороття.
