Кожний письменник, як і кожний інший творець, є витвором свого часу та обставин, серед яких живе. Творчість письменника — це відбиття дійсности, яку він пробує змінити, виправити. Невдоволення, викликане сумною дійсністю, приневолює письменника представити бодай у мрії, як повинна виглядати дійсність. Коли ж письменник чи поет малює лиш сумну картину невідрадної дійсности, то також виявляє тим свій протест. Недоля тієї чи іншої особи, що виступає в творі викликає в читача відповідні думки внаслідок відповідних мистецьких засобів, вжитих письменником. Немає в літературі твору без ідеї. Твір, написаний автором без такої ідеї, перестає бути літературним твором, бо не пливе з глибини душі, не є відображенням дійсности. Такими є майже всі твори совітських письменників, в яких викривлюється дійсність, вихвалюється злочини НКВД, «щасливе» життя обдертих і до стану схудобіння зведених колгоспників, «непереможність» слабої і всіми битої червоної армії, зненавидженого всіма Сталіна і т.д. Письменники, що за гроші або ради страху викривлюють дійсність, — це звичайні брехливі віршомази; вони не перейдуть до історії літератури, нічого не осягнуть своїми творами, бо їх ніхто без зогидження читати не може.
Творчість Б. Лепкого — це сторінка нашої ніким не пофальшованої історії. Твори його: поезії, новелі та повісті — відбивають сучасну йому історію українського народу та настрої українського громадянства, що зпочатком XX ст. часто виявляла то високе піднесення, то спадок униз, залежно від успіхів чи невдач у суспільно — політичному житті.
Мистецька душа Лепкого формувалася під впливом поезій Франка та краківського культурного середовища. Тут від 1899 р. Лепкий зустрінувся з такими талантами, якими безперечно був Ст. Виспянський, Ридель, В. Оркан, К. П. Тетмаєр, з якими Лепкий не лише був особисто знайомий, але навіть дружив. Тут повстав і гурток українських письменників, поетів, малярів, до якого належали крім Лепкого ще В. Стефаник, О. Луцький, маляр О. Новаківський і інші. Згодом пристав до цього гуртка і відомий історик, пізніший ідеольог гетьманщини, В. Липинський. До вибуху світової війни була в Кракові частина українського Парнасу, та Аполлоном на нім був ніким не заперечуваний Б. Лепкий, якого всі вважали своїм провідником і амбасадором українства на краківському грунті. Б. Лепкий, як ніхто інший, гідно репрезентував українство і знаходив час не лише на свої заняття, що були, так би сказати, базою його заробітку й прожитку, але і на письменницьку роботу й організацію українського життя в Кракові. Ні один концерт Шевченка, ні одна вистава українського театру, що до 1914 р. заїздив у Краків, не відбулась без допомоги Лепкого. Але за те кожний українець, що приїздив у Краків на постійний побут чи лише на короткий час, уважав своїм обов’язком зложити свою пошану Лепкому. Дім Лепких став домом української амбасади, в якій вирішалася доля не однієї справи, не одного літературного твору; звідси виходили також інформації про українське культурне життя, тут початок перекладів творів кращих українських письменників на польську мову.
По структурі своєї душі Лепкий глибокий лірик. Звичайно, зачислюють Лепкого до «молодомузців», закоханих у красі і в самих собі, але це невірно; Лепкий лиш формально належав до «Молодої Музи», ніколи не віддалювався від життя, не гордив юрбою, був чесний з собою й ніколи не писав про те, чого б сам не міг зробити. З молодомузцями єднає його витонченість форми, вишліфоване слово, любов до краси. Натомість у поезії Лепкого зустрічаємо побіч песимізму, безнадії й сумних скарг на безталання також і громадянські мотиви від яких молодомузці старалися стояти осторонь. Поет бачив, чим був український народ і чим він повинен би бути; бачив, що всякі почини його провідників змінити сумну дійсність кінчилися невдачею. Звідси й песимізм Лепкого:
«Холодна хвиля плеще
Об круті береги,
І очерет шелеще,
А хвиля плеще, плеще
І б’ється без ваги
Об камінь» («Холодна хвиля плеще»)
Не вінчалася успіхами боротьба за права, мов дим розвіювались мрії, радощі, бачені у сні, та не хотілось поетові резигнувати з мрії:
«Най не кінчаються, в слові лишаються,
Хоч приминули в житті». («Мрії розвіяні»)
Чи могла була бути просякнутою оптимізмом поезія Лепкого, коли поля, зрошені потом і кров’ю українського селянина
«... висисали кровіпіт
А люди в нужді мерли»,
коли кругом зеленіли ліси, а діти «синіли в хатах і з зимна костеніли?» («Сповідь землі»).
Це не поетична видумка, не слова, сказані на вітер, а обосновані сумною дійсністю вислови поета про джерело свого песимізму:
«Колисав мою колиску
Крик неволеного люду,
І так в серце вколисався,
Що до смерти не забуду».
Лірика Лепкого задумлива; він невпинно прислухається і розкладає на тужливі симфонії свої почування, які вповні є почуваннями цілого народу. З тієї причини багато ліричних творів Лепкого положено на ноти, а пісня «Журавлі» стала неподільною власністю всього народу.
Літературна критика зачислює Лепкого — поета до романтиків, а новеліста до реалістів. На нашу думку, погляд нічим не виправданий, бо ті самі мотиви, які знаходимо в поезії, стрічаємо також у його оповіданнях. В останніх Лепкий описує темноту селян, їх горювання, неохоту до освіти, читальні й газети, їх консерватизм («В глухім куті»), проти чого виступають свідоміші одиниці, яких поривів загал не розуміє (І. Медвідь), також економічне положення селян, соціяльна нерівність, недібране подружжя, сирітська доля є тематикою його оповідань («Кара», «Настя», «Мати»). Письменник уміє бути й докучливим сатириком, коли треба висміяти людські хиби, як от того дяка, що купив собі «панську одежу», щоб чимнебудь відрізнитися від загалу селян, але після смішної пригоди назад повертається до селянської свити («Оповідання дяка»). Умів Лепкий і крізь сльози сміятись, оповідаючи про легковірного мужика, що в цісаря у Відні хотів знайти правду й лікарство на своє горе («На послухання до Відня»). Лепкий у цілій низці оповідань освітлює всі ті болячки, що їх зазнавав селянин і від австрійського уряду, і від польського панства, і від соціяльної несправедливости.
Лепкий виступав також і до боротьби з буденщиною, з вузькими егоїстичними інтересами дрібних людей у той час, коли треба було будувати кріпку і високу гать, «Щоб нас море грізне не залляло, щоб ми у багні не застрягли («Кидаю слова»). Хоч не можна було тоді реалізувати деяких задумів, то все ж таки поет накликав бодай мріяти про них в образі ідеаліста-хлопчика, що за привидом «красної квітки щастя» йде зеленою лукою й бистрою хвилею («Цвіт щастя»).
Лепкий залишив по собі багату літературну спадщину. Не хочемо томити читача перечислюванням поодиноких збірок, та мусимо згадати про його повісті, що відомі були в нас перед вибухом польсько-німецької війни. «Зірка», «Під тихий вечір», «Вадим», «Сотниківна» — залишуться прикрасою нашої літератури, та безсмертним зробила Лепкого трильогія «Мазепа», в якій описані визвольницькі змагання козацького гетьмана — спільника шведського короля Карла XII. Це великий твір, в якому змальовується епоха Мазепи, закінчена трагедією України під Полтавою в 1709 р. Сам факт, що Лепкий видвигнув в українській літературі трагічну історичну постать, викляту Петром І, викликану до кінця існування царської Росії, наклеймлену п’ятном зради і вперто промовчувану «поступовою» наукою большевії, причинився до того, що наша наука стала більш цікавитися українським гетьманом. Появилися нові документи про Мазепу, добуті з архівів західної Европи, які кинули нове світло на історичного діяча, якого досі знала Европа лише з романтичних описів правдивих чи здуманих його пригод.
Лепкий був теж і автором «Нарису історії української літератури» і автором багатьох критичних статтей. Маємо повну надію, що вкоротці наша наука й критика докладно опрацює творчість Лепкого і збереже для майбутности не одне цікаве для такої рідкісної появи, якою на нашому грунті був автор безсмертних «Журавлів», який у цьому році закінчив 43-ліття своєї письменницької праці.
