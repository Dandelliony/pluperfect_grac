У воєнних звідомленнях Команди Німецької Армії в останніх днях подається мало подробиць, натомість підкреслюється, що воєнні дії проти большевиків розгортаються з повним успіхом. Пояснення до звідомлення з 18 с. м. подає деякі факти, які вповні виправдують оптимізм німецьких звідомлень.
Большевики стягають на фронт останні резерви. Німецькій команді легко це ствердити, бо має до диспозиції величезне число полонених і вбитих. Свідчить про це теж покликання «ополчення», по давньому «ляндштурму», та відклик Сталіна до партизанів. Друга основного значення подія — це розділ найвищої команди на три групи. Спершу команда всього совітського фронту була в руках Тимошенка, тепер фронт розділено між Ворошиловим (північ), Тимошенком (середня частина) та Будьонним (полудень). Не розділювати фронт, але навпаки, скріпити зв’язок і співзалежність між поодинокими частинами — ось чого вимагало положення. Якщо совітські стратеги вирішили інакше, то це вказує тільки на те, що удержання зв’язку між великими відрізками фронту є вже неможливе. Тому треба збільшити кількість команд і повновласті поодиноких командантів, щоб кожен на свою руку боронився, як може. Та ще один знаменний факт, який добре пояснює ситуацію. Політичних комісарів при військових совітських частинах приблизно перед роком відсунено від рішального впливу на накази командантів частин. Тепер, серед війни, знов привернено їм давні права, а навіть збільшено їх кількість. Політичний комісар має право застрілити з місця команданта, робота якого йому підозріла. Та і сам політичний комісар при воєнній частині підлягає контролі і екзекутиві НКВД. Ці засоби, викликані потребою рятувати за всяку ціну мораль і дисципліну армії, показують, що совітська армія вздовж і вширш, з долини до верхів трупішіє і розпадається від середини.
