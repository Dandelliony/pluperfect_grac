Назріли великі події. Іде безпощадна боротьба за новий лад. Совітська Росія — наш відвічний ворох — упала під напором німецьких армій. Поневолені протягом століть, зараз починаємо ми відбудову свого знівеченого організму. Ми свідомі того, що перед нами на шляху гігантські перепони, що польсько-московські банди робили і роблять усе, що тільки можливе, щоб не дати нам випрямити спини, але ми свято переконані, що при систематичній праці, єдності і добрій волі український народ вийде переможцем.
Зараз найважливіше для нас — це єдність і залізна карність. На жаль, деяким людям важко цю істину зрозуміти, і тому вони часто-густо на перший плян висувають свої шкурні інтереси — хворобливі амбіції.
Конкретно справа йде про нашу шляхту. Дехто з-поміж неї починає продовжувати почате поляками діло і розбивати наш український народ. Ці людці не тільки, що безхребетні, але й надзвичайно обмежені, якщо не можуть зрозуміти, що їхні покровителі спід знаку «бялего орла» накивали п’ятами ще в 1939 році, а їм самим чи не прийдеться ще звітувати за свої діла перед нашим громадянством.
Ми у XX столітті не можемо думати категоріями середньовіччя. Вартість людини вимірюється не походженням, не тим, чи якийсь там польський королик за собачу вірність предків надав привілєї, чи ні, а тим, що ця людина зараз собою уявляє: тобто, яка її національна свідомість, ініціятивність, відданість національній справі, а передовсім працьовитість.
Вертаючи до наших безхребетників, треба сказати, що їх не було багато. Не всі шляхтичі проміняли свою шкуру на старі офіцерські штани, расових баранів та безплатні проїзди до Гдині. Більшість шляхти — це добрі, свідомі українці, що ведуть роз’яснюючу роботу серед жертв польської політики, яким ще й зараз хотілося б часто-густо «шляхетської управи» села чи окремого місця в церкві.
Якщо дехто зо шляхти ще переконаний в своїй вищості з походження чи своїх непересічних здібностях і жаліється, можливо, що недоцінюють його, то хай візьметься до конкретної праці, проявить себе на ділі і тоді напевно одержить те, на що заслужить. Але ще раз кажу, не ради походження, а ради чесної і доброякісної праці для добра української нації. 
