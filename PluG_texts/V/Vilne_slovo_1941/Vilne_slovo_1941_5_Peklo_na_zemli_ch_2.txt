Почався 1930 рік. Большевицькі гольтіпаки насильно організовували колгоспи. Щоденно людей тягали на збори, загрожували, не давали спати по ночах: ходили вночі з ліхтарями попід вікнами, освічували хату в середині, розбуджували сім’ю, а господареві казали негайно йти в сільраду. В сільраді мучили до ранку, силуючи вступити в колгосп.
Так повторювалось з кожним селянином. Якщо він відмовлявся вступити в колгосп, то кілька ночей під ряд його замикали в льох, били, не давали їсти і потім знесиленого відпускали додому. Після кількох таких «способів впливу» на «дрібнобуржуазну ідеольогію селянина», господар «добровільно» приносив заяву про вступ до колгоспу. Для полегшення заяви були видруковані і потрібно було лише підписатися, що означало йти в колгосп.
Відразу після заяви «про згоду записатися до колгоспу» в селянина забирали сільськогосподарські знаряддя, тяглову худобу (коні, воли), віз, упряж, ламали і перевозили стодолу на колгоспний двір.
Дух ненависти до «колгоспного раю» не спадав. Чоловіки, боячись «виховних метод» большевиків, арешту чи вивозу з села, мусіли коритись. Зате жінки не могли погодитись з тим, щоб віддати своє гірко запрацьоване роками майно «в колгоспний кагал». Озброївшись чим попало: граблями, вилами, косами, рогачами, дрючками, кілками, а то й просто віниками, нападали на «уповноважених по колективізації» і їх сільських прихвоснів, виганяли геть з села, забирали додому своє — «усуспільнене майно»: плуги, борони, коней тощо. Утихомирювати такі жіночі заколоти приїздила міліція або й військо з району чи міста. Доходило до кривавих сутичок.
Міліція стріляла по беззахисній жіночій юрбі, розгонила, наїжджаючи кіньми, а частину арештувала і відправляла до в’язниці.
Настала весна 1930 року. Преса підняла верескливу галасню про «першу большевицьку колгоспну весну». Знову село наповнили «уповноважені», знову почалися знущання над гідністю людини.
Пройшло два роки «колгоспного заможного життя». З колгоспів забирали хлібозаготівлю, виплачували натуроплату хлібом машинно-трактор. станц. (МТС), засипали посівфонди, а те, що лишалось, роздавали людям. На трудодень припадало по 100 — 200 гр. збіжжя. Прохарчуватись таким голодним пайком було неможливо. Люди почали кидати села і тікати на за робітки по містах. Появились пустки по селах. Хто як міг, рятував своє життя. Їхали в Сибір, в тайгу, на тяжкі роботи. Куди завгодно, аби не в селі. Замовкли пісні. Посумніли оселі. Погасало життя. Надходила зима 1933 р. Люди лякались її, як звіря, їсти нема чого, одягнутись ні в що, купити ніде і ні за що. Що робити?
Що робити? Каменем висіло трагічне питання над кожним селом широких просторів України.
...А привид голоду вже блукав по селах, заглядав у кожну хату, скалив свої страшні ненаситні зуби і вимагав жертв...
Село борсалось, як в лабетах, кидалось на всі боки, благало порятунку, ламало у відчаї руки і падало безнадійно, голе і голодне, в обійми страшного голоду.
Ніхто його не чув, ніхто не думав про допомогу йому.
Так настав 1933 рік...
(Далі буде)
