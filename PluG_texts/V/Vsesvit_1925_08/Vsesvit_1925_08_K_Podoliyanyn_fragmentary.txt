ТЕХНІКА ЛЮДСЬКОГО ТІЛА. (державний цирк).
Помешкання цирку просторе й непривітливе. Люд починає сходитись.
На гальорці стара шинеля, потріпаний френч, червоноармійські шлеми, немов маки...
«Реглан»—в амфітеатрі, партері... Тхне вогким, специфічним, цирковим повітрям, що якось хвилює. Примружено хліпає електрика.
Музика ріже «Баядерку»... Специфічна, хриплява, вересклива циркова музика... і здається, що иншої тут бути не може.
Гриміровальня. І чого тут тільки нема?! — Все, починаючи від подертого черевика і кінчаючи Мадоною Рафаеля...
Гімнасти, клоуни, еквілєбристи готуються до своїх виступів. Той ліпить синця під око, той червону пляму на підбороддя, той настроює гитару... Мовчазно, старанно, нервово...
Заворушилось, загомоніло. Електрика, наче сонце з-за хмар, блиснула... Музика вдарила марша.
Гумовий хлопчик
Засліплюючи очі, вся в зелених блістках, плига на маніж жаба. Випростує гнучкий, немов лоза, стан... В'юнкий, пропорціональний...
Ставить на стіл палку, береться рукою, помало, зберігаючи рівновагу, підіймається вверх, робить «стойку». Ставить дві палиці, підїймається на двох руках, помало, захоплюючи зір глядача, напружуючи кожну жилку, перегинається під прямим кутом... Лінія, гнучкість, рівновага культивується тут...
Гладіятори.
На гнучкому, могутньому тілі рельєфно виділяються м'язи. Двоє молодих гладіяторів... В повітрі випластується постать, перевертається, легко стає на ноги. Сплітаються руками й у повітря стремлять ноги.. Милує око хвиляста, пружна лінія. Викрутно переплітаються, вигинаючись стрибають,— швидкі, еластичні рухи,— порив, краса!
„Парнишка 50 літ“.
Не вірите? Не вірите, що оцьому присадкуватому сміхотвору Луїджі Бонджорно, чіпкому, як малпа, що на голові вивертається краще ніж ви на ногах, стрибає спритніше ніж кенгуру, гнеться як вуж,—50 літ? Хто не реготав до сліз, коли молодий Луїджі Бонджарно вилискуючи лисиною робить викрутаси зі своїм синишкою Джіовані? Хто не милувався щирими жартами старого клоуна, веселістю його, що іскоревим фонтаном б'є крізь маленькі, промінясті очиці? Хто не милувався його комедійними рухами, рухливими рисами обличчя, що весь час скачуть, підморгують?.. А свою, клоунську, шапку бачили як одяга, на ходу, Луїджі... ногою?
А як на одній руці сидить в свого синишки? Або на голові тримає його, та на гитарі «шкварить»?
Молодість клекотом б'є в старих жилах Луїджі, ось чому він такий! Обличчя його не вміє плакати, а-сміятись, сміятись, сміятись—в житті і на сцені. Це світогляд старого Луїджі, радісна частинка світу Луїджі...
...З маніжу вибігає—руку до серця прикладає, а через мить вже високо в повітрі...
Предки Луїджі поринули в середнєвіччя італійської клоунади. Під соняшним небом Італії, в степах, фургонах родились, вмирали...
50 літ клоуну—Луїджі. А з десяти літ він виступає в цирку. Розважає народню масу. 40 літ невтомної праці! Ну, і не герой Луїджі? Хто скаже ні

Ластівка.
Дзвенить копитами кінь, галопом кружляє по маніжу... В повітрі шугнула гнучка постать й легко впала на коня. Прудко кружляє кінь по маніжу—і кінь і верховий зіллялись у ритмічному льоті — розвівається чекмей у повітрі—радісно обвітрюється сміливе обличчя... Легко торкається землі, еластично маячить в повітрі, і знов кінь і верховий зіллялись у ритмічному льоті...
Пантера.
Коли тільки кінь важко відсапуючись тюпав у конюшню, вітряним крилом, хитаючи в повітрі рудою патлатою головою,— викотився клоун... Випростав довгу, гнучку постать, обвів чарівною, безглуздою усмішкою дико розмальованого обличчя глядачів... — Рижій...—привітливо долетіло з гальорки. Відповівши якимсь каламбуром, та обійшовши характерною клоунською, клишоногою ходою маніж
Рижій прийнявся за своє діло. — Ещо одна люді!...—дикою вибрацією підіймається аж під куполйого голос. Три «люді» стоять вряд зігнувши спини. Гнучка, як в пантери, постать Рижого випластується в повітрі, перелітає через три спини й стає на ноги. Але цього мало, —Ещо одна лю-ді!..
Мало й цього. Прибавляється ще «одна люді». Гальорка гучними оплесками вітає свого улюбленця.
Під банею.
Глядачі напружено притихли. Електрика кидає сильніший сніп світла. Худорлявий, стрункий, в матроському одягу гімнаст швидко злазить по товстому канатові... Під куполом—трапеція. Байдуже повисає на одній руці, перевертається, сідає. По блокові подається стілець. Ставіть задні ніжки на палку, передні—в повітрі, сідає, випускає з рук мотуззя, балансує краще, ніж ви це робити на підлозі тримаючись однією рукою за стіл. 
Чути лише придушенні зіткання глядачів. Намагаються не дивитись, одне лише око само мимовільно косить під баню. Перший номер скінчено, авдиторія полегшено зітхає...
За цим йдуть ще більш головокрутні номера, аж  до «пропелера» під банею на ногах. Повітряний гімнаст на землі. Буря оплесків...
Хлопчиком 10 річним Любімов, проти волі батька робітника, втік у цирк. Мандрував по ярмарках, з хлопчика мало-по-мало вироблювався відважний гимнаст. Зійшлося їх четвером— «чотирі чорта»—хто не пригадує їх?
Один розбився, другий хворий, про третього звістки нема, лише Любімов працює тут. Два роки тому, в Курську, впав з височини 19 аршиної три ребра зламав, а через півроку знов робив під банею «пропелера».
Культ відваги, лінії, руху...
Велетні цирка.
На маніжі розстилається широкий килим. Глядачі приймають зручні пози, нахиляються... Музика з під'йомом грає марш. Важкою, буйволовою ходою виходять борці на арену. Кожний рух вібрує могутністю, пульсірує, клекочить енергією... і кого тут тільки нема?.— — Чемпіон—чемпіонів... Чемпіон Криму... Чемпіон Европи... Чемпіон Башкири... Кожен, при окликові арбітра, виступає на пару кроків, незграбно вклоняється.
Зійшлось два могутніх велетні... Данило Посунько—селянин села Лелеківки з під Зїнов'євську, культурний господар, колишній молотобоєць заводу Ельворті, матрос-водолаз, чемпіон Балтійського флоту, переможець світового чемпіонату. Весь час працює біля землі, коли скінчить працю — приїздить на змагання.
Овчаренко, залізничник, теж чорноземля полтавська. 18 літ копи віз з поля, воза перекинув. Скидати снопи, та підняти порожнього воза лінь було. Напружився, наляг плечем... Зарипів віз, «на ноги» став... А Овчаренко відчув, що має силу...
Зійшлись два могутніх велетні... Важкі волов'ячі, але повні нестримної сили рухи... Далі все більш розспалюються—хватка йде за хваткою—маячать в повітрі ноги, важко гупають...
Гальорка верещить від захоплення, прийма жваву участь разом з арбітром... В партер... Вище ногу! На середину!
Двацять хвилин возяться... Термін. Серед глядачів легке незадоволення: —Нікто нікого... Гучні аплодисменти...
Друга пара—Шульц—Велі-Бург. Два струнких гладіятори. Вейланд Шульц—теж чорноземля латвійська. Син незаможника. З 18 літ в Ризькому машино-будівельному заводі працює. Приголомшує робітників своєю силою—рельси підніма, товсте залізо гне. 70 коп. в день заробляє. Голодує, але не відступає від своєї мети Робітники-товариші допомагають, збирають гроші, на змагання в Копенгаген надсилают, видкіля їх товариш вертається переможцем. А далі—подорож по всій Европі перемога за перемогою.
Велі-Бург молодий, але блискучий інструктор боротьби.
Швидка хватка, метеорами в'ються кружляють, біцепси ледве не лопнуть від напруження, за вивертами око не вслідкує...
--- гарячково галасує, вкриваэ аплодисментами кожен вдалий прийом...
Довго возяться... На мить все завмирає... Пронизливий свист... Аплодисменти... Від захвату «тур-де-те» зі стойки Вейланд Шульц поклав...—оголошує арбітр...
На зустріч кидається натовп. Тривожно: Хто переміг?... Маска-Радіо, чи Бородач?...
Завмерло місто... Гучно гупають швидкі кроки перехожих.. Там де падають тіні від будинків, настороженно миготять полохливі очі... ...Електрика всміхалась та підморгувала...
