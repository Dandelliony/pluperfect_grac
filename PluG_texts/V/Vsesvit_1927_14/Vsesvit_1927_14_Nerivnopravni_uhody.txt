НЕРІВНОПРАВНІ УГОДИ
Ось коротенька історія так званих нерівноправних угод, що створили систему грабування пригноблених та позбавлених національної гідности 400 міліонів людности Хіни.
1834-го року закінчився термін торговельної монополії Ост-Індської компанії, що посідала перше місце в торговельних зносинах Хіни з Европою. Англійський уряд відрядив до Хіни свого особливого комісара, припоручивши йому вищий догляд за торгом, а він же давав прибуток від одного тільки опіуму до 15 міл. карб, на рік. Хінці відмовилися від переговорів з комісаром. Почалися непорозуміння. Імпорт опіуму заборонено, а той що, перебував на кораблях та складах у Кантоні, вилучено і знищено. Після цього британці захопили озброєною силою Кантон, а також Амой, Тінхай, Чінхай і Нінбо. Боротьба набула загостреного характеру. Богдихан видав відозву, що закликала населення до оборони Значно ліпше озброєні й дисціпліновані британці зайняли Шанхай. Коли вороги підходили до Нанкіну, кантонські сановники почали мирні переговори, що закінчилися з підписанням трактату в Нанкіні 1842 року. Великобританії віддали острів Гонконг та сплатили 21 міліон доларів контрибуції. І крім того 5 хінських портів відкрито для чузоземного торгу. Питання про опіум залишилося не розвязане.
В листопаді 1857 року „непорозуміння" знов викликали гострий конфлікт. Англія в союзі з Францією та Америкою роспочала військові акції «на користь цивілізації та інтересів європейських держав".
Союзна флота підійшла до гирла річки Байхе (200 верстов від Пекіна). І знову Хінці примушені були підписати так званого Тяндзінського трактата (1858 року). Союзна флота вийшла а Байхе, а союзники виговорили собі ширші права: права перебування місіонерів, нові порти для торгу, заснування європейських консульств. Цей же трактат узаконював імпорт опіуму. Більше за все на цій операції погріли руки британці. Вони виговорили собі мито на опій, (менше ніж на хінський чай та шовк, імпортовані в Англію). Черговий наступ союзників стався вже в 1860 році. На цей раз мирний трактат підписувався вже в Пекіні, куди ввійшло союзне військо. За цим договором британці вирвали у хінців чималу дільницю землі на суходолі, проти Гонконгу, та ще кілька портів для чузоземного торгу.
Війни з європейськими державами в 1861 році, з Японією в 1895 році, а також придушення боксерського повстання тільки збільшили «права» чужоземців до пригнічення Хіни.
Привілеї «здобуті" чужоземцями в Хіні носять для гідности країни занадто принизливий характер.
Перше — це екстериторіяльність. Справи чужоземців не розбираються в хінських судах. Там створено «свої» суди, де права хінців залежать од сваволі чужоземців. Хінська поліція не має права входити в помешкання чужоземців і т. інш.
Крім того концесії і сеттльменти (квартали чужоземців) являють собою держави в державі. Це величезні території в портових містах, перетворені чужоземцями в фортеці. Тут міститься чужоземне військо, тут «свої» закони. В посольський квартал заборонено хінцям навіть заходити.
