До 65-х роковин з дня смерти
Т. Г. Шевченко на Слобожанщині.
(з подорожи) 
Про перебування Т. Г. Шевченка на Слобожанщині маємо дуже мало відомостей. Ця подоріж на Слобожанщину в життєпису поета згадується дуже коротко: «Влітку 1859 року Шевченко вибрався на Україну, побував на Харківщині та Полтавщині... Мені, разом із завідателем Сумським окружним музеєм Н. X. Онацьким. довелося побувати в тих місцях, де 67 років тому зупинявся Т. Г. Шевченко. Подорож наша дала цікаві наслідки.
Хутір Лифино. 
Проїхавши 24 версти від Сум по цупкому снігу, попадаємо на хутір Лифино. 
Із шляху хутора не видно: лишень верхів'я могутніх столітніх дубів витикаються до неба хутір припав у низині; шляхи до нього приховані: життя хуторянське неначе оповите якоюсь таємницею. Вередливо прорізані ярки, кручі, могили,— все це унизано велетенськими дубами між якими хтось сипнув жмут струнких березок, а весь ліс загортається в сиві тумани.
 Тепер тут росташувалася сільсько-господарська комуна «Новий Мир». Дика краса цього хутора трохи вщухла, коли новомирська сокира почала валити на землю навколо свого дворища столітні дуби, розчищаючи собі шлях і простір. Хутір цей бувший маєток поміщика Хрущова. Сюди влітку 1859 року, в червні місяці й завітав Тарас Григорович, виїхавши із Петербургу разом із Хрущовим, що входив у той час до комітету по скасуванні кріпацтва. 
Хата, де жив Т. Г. Шевченко. 
Хата ця зараз напівзруйнована. Стоїть вона на горбочку, проти бувшого панського великого будинку. Складена з міцних дубових пластин, гладко тесаних. Покрівля не збереглася, стеля вціліла лишень частково.
Середня кімната має одно вікно на південь; кутня кімната з двома вікнами (на південь і захід), звідки стеляться чудові краєвиди. 
За переказами старих людей, в цій саме кімнаті проживав улітку 1859 року Шевченко. Коли дивитись з цієї кімнати, видно гору,покриту могутнім лісом. В залю через усю стелю тягнеться сволок, де вирізбляно химерними літерами якийсь напис; його трудно прочитати, хоч літери і збереглися досить чітко. Ясно читаємо кінець напису «року 1737 іюля 10 дня» (дата, коли збудовано дім).
Про цей будинок не знали на Сумщині до минулого року. Окрвиконком гадає його відремонтувати і надати йому того вигляду який він мав підчас перебування Шевченка в Лифиному...
Пісня, яку написав Шевченко у Лифиному. Живучи на цьому хуторі, Т. Г. Шевченко, як відомо, написав пісню: «Ой по горі ромен цвіте». Пізніше, перебуваючи в Петербурзі, Шевченко присвятив цю пісню Хведору Черненкові, що був інженером у Петербурзі і разом із Шевченком входив до Української громади.
ІІам’ятки Шевченківські. В наслідок короткочасного перебування Т. Г. Шевченка на Слобожанщині залишилася ціла низка пам'яток. На жаль, не всі вони збереглися до нашого часу. З розмов, із старими людьми (між иншим, з одним 104 літним дідом - Миколою Йвановичем Денисенком був за садовника в Хрущова, коли приїздив сюди Шевченко), взнали що в Хрущова зберігалося багато цікавих річей. Що до перебування Шевченка в Лифиному казали старі хуторяне:
- Було в Хрущова два портрета Тараса Шевченка. На одному Шевченко в одежі запорожця... (Портрет, невідомий досі. В. А).
Були в Хрущова де-які портрети та малюнки роботи Шевченка, автограф поета «Садок вишневий коло хати», подарований Наталії Олександровні Хрущовій та инші речі. Де-що з цих річей (картини, автограф) були передані після революції до Лебединського музею. 
В самій комуні ми знайшли лише дві картини (портрет Н. О. Хрущової та краєвид) роботи, на думку авторитетних знавців, не Шевченка, а другого художника — Мантайфеля — приятеля Шевченка (гостювали разом у Лифиному). В Лифиному росте старий, величезний дуб, під яким любив спочивати Шевченко...
У Лебедині. 
... Рушили до Лебедина. Тут знайшли будинок, де влітку того ж року, за оповіданнями старих лебединців, зупинявся Т. Г. Шевченко у знайомих братів Залєських: Олекси та Максима. Дивна доля цього будинка! Не вміють лебединці шанувати пам'ятників старовини. Недавніми часами, коли Лебедин був повітовим містом, цей будинок правив за арештний дім. Замикали до цього за негарні вчинки. Тепер, правда, в цьому будинкові живуть радянські службовці. А все ж... ідо цього часу не прийде в голову Лебединській владі проста думка: влаштувати тут хоча б хату-читальню та почепити дошку з відповідним написом..
«Варенушники». 
Підчас перебування Т. Г. Шевченка в Лифиному та в Лебедині, влаштовувалися братами Залєськими товариські гулянки на березі Псьолу, де пили варенуху. «Брати Залеські - пише проф. М. Сумцов у статті «Слобожанщина і Шевченко», були щирі українці, люде ласкаві. На цілу околицю вони вславились вмілістю варить варенуху. Біля їх держався гурток «варенушників», головою якого був Олексій Залєський, мабуть випивака. Вони радо зустріли Шевченка і заходились на пошану його варити «кашу». Звичайно, «каша» була в полі, або на взліссі, або при гарному ставочку, з рибкою, печеним і вареним, а до «каші», часом, і пироги, і варенуха». 
Про одну з таких гулянок збереглася пам'ятка. Це — малюнок «В шинку». Під малюнком власноручний підпис Т. Г. Шевченка: «Варенушному архимайстрові А. М. Залєському на пам'ять 6 іюня 1859 року на Нови Т. Г. Шевченко».
Цю річ (оригінал) нам пощастило випадково знайти в Катерини Максимовни Сучкової небоги Олекси Михайловича. Довго ми роспитували 76-ти літню Катерину Максимовну про цей, цікавий для музею, малюнок. Вона сказала, що після того, як її висилено з батьківського будинку та забрано всі речі, не знає, де поділась ця річ. Вже схилялись до тії думки, що ця цікава пам'ятка (на них так бідна Слобожанщина) на завжди загинула. Хотіли вже повертати з хати, коли раптом школяр, онук Катерини Максимовни, виріс перед нами... з цим малюнком! Здивовані в край, пірнули поглядом на малюнок, на напис: так! Немає ніякого сумніву: скромний малюнок — оригінал, що 67 років зберігався тут, в далекому, глухому закуткові Слобожанщини, невідомий для громадянства. Напис трохи зіпсувався, бо малюнок зазнав немало лиха (підчас переховування). Катерина Максимовна охоче продала цю пам'ятку окружному музею. 
У неї ж ми натрапили на цікаву картину (купили до музею) художника Мантайфеля «Пікнік», де змальована товариська група лебединів — приятелів Шевченка (під Червленим) за «кашею в тому ж році. Т. Г. Шевченка поміж ними немає, очевидно, в цей час його вже не було в цих краях. У будинкові Залєських була, і довгий час зберігалася, канапа, що на ній спочивив Шевченко. Пам'ятає добре цю канапу і Катерина Максимовна, але на жаль, в часи революції, ця пам'ятка невідомо де поділася.
Автограф «Садок вишневий». 
Автографа в Лебединському музею (казали, що його сюди передано) не пощастило знайти, не вважаючи на те, що в 1918 р. його виставлено на виставці в відділі старовини. З автографу вдалося лише зробити фотографічний знімок, що зберігається в Лебединському музеї; цікава деталь в цьому автографові загально відомого вірша Шевченка, другий рядок читаємо так:
Садок вишневий коло хати, А над садком хрущі гудуть,— 
Варіянт до цього часу, здається невідомий,— замісць загально відомої редакції: Садок вишневий коло хати. Хрущі над вишнями гудуть...
Картини роботи Т. Г, Шевченка. 
В Лебединському музеї зберігаються тільки дві картини роботи Т. Г. Шевченка (оригінали). Перша — портрет кн. Рєпніна (вивезено з маєтку Капніста, село Михайлівка). Другий — портрет невідомого селянина із села Ворожби.. Тим з більшою увагою треба поставитися до цих пам'яток шевченківських, що є тут, зберігаючи їх на знак глибокої любови, пошани й уваги до великого національного поета-революціонера України...
Суми.

