Перша зустріч з Іваном Франком.
В десяті роковини смерти Івана Франка образ цього велетня духа, невтомного каміняря й вічного революціонера виринає з памяти з новою могутньою силою і віє чарами нової непереможної краси...
Селянське й міське робітництво, що в тяжкій крівавій боротьбі, здобуло врешті собі «свою правду і силу і волю», як забезпеку дальшого щасливого розвою в своїй соціялістичній хаті, не повинно забувати, що в справі визволення з неволі воно мало великих попередників, які в неможливих умовинах тьми і застою уміли з непохитним посвяченням підготовлювати грунт для здійснення його ідеалів, воно повинно в числі тих попередників згадати з почуттям гликої вдячности й славетне ймення Івана Франка, як справжнього свого
«Товариша у боротьбі за волю, 
войовника, що проводир нам був 
і сіяча, що сіяв кращу долю, 
будівника, що клав величній храм 
будуччини»... (з поеми І. Франка «Похорон»).
Вчені дослідники, критики й історики літератури склали і складуть його життєпис, розглянуть і оцінять всю його діяльність, я-ж sub specie poeseos спробую викликати в своїй уяві образ Великого Небіжника, якого доля судила мені стрінути в добі найбільшого розквіту його творчих сил (р.р. 1895 — 96, 97) пізнати особисто і зблизитися інтимно як друг і співробітник у щоденній праці. 
Приступаючи до ширших споминів, я на цім місці подам лише уривок з них, а власне вражіння від наших перших зустрічів.
І. Зустріч перша. 
Давно це було... В прекрасній добі «юних днів, днів весни» за свій революційний спосіб думання, як багато инших, став я жертвою жандарського насильства і по перебутім політичнім процесі, тюремнім ув'язненню і 3 ½ роках «гласного надзора» був позбавлений права в'їзду в столиці й університетські міста. Отже двері вищої освіти в Росії були переді мною закриті. Щасливі обставини склалися так, що я дістав змогу поїхати вчитися за кордоном. Мене манила й Европа, а головне манила таємнича постать «властителя дум» радикальної, соціялістичної молоді — проф. Михайла Драгоманова. Від нього хотілося набути наукового знання і з його ближчою допомогою виробити й складати свій політичний світогляд.
1 от на весні р. 1895 я, безвусий юнак, мандрував через Львів до Драгоманова в Софію. Була думка, погостювавши в Галичині, махнути до Софійського університету і, ставши перед очі Михайла Петровича, чемненько попрохати:
Будь ласка, батьку, зробіть з мене людину. Але не судилось. В день мого приїзду до Львова увечері наспіла телеграма, що Драгоманів помер.
Звістка ця і глибоко вразила і зруйнувала мої первісні плани. Я зразу змінив думку і вирішив їхати поки що до Віденського університету. Перед від'їздом я тим часом став знайомитися зі Львовом і з галицькими українцями. Перші вражіння були невеселі — мою ідеалістичну уяву прикро вражав польський вигляд міста і філістерський триб життя його мешканців, українців не менше як і поляків. Побувавши на «Бесіді», в «Просвіті», в редакціях часописів і в університеті та заприязнившись із кількома студентами (Ф. Колессою, С. Паньківським і инш.) я дістав трохи отухи, але все-ж таки серце моє до того життя не горнулось. Десь минув день чи два. Йду я вранці з небіжчиком М. Струсевичем (співредактором «Діла») вулицею Карла-Людвика, коли той мені каже: «Дивіться, Франко йде».
Ми знали, що Франко з Павликом раптом виїхали на похорон Драгоманова до Болгарії, і тому сильно здивувалися таким хутким поворотом Франка.
Я побачив двох людей: один з них був уже мені знайомий, тоді ще молодий поет, Василь Щурат, другий — очевидячки, Франко. Я втопив у його постать свої цікаві очі і спершу дістав вражіння деякого розчаровання. Замість чорнявого ставного чоловіка, яким його малювала мені уява, я побачив крем'язну квадратову фігуру, невисоку на зріст, досить незграбну, в потертім піджаковім убранню, з облохмоченою вишиваною сорочкою і з помнятим, брудного кольору, на голові капелюхом. З під капелюха впадало в око широке лице з короткими рудими вусами і крутим підборіддям; долішня губа на ньому ніби невдоволено була трохи випнута наперед, ніс простий, з невеличкою горошинкою на кінці. От, звичайне собі, як на перший погляд, ніби «пересічне» обличча. Але підійшовши близче, я звернув особливо увагу на його очі: сиві, ясні, з виразом енергійної думки, разом лагідні, вони скрашували весь вид. (Пізніше я полюбив і його широке мудре чоло, що ховалося тоді під капелюхом).
Франко, розчервонілий від спеки й іритації, розмахував руками і кляв, як умів, болгарських кордонових жандармів за те, що не схотіли пропустити його з Павликом без пашпортів через кордон. — Це-ж, мовляв, дичина якась не пускати близьких приятелів поховати покійника! Я назвав себе і передав йому листа від Миколи Ковалевського (що, повернувшись із каторги, був тоді головним проводирем радикалів-соціялістів на Україні і підтримував тісний контакт з Драгомановим, Франком і Павликом). Хутко розірвавши конверта і вийнявши що в нім містилось (а в нім таки містилось де-що крім листа) він перебіг очима кілька рядків і зразу весь просяяв. Очевидно, в листі була атестація про мене. Ще раз стискаючи мені руку, він весело сказав: «Ха-ра-шо! (Його любимий вираз, якого він пустуючи вживав, умисно вимовляючи з московська). Значить, нашого полку прибуло!» Ще пара жвавих коротких фраз, запрошення зайти до нього перед від'їздом і ми розійшлись. Завідавши до Франка того ж дня не надовго увечері, я виніс од нього вражіння незвичайно простої, сердечної людини, що мене зразу-ж і привернуло до нього.
ІІ. Зустріч друга. 
Друга зустріч, і дуже цікава, відбулася вже у Відні. 
Раз якось іду я розмріяний по Florianigasse і декламую Кулішеви строфи: 
«Хожу-блужу по городу 
Великому, великому; 
Відкрив би я своє серце,
Та нікому, та нікому»...
Коли враз я чую, хтось гукає запросто: «Вороний!» Озирнувся я. Дивлюсь по другім боці вулиці незграбною повільною ходою, в тім же убранню, що й у Львові, йде... Франко!  — В руці перед собою держить той-же знаменитий капелюх, а в ньому паперовий «фунтик» з черешнями, які свобідною рукою кидає до рота, а кісточки випльовує через губу. З кишені Йому стирчить пара свіжих чисел журнала «Життя і Слово». Він привітав мене і черешнями і свіжим журналом. Пішли до нього. Вступивши до невеликого темнуватого помешкання, чи не на третьому поверсі, десь коло Stephansplatz, я був несподівано здивований, коли Франко знайомлячи мене з господарем, важким і грубим німцем, з типовою фізіономією віденського бюргера, сказав: «Віктор Адлер».
Тут, у хаті Адлера, я вперше близче пізнав справжнього Франка, в якому вже на віки закохався.
Незабаром між ним і Адлером виникла гаряча принципіяльна дискусія з нагоди приїзду до Відня галицької селянської делегації, з якою нечемно повівся тоді на авдієнції імп. Франц-Йосиф, що не дослухавши скарги селян на кривди й насильства при виборах до Галицького сойму, повернувся задом, буркнув «а dieu» і вийшов. 
Дискусія розгорілась. Франко, аграрний соціяліст, представник радикальної селянської партії, счепився з соціялдемократом, ватажком міського пролетаріяту Адлером. І це був дійсно цікавий двобій. Правда я, ukrainischer Dichter, як відрекомендував мене Франко, розумів у їхній дискусії далеко не все, бо ще не гаразд знав німецьку мову, та до тогож, як Dichter, і захопився чимсь іншим. Мене запалив той святий вогонь, що так і бив з цілої постаті, з блискучих очей і з палкої, звинної мови Франка. Це був справжній трибун і поет разом — молодий, розумний і натхненно — палкий. Пізніше я не раз бачив таким Франка, особливо пригадую, що таку промову, але вже вкраїнською мовою, я чув із уст Франка у львівськім ратуші на дистуті з єзуїтом, христ. соц. Яном Бадені.
Пам'ятаю, Микола Ганкевич (основоположник української соціялдемократії в Галичині) побивав тоді красномовство театрального ксьондза своїми холодно-з'їдливими дотепами, а Франко бурхливо-квітчастою мовою і майстерною діялектикою. Звичайно, Франко говорив гарно й змістовно, але не рідко починав досить нескладно й простенько, що при його незугарнім вигляді справляло перше вражіння не на його користь. Треба було, щоб його щось за живе зачепило або щоб у процесі говорення він розгойдався, тоді мова його лилась бурхливим гірським потоком, вигравала искрами каскадів, бреніла потужними тонами сердечних мелодій і під час громовими акордами. Такі промови траплялись рідко. В згаданім разі Франко і Адлер мов би пере вищали самих себе, свій вік, свій вигляд і, скинувши з себе 40 літню вагу літ, стали молодими бравими юнаками. 
Хто знає, може, тоді прибільшувала моя поетична уява, але такими бачу їх я ось зараз... 
«Dichter lieben nicht zu zchweigen». Пам'ятаю, вага моєї симпатії все-ж таки перехилялась у бік Франка і з‘орієнтувавшись в основних тезах дискусії я таки не видержав і вихопився українською мовою в обороні Франкових доказів проти Адлера, я безтямно белькотав про індивідуалізм нашого селянства, про хліборобство, як основу господарського життя в певних періодах часу, вказував на страшні картини голоду, що тоді панував на Україні. Франко перекладав мою аргументацію на німецьку мову. 
Але Адлера ми не переконали. Власне я тоді знайомлячись із Марксовою ідеологією економічного матеріялізму, ще боявся зрадити своїх божків —  Писарева, Добролюбова, Лаврова, Михайловського, Драгоманова, хоч уже хитався в своїй давній вірі. Незабаром мене переконали факти життя. 
Пізньої осени я перенісся до Львівського університету, а через якийсь час мене з Франком звязала глибока, сердечна приязнь вже навіки.
