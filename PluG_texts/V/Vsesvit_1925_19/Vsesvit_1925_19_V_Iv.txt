Пухкий пиріг
Другий сезон свій у Харкові „Франківці" почали перекладною п'єсою Ромашова „Пухкий пиріг". Торік у Москві п'єса ця наробила великої бучі. Багато суперечок, багато паперу, багато чорнила витрачено було з приводу цього „пирога” і все-ж таки начинити його смачною начинкою нікому не вдалося. „Пухкий пиріг" так і зостався порожнім, не зважаючи на найстараніше намагання режисури надати йому гостроти конструктивною постановкою.
До банку, що має на чолі червоного директора, прилипає компанія завзятих спекулянтів - „дільців." Головна особа в цій компанії — спритний, меткий, зовсім не солідний, хоч і рекомендований за Наполеона від спекуляції, Рак.
Виростають фіктивні капітали, на них будуються „великі" підприємства. Ракові щастить придбати до себе віру червоного директора. Він одержує в банкові відповідальну посаду, використовує своє становище на різні махинації.
Директор довіряє Ракові. Енергія і спритність цього останнього скоряє директора. Крім того безвільний директор захопився танцюристкою Рітою. Йому майже не до банку тепер. І поки директор розважається з Рітою, Рак не зіває, Рак якнайбільше використовує своє становище... А кінець? — Кінець такий як взагалі буває в таких випадках: компанію „ділових" людей — під суд, директора — під суд. У п'єсі Ромашова є й „жертва" — це дружина директора. Якоюсь смутною, блідою тінею вона проходить у п'єсі. Покинена чоловіком, що закохався в танцюристку, підчас „катастрофи", коли всі стали чужими, а танцюристка просто пішла собі геть, вона простягає чоловікові руку. Ця зворушлива ідилія завершує п'єсу.
Дешевими річами, сентиментами, недокровністю начинено „Пухкий пиріг". Дуже схоже на те, що мотив „пирога" взято з натури, з процесу Краснощокова видатного революційного діяча Сибіру, що скінчив свою кар'єру тюрмою за банківські махинації. Життя показало широкий розгін, піднесення і нагальний занепад, а Ромашов взяв копію, бліду, неправдиву, нецікаву. Не вийшло ніякого Наполеона — вийшов просто мизерний шахрай, і тому чесний червоний директор неправдоподібний, надто наївний: ба й справді, чи-ж може серйозна людина серйозно повірити Ракові?
У театрі Франківців до „Пухкого пирога" поставилися, як і слід ставитись. Режисер Глаголін оправив цю сіреньку побутову п’єсу в конструкції, надав їй комедійного характеру і, неповіривши текстові автора, (та-ж й ніхто "не повірить!) відкинув думку про „Наполеона" і виобразив усіх цих Раків, Обридайлових, „американських представників", то-що мизерними крутіями. А червоного директора? 
То що-ж, коли він міг повірити Ракові, коли танцюристка могла закрутити голову, — що-ж крім простодушного, трохи нестямного і, спасибі режисерові, не дуже дурну людину можна було виобразити? Правда, дуже огиналася, дуже протестувала п’єса проти конструкцій. Побутовим характером своїм невкладається вона в мудровані, рухом надбудови. Лекше дихати було-б їй у реалістичній обстанові без рухомих кол та рухомих драбин. Крім Рака у п’єсі нема типів, нема яскравих місць, нема соковитого побуту. Є трохи комедійного матеріялу. Оце й усе.
