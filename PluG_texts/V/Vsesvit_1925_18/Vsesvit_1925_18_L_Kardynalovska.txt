Будуємо!
Ми не хочемо вбогих хатин 
Ми будуємо високі палаци 
В годині шісдесят хвилин 
І вісім годин ми стоїмо на праці
Хай підвозять сіре каміння 
Ми візьмемо молота в руки 
Поцілунками грає проміння 
І підказує жваві рухи
Архітект ресфедером на папері 
Озброєний зброєю цифр 
Креслить стрункі паралелі 
З літер таємний шифр
Але ми тисячу рук 
Перетворимо риси в життя 
Кинемо на сірий брук 
Цегли червоне шмаття
І що-дня здійматиме вище 
Наш будинок червоні стіни 
І димом на хмарах напише 
Наші нові заповіти