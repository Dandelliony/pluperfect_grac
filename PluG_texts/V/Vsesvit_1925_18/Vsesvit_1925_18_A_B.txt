Берлін уночі
Сірий, похмурий і тяжкий Берлін удень. Але налягає ніч, і Берлін оживає. Біжать тривожливі вогні реклам, мчаться автомобілі та омнібуси, тисячі огнів відблискують в уторованому до зеркального блиску асфальті вулиць. І серед цього шаленого танцю вогнів і гудків сновигають люди, бо Берлін живе і вдень і вночі. Надто цікавого Берлінські реклами вночі: всі вони світяться і мало того-всі вони рухаються. Тисячами вогників спалахують на темрявих чолах будинків назв газет, кіно, готелів, фірм, ресторацій і вмить зникають, щоб дати місце новим і новим. Цілі світляні та рухомі картини утворюються з різнобарвних електричних лямпочок. Кожна з таких реклам це солідне діло, що відбирає багато грошей за уміщення анонсів.
На малюнках тут ми бачимо назви ресторацій. Усі ці „Фридрих-Вільгельми", „Імператори", „Вільгельми" – власники їх не заходились навіть змінити їх стару монархічну вивіску. Але находить пізня пора, з ресторації і кіно вироюються натовпи пишно одягнених елегантних людей, фанатичні дами з «армії порятунку» марно покликують: „Панове, зглянтеся на бідних". Газетчики вигукують назви вечірних газет і продають сліпі інваліди з жовтими пов'язками на руках сірники. О 3-й годині вулиці пустіють, залишаються самі проститутки та закликають підозрілі люди прохожих в таємні закутки розпусти.
По багатьох районах вночі рух буває ще жвавіший, ніж удень і на „Поцдамер Пляц" (на одному з найжвавіших місць у Берліні) велика освітлена башта регулює рух синіми, червоними та жовтими вогниками.
Цілими натовпами пожирають людей провали метрополітену, омнібуси та трамваї: це поспішає веселитися Берлін, збудований на злиднях і тяжкій праці пролетаріяту, це веселиться Берлін, з нього широким струмком з заводів, що не знають відпочинку ні вдень ні вночі, тече за кордон кров і золото. 
Багато непевного діється у Берліні. Останнього часу частіше трапляються таємні підпали і що-ночи десь спалахує заграва, мчаться туди пожарники з таємною поліцією. У Берліні ходять чутки, що це фашисти підпалюють будинки, де живуть поляки власники.
Досягла величезних розмірів і пошесть самогубств у Берліні, надто тяжко жити в Дауесівській державі. А в тім спить Берлін, щоб сірий ранок пробуркав знову робітника до його безнастанньої праці, жінок на щоденне чудо прогодувати сім’ю, коли все зростає дорожнеча, а злочинних керівників Німеччини на новий грабунок знедоленої людности. 
