 √(1.000крб.) = х
Діловод Фінансового відділу якогось треста Альоша КУЦИК, бігав сьогодня по канцелярії треста занадто стурбований. 
Із кімнати в кімнату носилася його розхристана постать. 
Коли він забіг, утретє, до Секретаріяту, і шукаючими очима окинув кімнату, секретар, надмірно галантна людина в рогових окулярах, важно запитав Альошу. 
— Що ви шукаєте Альоша? 
(До речі—Альошу КУЦИКА, всі назвали просто Альошою, правда крім друкарщиць та нижчих посадою, ці останні його називали тов. КУЦИК).
На запитання секретаря, розсіянно посміхнувся й поскріб за лівим вухом правою рукою (це була його звичка), потім запитав: 
— А? Що? 
— Чого, кажу ви шукаєте. 
— А, дурниці — мотузочка верьовки, звичайненького мотузочка, і знаєте — ніяк не знайду. У всьому тресті не знайду. 
— А на віщо вам?— галантно запитав секретар. 
— На віщо? — Альоша знов поскріб правою рукою за лівим вухом. — Так, треба.
Відповів і хотів бігти далі. 
Чекайте-но — спинив його секретар, — у мене, здається, є. 
Потім він порився в корзинці, що стояла у нього під столом і подав Альоші мотузочка. 
— Ні, цей не підходе, — роздивившись сказав Альоша, — кріпшого треба.
— Другого нема, — відповів секретар. 
Альоша Куцик побіг далі.
Коли він, не найшовши мотузочка, забіг до кімнати, де робив, у нього в голові була чомусь чудна думка. Там мотузочка вже не було, були кальсони.
Приклавши пальця до свого чола, він, постояв хвилину замислившись, не відповів нічого на оклик головбуха й побіг до вбиральні. 
У вбиральні, подивився на власні кальсони. Кальсони були чистенькі, свіжі. Він згадав, що тільки учора ввечері він їх надів.
Коли він вернувся до кімнати, де робив, головбух, підійшовши до нього, запитав:
— Що це ви сьогодня все бігаєте? 
— Та знаєте, у мене розстройство шлунку,— чомусь збрехав Альоша. 
— Тут є негайна справа. 
Візьміть зараз під відчит десять карбованців і підіть на почту; там получена якась посилка на адресу треста.
Ось візьмете повістку. 
Треба викупити.
 Головбух передав Альоші повістку. 
Альоша сів написав заяву про видачу 10 карбованців. Головбух написав резолюцію — „прошу видати”.
Член Правління написав своє коротке: “видать”. 
Альоша підійшов до каси, але скарбник відповів, що зараз у касі грошей зовсім немає, і що сьогодні не буде, про це Альоша доложив Головбухові. 
Головбух узяв заяву Альошину й пішов до члена Правління. Теж доложив. 
Член Правління послухавши, зітхнув, і сказав:
— Напишіть чек на Держбанк. 
Головбух, вернувшись, дав розпорядження виписати чек на суму 10 карбованців і довіренність на ім'я Альоші. 
Альоша, узявши зі столу свій портфель (він ходив завжди з портфелем), пішов у Держбанк по гроші. 
Йти до банку треба було повз пасаж. У пасажі Альоша, побачивши вітрину з жіночим вбранням, спинився й довгенко думав. 
Взагалі Альоша справляв вражіння, знервованої людини. Під очима у його синіло. По стомленому обличчі, то там, то тут бігали живчики.
Згадавши про щось, Альоша скривився, плюнув і одійшов від вітрини. 
Але у банк не пішов, а зразу підійшов до другої вітрини.
Оп'ять замислився. 
Але те, про що він згадав, не йшло йому з голови. Думаючи про це, він стояв біля вітрини й нічого не бачив. 
Те, про що він згадав, було ось, що: 
Це був сьогодняшній скандал з його молодою дружиною, що він одружився з нею два 3 половиною місяці тому. Справа в тім, що вона вчора ввечері, залізла йому у портфель і, побачивши там службове посвідчення Альоші, вчинила скандал. За те, що він був тільки діловодом. Раніш, коли Альоша з нею познайомився (це коли йому тільки хотілося женитися) він представився їй як секретар правління треста. 
Потім, як і слід було чекати, вони полюбили один одного і незабаром одружилися. Дружина Альошина знала за нього, як за секретаря правління тресту. 
Ну, звичайно, у них це вийшло так: 
Альоша сидів за столом і читав газету. До нього підходить його дружина: 
— Що це ви читаєте гр-н діловод?
— Газету,— відповів Альоша. Газету?! — закричала дружина Альошина, — я тебе не за газету а хто ти такий? 
— Як-то хто такий? Твій чоловік, — спокійно відповів Альоша, він за розсіянністю не почув слова „діловод”. 
— Мій чоловік? Це я сама знаю, — кричала дружина далі, — я тебе не запитую чи мій ти чоловік чи ні, я тебе запитую де й на якій посаді ти служиш?... 
— Як-то де, хіба ти не знаєш, я секретар правління... 
— Секретар Правління? Ділопутішка ти нещасний. Це що таке? — істерично закричала Альошина дружина, й кинула йому в обличчя його службове посвідчення. 
Альоша був зовсім не зомлів. 
Дружина його гримнула дверима й зникла з дому. Вернулася вона після 12-ої вночі й тут у них почалася справжня баталія. 
Дружина Альошина кричала: 
— Ти подлец! Ти мерзота! Якби я це знала, я-б за тебе ніколи не пішла! 
Альоша хотів був обуритися: 
— Коли ви хотіли піти за секретаря ви дійсно помилились! До речі, між иншим всі секретарі, а особливо по трестах - женаті!
— Крім того, що ви мерзота, ви ідіот! Що мені до того, що ви діловод, а не секретар?! Треба було не брехати. Навіщо вам було брехати?! 
Альоша здав тона, почав заспокоювати дружину. Він говорив їй, що сильно і і любить. Просив пробачити йому цю брехню. 
Дружина Альоші, теж перейшла на друге. Вона вже кричала: 
— Так такі-то у Вас, „різні внески", то в МОДР, то в ОАВУК, то туди, то сюди?! Брехун, ви брехун! Та як-би я це знала, я-б ніколи не кинула посади! (вона служила десь друкарщицею до одружіння). Ви подивіться на мене, на що я таке стала схожа, пальта—нема, шляпки—нема, панчох—тільки три пари, ботінок—нема?.. Альоша мовчав, сидів, як прибитий. Трошки згодом, коли дружина його змовкла, він почав діпломатично:
— Знаєш Нінко (дружину звали Ніна, Альоша називав її Нінко, з наголосом на О), знаєш Нінко моє любе, я вирішив, усі гроші, що я одержу за цей місяць витратити на тебе. Зробиш, що хочеш. 
Далі він їй все розказав. Він ніколи не був секретарем правління треста. Він тільки страшенно хотів ним бути. Перед оженінням, він подавав заяву в другий трест, але йому відмовили. Він думав, що як тільки одружиться йому пощастить поступити секретарем будь-якого тресту. 
Вони ніби замирилися, але ранком дружина Альошина, одягнувшись, десь хотіла йти. Коли вона пудрилася перед свічадом, промовила пошепки, але так, щоб Альоша вчув: 
— Дружина ділопудішки, — і скривилася. 
Альоша запитав:
— Куде це? Дружина його, многозначливо, посміхнувшись різко відповіла. 
— Не ваше діло. А між иншим, щоб ви знали, иноді буває, що жінки таких ділопудів як ви, робляться проститутками.
Гримнула дверима, а Альоша з тої хвилини прийшов у таке становисько, в якому ми його бачили у тресті. Він був просто знервований і шукав вихід. 
У пасажі Альоші раптом здалося, що він заблудився. Одійшовши від вітрини, де він досі стояв, він спитав якусь бариньку: 
— Не знаєте громадянка, де тут вихід? 
Громадянка здивовано глянула на нього і вказуючи рукою на двер пасажу, промовила: 
— Ось тут. Альоша вийшов із пасажу й направився у Держбанк.
У Держбанку народу було мало. Альоша стояв у черзі до каси, з чеком у руках.
Раптом його погляд упав на чек. Він побачив, що чек був написаний американською ручкою, синім атраментом, (така ручка була і в Альоші), що рахівник, який писав чек, забув написати суму прописом.
Альоші прийшла у голову нова, чудна й приємна думка. Він пошепки мовив.
— Моє любе Нінко, у тебе сьогодні будуть і пальто, і джімі, і панчохи, і нове плаття. Словом у тебе буде все, що ти захочеш.
Потім він увійшов із черги, підійшов до вільного стола, витяг свою американську ручку й приписав на чекові два „нуліка“, а там, де повинно було буть написану: „десять карбованців", написав прописом: “тисяча карбованців”. Порвав довіренність, рішивши, що його службове посвідчення йому допоможе.
Так і сталося. Альоша одержав тисячу карбованців, і поспішав на почту.
З почти він повернувся о третій годині, доложив головобухові, що своє завдання виконав, як-слід. 
Передав йому пакунок з почти.
Головбух розірвав пакунок. Там були нові книжки видання В. Р. Н. Г. 
Коли Альоша підійшов до свого стола, він був спокійний, хоча коли одержував гроші йому тряслись руки. 
Тепер він був, як йому здалося — кремнево спокійний. 
До нього, о півна четверту, підійшов старший кур'єр, секретаріятовський і, передаючи йому конверт, сказав: 
— На Вас одержано міського листа.
Альоша розірвав конверт, очі його забігали по рівних рядках. 
Прочитавши листа, Альоша дістав гроші запакував їх у новий конверт, дістав свою американську ручку, щось написав.
Потім він знову побіг у вбиральню..
Коли всі співробітники треста розійшлись, унутрішній охоронник довго чекав на Альошу КУЦИКА, щоби той вийшов із вбиральні.
Але дочекатися не міг. 
Коли пройшла ціла година, і по обіді знов, в установу прийшов завгосп, внутрішній охоронник доложив йому, що Альоша після „пів на четверту" зайшов у вбиральню й досі не виходив. 
Завгосп підійшов до дверей .вбиральні:  
— Тов. КУЦИК, що там з Вами? — запитав він, — час-би вже й вийти. 
Але відповіди звідти не було. 
Прислухалися Завгосп із унутрішнім охоронником, — там, за дверима було тихо.
Завгосп запитав знову: 
— Тов. Куцик? 
Відповіди знову не було. 
Тоді він наказав зламати двері. 
Двері зламали скоро й обидва одхитнулися. 
Там напівголий тільки в одній сорочці, на подраних в шмаття і звязаних у мотузочок кальсонах висів, вже посинілий, Альоша Куцик. 
В одному куткові лежали його брюки, а біля них конверт запечатаний з написом: „Директору треста”. 
Ці гроші, я підложно одержав із Держбанку і оскільки вони мені не потрібні, я повертаю їх у Правління Треста. 
Другий конверт був розірваний, завгосп витяг звідти записку й прочитав:
„Ділопудішку несчастного любити не можу, 
й ніколи-б не полюбила. 
Брехати так може тільки подла вкінець людина. 
Прощайте. Більше мене не побачите, бо в мене єсть справжній секретар. Хоча й жонатий! 
Ваша бувша дружина Ніна.
