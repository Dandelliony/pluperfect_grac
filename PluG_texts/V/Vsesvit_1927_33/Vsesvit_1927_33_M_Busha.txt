ГОЛІВУД БУДУЄТЬСЯ
Майже закінчили свою роботу славетні красилівські грабарі, що досвідчені заступи їхні не одну сотню сажнів важкої київської землі викидали на візки, щоб вирити під підвалини будинків кіно-фабрики ями й котловини. Тепер-же на рівній і просторій площі метушаться мулярі, викладаючи з цеглини по цеглині двох і трьохповерхові мури корпусів.
Посередині площі — рівне, мов скатертина, місце. Чотирнадцять глибоких ям оточують його з двох боків. Інші-ж два боки оперезано канавою і шматки сірого граніту слухняно заповнюють її. Це кладуть фундамент павільону.
В цьому павільоні колись скупчуватиметься все життя фабрики.
Кияне вже й тепер жартують: „Мали одне диво — лавру Печерську, матимемо й друге — кіно-фабрику. Буде що приїзжим показувати”!