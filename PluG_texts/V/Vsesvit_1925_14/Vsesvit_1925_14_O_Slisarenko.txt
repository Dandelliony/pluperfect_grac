Канонір Душта.
В ті дні, як гарматні дула червоніли од надмірної стрілянини, а мокра глина й повсть, що нею обкладали розпечену сталь висихала, як на полум'ї канонір Душта переживав нечувано гостру тривогу.
З кожним пудом сталі викинутої туди за синій ліс, тривога його росла, як гора, заливала туманне повітря Мазурських болот і темними ночами листопаду блукала голодним вовком навколо другої батареї...
Вдень знесилені салдати справляли свої нескладні обов'язки, нудьгуючи проказували команду офіцери й Душта разом з усіма виконував ту команду, повергаючи правило гармати. Правило гармати було, як казали на батареї, «присягою» Душти, бо більш він нічого робити не вмів, а може й зумів-би та не зрозумілі йому були слова чужої мови, а той десяток понять, що засвоїв він їх, не давали змоги проникнути в неглибокі глибини салдацького знання гарматної вмілости.
Та коли не знанням, то своїми дужими м'язами придався Душта в машині війни. Щоб втікти од своєї тривоги й забутись, він надмірно працював, без сторонньої допомоги вириваючи загрузлого в болоті, хобота гармати, обливався потом, але мовчав.
Каношр Душта мало розумів мову своїх товаришів і «ворога» уявляв собі
туманно й невиразно. І тільки раз він побачив тих ворогів в тилу й дуже здивувався, що палили вони цигарки й плювалися через губу як і звичайні люди, а коли їм дали кандьору вони сьорбали його не гірше, ніж і товариші з другої батареї... 
Не розумів Душта, з якої причини вони оті люди воюють Росію і чому він Душта мусить ту невідому Росію захищати, повертаючи правило?
Душта був гегаус з Бесарабії, а що то за нація така, гегауси, на батареї ніхто не знав. Говорив він по турецькії, але так, що турок, покликаний розпитати його, лише на половину зрозумів його балачку. 
Й року не прослужив Душта в батареї за мирних часів, як розпочалася війна.
1 ще тоді, як вантажили батарею в ешелон на глухій станції коло артилерійського полігону, в Душти родилася його тривога й він сказав товаришами, чудно перекручуючи слова: 
— Уб'ють мене... там...
— Що, Душто, боїшся? В денце стукає? — жартуючи, запитували товариші, одганяючи власним сміхом свої невеселі думки... 
День був святочний, і на станції вешталося багато люду. Дівчата й жінки вдивлялися в салдат, немов загадуючи, чи повернуться вони, чи ні. А салдати удавали з себе героїв. Якось надто збивали на бакир кашкети, випинали груди та впевнено й чітко брязкали острогами. Один Душта ходив пригнічений своїми думками й ні на кого не звертав уваги. 
— Чого носа похнюпив, турка? Підтягни штани, це тобі не мамалигу їсти, — випробовував свої дотепи фельдфебель Сидорчук.
Душта, як автомат, прикладав праву руку до козирка, а ліву якось неприродно витягував «по швам».
Чужинцем почував себе Душта, мало розумів, що говорять навколо і не міг захопитись загальними настроями. Одно він відчував, якимсь підсвідомим передчуттям, яскраво й виразно, це те, що його на війні уб'ють...
Тільки тоди, коли і шапки занадто збиті на бакир,і неприродно випнуті «по геройські» груди, набули свого природного становища після першого-ж бою, а остроги не видзенькували обліплені багном Мазурських болот, Душта відчув, що всі ці салдати стали ніби бліжчі йому й рідніші...
І тепер вже після напруженого бойового дня, як затихало булькання пострілів у казані війни, ніхто не сміявся з Душтиної тривоги.
—А мене уб'ють... сьогодня не вбили, так завтра... 
Ніхто не відповідав йому, думаючи свої думки.
От вже п'ять день жерла гармат, що-дня парували під вогкою глиною та повстю, як загнані коні, а жаден ворожий постріл не потурбував другої батареї. 
— Щасливо вибрали позицію, от коли-б туман не розвіявся, та не полетіли ворожі аероплани, — казали на батареї.
І те, чого боялися, прийшло на сьомий день вранці. Сонце випливло з-за лісу, велике й червоне, й туман, загнаний в лощини, таяв під зором кривавого світила. І як сонце піднеслося над мсом, ззаходу зашуміли ворожі аероплани.
— По землянках! — почулася команда, немов без людей аероплан не помітить батареї. 
Аероплан випустив блискучу стьожку, й незабаром ворожий набій пронизав прозоре повітря над батареєю. Перельоті —з полегкістю вирвалося з десятків грудей.
Далі почалося намацування батареї, аж доки під влучним пострілом не «лягла» сьома гармата. На одному колесі стриміла вона шкереберть, а літак, повертівшись не довго, полетів собі далі.
Тепер вже поодинокі постріли обернулися на сотні. Важкі набої місили мокрий глей, трощили гарматні колеса та тендитні прилади на гарматах.
— Ну, тепер вже уб'ють, — прошепотів Душта сухими губами, забившись в куток землянки.
Землянку поруч розчавчило важким набоєм, як яєчну шкаралущу, й звідти якийсь час чувся приглушений зойк.... 
Душта блідий зі склянними очима сидів в кутку землянки й чекав на свою смерть. Але вона не прийшла, ця вередлива пані. Стільки роботи, хіба догодиш кожному?
А коли, не знать чого, з офіцерської землянки вискочив грубий капітан і набій розчавчив йому голову, як часничину в салотовці, —Душта позаздрив капітанові. До нього не йшла смерть, та смерть, що все одно прийде, але чомусь бариться...
Друга батарея не відповідала ворожим гарматам. Три гармати в неї було підбито, а решта очікували на такий самий кінець,
Тільки вночі припинилася стрілянина важкими набоями. Раз-по-раз вибухали поодинокі шрапнелі над батареєю —то полювали за тими, що будуть рятувати підбиті гармати.
Решту цілих гармат перевезли на нову позицію і почали копати бліндажі.
Зоряної ночи сновигали заклопотано людські тіні, гупали лопати в промерзлу землю і де-не-де в ямах спалахували цигарки (палити на батареї було заборонено).
Душта працював разом з усіма. Він як завжди, надужував своїми силами, щоб забутись і, вкрай стомившись, заснути...
З вечора повітря було прозоре, як кришталь, та ближче до півночи з болот поповзли волохаті тумани й закрили зорі.
Дюди, стомлені працею й переживаннями дня, не розмовляли, й чути було тільки хекання, як викидали землю, та інколи повний відчаю й розпуки матюк. То комусь допекли нерадісні думки, й він арапником лайки одгонить їх.
— Чули хлопці? Завтра німці отрутними набоями стрілятимуть... З штабу переказували... од полонених дізнались... — Пошепки повістив нерадісні вісти батарейний телефоніст. 
— Без маски — смерть... На ранок маски привезуть...
В темряві затихло гупання лопат та хакання. Насторожено слухали телефоніста й ніхто не промовив ні слова. Тільки чути було, як хтось виліз із ями й обрушив землю на тих, що стояли внизу.
— Який там чорт лазить? 
— Та то Душта…
 Душта постояв з хвилину, помацав себе за ретязьок і нечутно подався в туман...
Самотньою лишилася його лопата заткнута в землю коло ями.
—А де-ж Душту чорти взяли?— згадали про нього товариші, ям бліндажа було вже викопано.
Душти не було, й на батарею більше він не повернувся. Тільки як розвиднилось побачили його за батареєю...
Він висів на сухому одинокому дереві, витягши руки «по швам», немов перед фельфебелем, а руда голова його без кашкета скривилася на бік і безсило зависла...
Кінчивши бліндажа, викопали товариші яму для Душти. 
— Хоч-би батьків сповістити... — сказав один. 
—А хіба в нього й батьки є? — здивувався другий. 
Чи були в Душти батьки та близкі, ніхто на батареї на знав, Тільки через місяць командир батареї підписав, нечитаючи, заднім числом складеного наказа по батареї, що в одному з пактів його значилося:
«Каноніра Душту, що повісився вночі з 16 на 17 ц/м., виключити з усіх видів «довольствія» й зі списків батареї з 17-го цім.».