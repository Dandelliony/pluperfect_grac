ХЛІБ НАШ НАСУШНИЙ
Нарис.
Чорний залізний велетень, з мутно-червоним черевом, злегка повертаючи видним над водою хрещатим гвинтом, мов риба хвостом, привалився до пристані. Розчинив свої чорні пелькитрюми й затих, замлів, випускаючи ледве помітний димок з величезного закуреного димаря. Він чогось жде. Він жде собі поживи: золотого зерна з широких ланів України. 
Він, отой велетень з просунутими в залізні ніздрі ланцюгами, з якимсь незрозумілим написом на чолі, зазнав бурхливих хвиль океану, переплив кільки морів, проліз у Дніпрових гирлах і приплив сюди, до тихих плавнів, щоб набити своє зараз порожнє черево «руським» хлібом.
Він жде, гордий і самовпевнений: хліб буде, він зараз поллється в його. Повинен политись. Бо він привіз з собою кільки пригоршень золота. За те золото він купить хліб. 
І справді, вже пливуть до його важкі берлини й баржі. Сунеться, немов стара наполовину розібрана дзвіниця, високий елеватор. І люди забігали по помостах, як комашня, щоб догодити «чужоземцеві», наділити його своїм хлібом.
І хліб посипався у величезний залізний шлунок. Його сипле, елеватор, його несуть у мішках, згинаючись під вагою й обливаючись з напруження потом, «носаки», і ціла юрба жінок і дівчат, мов на пожарі воду, жваво носять його відрами й кидають туди, в ті пельки — трюми.
І залізний велетень задоволено глитає зерно й поважно дише, видихаючи з себе пил. Той пил повиває і його самого, і всіх людей, що метушаться на йому. Сонце золотить той пил, а з гори дивиться на його тисячами скляних очей город. Він лежить на горі, мов величезна пірамида вибілених сонцем людських черепів, і мовчить.
А він-би міг сказати багато!... Тут широкими струмнями ллється в залізне черево «чужоземця» хліб, а там далі від города й від річки, на необмежених просторах степів, мруть люди з голоду.
Там, у обдертих хатах, сидять, убогі виснажені працею люди й бліді, тонкошиї, мов неоперені пташенята, діти... Сидять без хліба. Його немає... він не вродив... Його забрано за податки, за оренди, за право ходити по землі і вмирати на ній...
Його забрано. І ось він тепер ллється тут широкою рікою в черево того велетня, у черева сотень таких велетнів. 
Город знає про це й мовчить, і байдуже дивиться на те, як «чужоземець» глитає золоте зерно і все глибше й глибше осідає у воду. Ось він уже нажерся досить. Більше не можна, бо не пролізе в гирлах... І він закриває свої чорні пельки: буде з його, він поки-що наївся.
Завтра він рушить додому, і люди чужого краю будуть їсти хліб, що так щедро наділено йому за кільки пригоршень золота і будуть з того хліба ситі, і будуть сміятися з тих дивовижних людей, що вміють на своїх убогих нивах і широких панських ланах викохувати хліб і не вміють його їсти.