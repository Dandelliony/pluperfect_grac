ЖИТЛОВЕ РОБІТНИЧЕ БУДІВНИЦТВО.
(Нарис М. Лебідя).
По-над берегом Дніпровим димлять, загравами сяють заводи імени Леніна та Петровського. Димно, чадно навколо і навіть околиці Катеринослава, що за ними — зразу побудовано ці заводи — завжди закутано в димнотуманну габу... Заводи внизу по-берегові, а вище заводів рівними шерегами розкинуто по степу білі будиночки... Це  —  «Південкриця» будує робітничий городок для своїх заводів... Будують ці будинки з шлаку, який до цього вживався лише для шлакової цегли та в останній час ще для вироблення цементу. Але на ці вироби йшло лише до 25% усього шлаку, що залишався, як бічний добуток, при виробі чавуна решту вивозили на звалювання.
Року 1925, коли було асигновано біля 200.000 карб, на житлове будівництво на Катеринославських заводах й коли скрізь бракувало будівельної цегли, дерева й інших будівельних матеріялів, й через це повстала велика погроза невиконання робот по збудуванню городка навіть з грішми в руках  — тоді прийшло на думку побудувати шлакові будинки. Інженіром Мирошниченком було складено проекти будинків й протягом літа було збудовано їх 154 (з них 121 одноповерхових і 33 двохповерхових на 4 й 8 кватир кожний). В цих будиночках фундаменти, стіни, перегородки й стелі набиті з шлакового бетону. Ці будівлі обійшлись заводові дешево: 1 куб. саж. будинка (одно й двохповерхового) з водопроводом, каналізацією, електрикою коштує 98 карб, з усіма накладними видатками, тоді як будинки цегляні, камяні або инші цього року коштували не дешевше 175 крб. за квадратну сажень.
Будинки міцні, сухі й теплі; їх побудовано в модерному українському стилі і краєвид робітничого городка пречудовий, особливо в соняшний день.
В 130 будинках вже оселились робітники. Року 1926 в городкові мають будувати трьохповерхові будинки по 18 кватир в кожному (кватиря 3 кімнати з кухнею, убіральнею, умивальною, коморою й шіпкою). В кватирях електрика, водопровід, центральне опалення каналізація. Ціна квад. саж. цих будинків 150 крб., беручи на увагу здорожання будівельних матеріалів.
Нові будинки буде зроблено з шлакобетонного каміння. Через кілька років Катеринослав матиме великий робітничий городок, устаткований за останніми вимогами гігієни. В городку цьому будувати мають і робітничий палац з театром на 2000 чоловіка на проект цього палацу вже оголошено конкурс. Будівельну справу веде інж. Мирошниченко.
