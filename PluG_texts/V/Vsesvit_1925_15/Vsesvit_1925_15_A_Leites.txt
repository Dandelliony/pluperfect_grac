Реакційна література на Заході.
1. Під стягом Шпенглера (Німеччина, нарис 1-ий)
I. Погок мемуарів. Кронпринц —„Правдошукач”. Перестановка ролів. 
«Реакціонери—не красномовці, а люди діла*—такий погляд склався про них перед війною в німецьких соціял-демократичних та робітничих колах і самі реакціонери завжди підтверджували цю приказку. Не балаканиною,не літературщиною, не теревенями цікавилась досі політична реакція і її феодальні та великокапіталістичні верхи. Ліричні зітхання, солодкі мрії і прекраснодушна балаканина—все це реакційні ділоки передавали політичним дилетантам і парламентським балакунам, що до певного моменту були опозицією, чекаючи міністерських посад. Досвідчений реакціонер, прямий, одвертий, як салдат, завжди зневажав словоблудство. «Багнета й нагая не можна сполучати з лірикою» - казав ще колись Сесиль Родс. 
Але, як відомо, історія—досить вередливий режисер і инколи дуже несподівано переставляв ролі. Багнет німецького юнкера зламався біля мурів Вердена, нагай пруського поміщика відкинуто при першому гуркоті Кильського повстання. Слідом за 4-х річною кривавою сутичкою відбувається досить солідна політична перестановка. Як колись пророкував Енгельс, дюжинами злітають корони. Вільгельмові доводиться надовго обмежити свою старість маленькими сімейними радощами голандського замку Дорна. Кронпринц опинився на порожньому туманному острові Вірінген, де майже 5 років заповнює своє дозвілля фізичним спортом і ніжним листуванням з друзями. А ці самі сановні друзі його, від Людендорфа і фон-Тирпиця до Рупрехта Баварського, розлізлися з надією на кращі дні по провінціяльних закутках, і—поки їм не спиться почали писати мемуари, присвятили себе літературній праці.
Величезним безупинним потоком мемуарів залито книжковий ринок сучасної Німеччини. Людендорф і Гінденбург, Ерцбергер і Герферик, кронпринц та його батько, фон-Тирпиць та Макензен і чимало инших владарів вчорашньої юнкерської Німеччини йдуть на літературний шлях. Реакціонери опинилися на новому амплуа—амплуа літераторів. Де їхня злощасна лаконичність. Де їхня салдатська суворість? Вона, начеб-то, почала зникати.
Часи не ті. До ліричних зітхань, до сантиментальних спогадів потягло солом'яних удовиць від реакції. До того кожен з цих скривджених історією людей досі продовжує том за томом нагромаджувати свої спогади.
Це не тільки спогади. Ці мемуари не є тільки суха хроніка подій. Тут є всього потроху. І передовсім політичні метикування на тему про «Sculd frage» (про винних за війну), і кілька художніх сценок з особистої сімейної ідилії високопоставленого юнкера, і глибокодумні філософські міркування на тему про німецький дух, з відповідними цитатами з Фіхте і Гете, і сум за минулим, і докори сьогодняшньому дневі, і трошечки надії на майбутнє. Можливо, в цій надії на майбутнє вся сіль цих мемуарів. Але про це потім. Поки ж зазначимо, що ці мемуари, особливо після поразки .Каппівського путча",— дбайливо зафарблені якимсь неясним флером прекраснодушности та ідеалізму, хоч—треба визнати—написані вони важким юнкерським стилем. 
Коли проглянеш цю літературну творчість покривджених юнкерів тільки дивуєшся. Невже цей стиль, невже ці солоденькі цитати з Шиллера і Гете, ці зітхання про гуманність належать тим, хто входив до складу режисерів найогиднішої і найцинічнішої війни? Як могло трапитися, що салдафонові Людендорфу став потрібний Шиллерівський одяг. Правда, навіть у найлірічніші хвилини ці мемуари носять характер не стільки сповіди, скільки проповіди. Реакціонери лишаються «людьми діла» навіть і тоді, коли вони примушені правити теревені. Фашизмові в Німеччині не пощастило прийти до влади лобовою атакою і от він іде тихою сапою під першою димовою завісою цих прекраснодушних самовиправдуючих мемуарів. 
З усіх цих мемуарів найцікавіші і найзначніші мемуари кронпринца. Останній уміє багато писати. Кілька місяців тому, американські видавці купили в нього за величезну суму його листування з друзями. А тепер у Німеччині вийшла його нова книжка, що справила велику сенсацію. Цій книжці кронпринц дав заголовка простого, але гордовитого: «Я шукаю правди». Кронпринц давно намагається «реабілітувати» себе. В своїх колишніх спогадах він увесь час виставляв себе, як ворога війни, і підкреслював своє корінне різнодумство з батьком. У своїй новій книзі він насамперед починає висловлювати свою самовідданність трудящому народові. Окремі розділи цієї книги він присвячує ідеалізації «трудових процесів». Рівнобіжно він оспівує сім'ю, як «основу» моральносги. На усим цим підноситься його правдивокантовський ідеалізм—героїчні шукання правди-справедливости. 
Але, можливо, заголовок його книжки не зовсім точний? Можливо, все-ж треба було дати заголовок такий: «Я шукаю корону? — питає здивовано німецький читач. 
І ось тут, як це не здається несподіваним, дуже повчаюче порівняти «правдошукацьку» книжку кронпринца з філософськими твердженнями славнозвісного Освальда Шпенглера.
Бо Шпенглер не шукає правди. Навпаки. Суворий автор „Заката Европи" одверто проголошує: правди нема, є тільки факти. І коли Людендорф та Тирпиц у своїх спогадах та міркуваннях соромливо прикриваються цитатами з Гете та Канта, то Шпенглер цинічно кричить: „ми, німці, не повинні вертатися до Канта, нам треба йти до нового цезаря!". 
Шпенглер одверто пробалакується про те, що замовчує фашиська програма Гінденбурга. Так відбувається своєрідний поділ праці, дивна перестановка ролів. Коли присяжні генерали в Німеччині правлять теревені і філософствують, то найпопулярніші філософи німецькі проповідують далеко не філософські речі. В цім полягає для нас інтерес філософії Шпенглера, що своїм поваленням істини-правди хоче очистити місце „правдошукачеві” кронпринцеві.
2. Хто такий Шпенглер. Значіння його у філософії. 
У нас—і на Україні і в Росії—зовсім не знають і досі біографічних даних про Шпенглера. Почнемо з них. 
Освальдові Шпенглеру тепер 45 років. Його батько—багатий почтовий урядовець, мати його — високого аристократичного роду. Майбутній автор «Закату Европи» скінчив класичну гімназію і фізико-математичний факультет Берлінського університету. Незабаром після закінчення факультету він улаштувався викладати історію та математику в Гамбурзі. Як кажуть учні, це був дуже красномовний лектор і разом з тим педатничний педагог. Як педагог, він ще тоді виявляв шаленну ненависть до дарвінізму, що опісля так яскраво відбилася в його філософії. Між иншим, Шпенглер нишком віддавався літературній діяльности—писав вірші, поеми, драматичні, етюди, хоч досить невдало. 1911 року під впливом Агадирського інцинденту, що віщував світову війну, гімназичний педагог відчув своє велике і справжнє належне „історичне місце". Він кинув педагогічну й літературну діяльність, переселився до Мюнхена, щоби, по-за всякими безпосередньо практичними цілями, готуватися по філософії. З цього року Шпенглер починає писати свою роботу по „Морфології світових культур", яку він потім зловісно назвав: „Закатом Европи". 7 років, безупинно, писав Шпенглер свою книжку, яка, вийшовши під кінець війни, здобула таку нечувану популярність.
Протягом 2 —3 років ця важка книга, написана блискучим метальовим стилем, обтяжена значним багажем відомостей із усіх галузів науки, розійшлася в числі 40 тиражів. Книжку розхвачували. Жадна найсенсаційніша белетристична нова книжка не розходилась до такої міри швидко, як розійшлась ця „Морфологія світових культур", що стала найпопулярнішим і найбільш читаним філософським, твором після воєнної Европи.
У чім секрет Шпенглерівського успіху? У нас, в Радянській країні, одрізаної блокадою від заходу, про Шпенглера по-первах думали по заголовкові його книжки. Багатьом довгий час здавалося, що уся тайна успіху полягає в цім заголовкові, в цьому страшному пророкуванні, що його він своєчасно подав західній буржуазії, яка відчувала себе на краю прірви.
Так думати про Шпенглерову книжку,—що дуже поширено в нас, — цілковита помилка. Ця книжка не була філософією банкрота. Цією книжкою Шпенглер і не думав проспівати відходну своєму класові. Навпаки. Маючи такий панічний заголовок, „Закат Европи“ зовсім не був панікерською книжкою. Його написано твердим, впевненим, призивним стилем. Сам Шпенглер погордливо і самовпевнено розглядав свою книгу, як великий культурний подвиг німецького народу. 
Коли він згодом дізнався, що частина німецької молоди розглядає його працю, „Закат Европи", як песимистичний твір, він написав гнівну статтю, в якій бичує безгрунтовну літературну інтелігенцію, „що витягує для себе отруту з усякої книги". Ця книжка закликає до діяльности і до героїчних вчинків" — заявляє він у другій своїй недавній статті.
До якої діяльности закликає Шпенглер? Про це ми можемо докладно дізнатися з його брошури „Прусизм і соціалізм". „Геть Інтернаціонал гасел—соціялізму! “ — вигукує він—„і хай живе справжній інтернаціоналімперіялізму". І знов нагадує „німцям", щоб не до Канта і не до Гете, а до Цезаря й Сесиля Родса повинні йти німці. Імперіялізм на грунті цезарату ось ті гасла, боронити які Шпенглер вважає за свою історичну місію. 
Він наче певний, що вона здійсниться. Виголошуючи —„Закат Европи", Шпенглеріянство зовсім не думає йти з європейської арени. Навіть більше того, цим паничнім гаслом шпенглеріянство гадає скористуватись для того, щоби важку лапу покласти на думання західно-європейської дрібної і великої буржуазії. 
В чім характерні особливости шпенглеріянства? Де його класове коріння? Устами Шпенглера, звичайно, говорить феодал. Але це феодал нової останньої формації. Колись класові траншеї проходили між буржуазією та феодалами. Тепер ці траншеї перемістилися. Тепер феодал іде на компроміс, входить в тісний союз з фабрикантом та підприємцем. Ідеал Шпенглера:— Пьєрпонт—Морган, Душер, Стинес і Форд. Шпенглеріянство у другому томі „Закату Езропи” глузує з архаїчного одягу ніцшеніянської надлюдини. Автор „Заратустри" уявляв собі надлюдину тільки „з шаблею та отрутою в руці", тільки як Цезаря Борджія або Олександра Македонського. Для Шпенглера-ж, надлюдина—це голова акційного товариства, що виявляє „волю до влади" в дні біржового ажіотажу і що стоїть по той бік добра і зла у справі військового постачання.
Друга особливість Шпенглера в тім, що він відкидає лицемірство. Минула світова війна була апогеєм лицемірства. Поряд потоків крови чути було ганебні промови про культуру і прогрес. Круппа підсилювали Кантом, Гінденбурга—Фридрихом Ніцше. Шпенглер одверто проголошує кінець культури і розцвіт цивілізації. Після Шпенглера у вищих німецьких колах стає ознакою некультурности говорити про культуру і прогрес. Автор „Закату Европи" дав своє філософське благословення усім майбутнім імперіялістичним війнам і в цьому друге політичне значіння його проповіді. 
Але найбільш значуча—третя особливість Шпенглера—його боротьба проти теорії на оборону практики, його повстання проти істини, проти інтелектуалізму взагалі. Цим Шпенглер виявляє загальний настрій буржуазії всіх країн. Тут він сходиться і з французьким філософом Бергсоном, і з сучасним прагматизмом, та с теорією фікцій, що її висунув найглибший буржуазний філософ сучасних днів, старий Фахінгер. Цей останній — далеко тонший і глибший від Шпенглера. Він недавно проголосив гасло: „Геть гегелевську теорію розвитку—назад до Шопенгауєра"! Це гасло дуже знаменне. Сучасна буржуазія боїться історії і взагалі історичного розвитку. Навіть слівце „прогрес", яким так недавно пишалися її найкращі мислителі позитивисти, стало ненависним їй. Клас буржуазії відчуває, що для неї йти вперед у сучасних умовах—значить іти в домовину. І от, заохочуючи нечуваний розвиток техніки, буржуазія рішила йти назад у галузі наукової теорії.
Якщо раніш у дні свого сходу вона виголошувала гегелівське: „дійсність розумна", то тепер вона силкується усе розумне оповісти недійсним. „Масам треба стати дурнішими"—цинічно заявляє головний герой нової повісти Ганса Еверса, кращого письменника реакційної Німеччини. „Добре-б відродити середньовічні часи" — каже відомий англійський письменник Честертон у своєму новому памфлеті проти англійських соціалістів.
I це не тільки слова. Не тільки парадоксальні фрази. Хіба не символічний Дейтонський суд, що „відкидає" Дарвіна, і вся вакханалія чорної сотні, що розігралась в Америці навколо цього суду? Хіба несимволічно те, що відомий англійський фізик — Олівер Лодж, випускаючи грубу книжку „Раймонд", оповідає в ній про свої стосунки з потойбічним світом? І хіба не знаменно те, що французький філософ Бергсон та бельгійський письменник Метерлінк прихильно зустрічають цю „наукову" чортовню? Хвиля чорносотенства насувається на Европу. І це робиться цілком організовано. 
Реакційна Европа готується до бою. Реакція мобілізує свої сили. Не тільки в частині військового відомства. Ми досить наслухались про „іпріти", „луісіти" й инші сувеніри, що їх—в секреті — готують промислові магнати на завтрашній день людства. Але чи знаємо ми про те, що робиться в ідеологічних лабораторіях сьогодняшньої буржуазії? Що криється за димовою завісою Освальда Шпенглера?Яка „позитивна програма" сьогодняшньої реакції? 
Про це ми скажемо в подальшому нарисові, де ми перейдемо до художньої літератури.