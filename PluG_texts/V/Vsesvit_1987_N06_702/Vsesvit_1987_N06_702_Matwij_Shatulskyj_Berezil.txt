Мистецьке об'єднання «Березіль» на Україні
(Написано спеціально для «Голосу праці»)
В гостях у Леся Курбаса. Хто на Україні не знає імені Леся Курбаса? Хто не чув про Мистецьке об'єднання «Березіль»? Тільки людина, що ніким і нічим не цікавиться, що нічого не читає і ні про що знати не хоче, не знає про ці славні імена. Імена — Лесь Курбас і М. О. «Березіль» знані тепер по цілій території Радянського Союзу, знані в Європі і серед Злучених Держав і Канади. Про ці імена пише у всіх мовах радянська преса, про них пише і ворожа Радянській владі українська преса поза кордонами Радянської України — пише, ще й хвалиться: «дивіться, який ми, українці, маємо театр!»
Не можна писати про особу Леся Курбаса, не згадавши про М. О. «Березіль» і навпаки. Курбас як особа — не існує. Він жиє не для себе, а для театральної справи. Тільки не для справи в дусі Тобілевича, Кропивницького, Садовського, Стадника. Ні. Він проголосив безпощадну війну старому міщансько-театральному мистецтву, його студія «Березіль» є гробокопателем того «мистецтва», вона вбила вже осиковий кілок в його могилу.
Та про це ми будемо говорити нижче, а тепер вернімося до самої особи Л. Курбаса.
Була п'ята година пополудні, 7 серпня 1923, коли я, находившись по вулицях міста Києва, зайшов у Селянський Будинок на колишній Фундуклеївській вулиці, тепер вулиці ім. Леніна. На мій запит мені показали кімнату Л. Курбаса на третім поверсі будинку. Крім самого Курбаса, застав я там артистку «Березіля» Чистякову і батька українських панфутуристів М. Семенка.
Кімната й обстановка у ній — бідні. Курбас, що чувся нездоровий, лежав на постелі, але коли я увійшов, він встав, привітався і сів у крісло. Був він босий і розхристаний. На високе чоло звисало густе срібне волосся.
Після кількох формальних слів я спитав:
— Скажіть, ви такий ще молодий, а волосся у вас таке вже срібне. Чи не є це наслідок тяжких років, пережитих вами на Україні за цілий час революції?
— Ні. Це мій родинний спадок,— відповів.
І коли я зробив спробу заговорити з ним про його минуле, він скоро повернув балачку на іншу тему. Він і Чистякова закидали мене питаннями про театр у Європі і чи знаю я що про театр в Америці.
А коли я хотів показати себе «знавцем», то з балачки побачив, що Курбас знає далеко більше про театр в тих країнах, ніж я. І той театр його зовсім не заохочує. З ентузіазмом він висловився про масові кінематографічні постановки Д. Гріффіта в Америці, про такі як «Інтолеранс». (Картину «Інтолеранс» він бачив у Києві кілька років тому.) Його найбільше цікавить не скалічений ще «цивілізацією» театр на Гавайських островах.
— Я мрію і вірю, що поїду ще на Гавайські острови,— сказав він.
Оскільки він є обзнайомлений з театром у Європі й Америці, свідчить те, що він стежить навіть за виставами драматичного гуртка при Українськім Робітничім Домі в Вінніпегу.
Про «Березіль» говорив він мало, але просив, щоби завтра зайти й подивитися їх вправи та познайомитися з цілою постановкою цього славного театрально-мистецького об'єднання на Україні.
У приміщенні «Березоля». На другий день (8 серпня) я вже був у приміщенні «Березоля». Міститься «Березіль» у великому будинку у самім центрі міста при вул. Хрещатик (тепер вул. Воровського) ч. 29. Вхід до студії з подвір'я. Там же у дворі невеликий парк. Коли я увійшов до двору, многі члени студії ходили та лежали на траві у гімнастичних костюмах. Інші грали у м'яча. Коли я увійшов до середини, то здалося, ніби я спізнивсь на головні гімнастичні вправи. Курбаса вже не було, але мене зустріла артистка Чистякова і провела у пластичну залу, де ще відбувалися пластичні вправи першої студії під керівництвом, якщо не помиляюсь, Долини.
Біля 50 осіб, молодих хлопців та дівчат у гімнастичних костюмах відбували у такт грі на п'яні свої вправи. Здорові, засмаглі обличчя вказували, що ці люди походять не з панських покоїв, але, як потім і виявилося, переважно з робітничих родин.
— Це є наша Перша майстерня, що виставила «Жовтень», «Рур» і «Газ»,— сказала мені Чистякова. — Ця майстерня після своїх гастролів у Харкові мала двотижневий відпочинок, а тепер знов розпочала свої вправи. У ній, як бачите, сама молодь. Тут нема заводових артистів. Всі молоді сили. І з цією майстернею Лесь шукає нових шляхів у театральному мистецтві.
Я сидів у куточку великої зали й дивився на цих молодих людей. Це ж ті, думав я собі, про котрих пару тижнів тому назад я так багато читав у Москві в московській пресі. Це ті, які під проводом свого славного майстра «поклали на всі лопатки» вихованця Московського Художнього театру Мейерхольда. І це переважно діти робітників, серед яких «нема заводових артистів».
Що то є «Березіль» і які його завдання. Тимчасом вернув Лесь Курбас. Вбраний він був у ту ж одежину, в якій я застав його вчора на постелі, лише тепер був обутий на босу ногу в старенькі черевики. (У Харкові, Києві і в містах України взагалі, через велику спеку, майже всі ходять у черевиках без шкарпеток.) Побачивши мене, підійшов з усмішкою. Поздоровкалися.
— А ви спізнилися,— каже до мене
— Бачите, я не хотів вірити, що праця у ваших майстернях починається так рано. Я вже звик, що тут усі установи відкриваються о годині десятій, то думав, що й ви придержуєтесь цього закону.
— О, ні. У нас є свій «закон». Ми маємо так багато праці, а життя таке коротке... Мусимо поспішати... Але соловія баснями не кормлять... Ви хочете побачити наші приміщення та познайомитися з нашою працею. Отже, гаразд, я зараз повернусь, тільки лишу свій портфель у канцелярії.
І побіг у бічну кімнату. Це вже був не той Курбас, з яким я говорив учора в його кімнаті. Його очі світилися якимось радісним вогнем. Голос хоч тихий, але бадьорий. Не знаю, чи він почував себе сьогодні здоровілим, чи його люба майстерня так його оживляла.
Через кілька хвилин він вернувся такий же життєрадісний.
—	Перш за все, що більше вас цікавить,— запитав.
— Хочу хоч здебільшого познайомитися з працею вашого об'єднання.
— Ага, добре. Так отже: я вам скажу головніші дані, а детальніш ви можете познайомитися з нашої стінної газети «Наш Фронт». Наше Мистецьке об'єднання «Березіль» ділиться на чотири майстерні: Перша майстерня шукає нових шляхів у театральному мистецтві і творить собою лабораторію, в якій виковується новий театр. Внаслідок своєї довгої і невтомної праці вона виставила три штуки: «Жовтень», «Рур» і «Газ». Цими штуками вона зробила революцію в театральнім мистецтві.
— Друга майстерня — це театр для дітей. Ця майстерня не тільки грає для дітей, але вона творить новий діточий театр. Вона стає на науковий грунт психології сучасної дитини, йдучи на зближення з дитячим світом. Для цього вона нав'язала зносини з «Дитячим городком Ленінском». Цей дитячий театр-майстерня творить в тісному контакті з дітьми і їх вихователями. Керує майстернею галичанин т. Лопатинський.
— Третя майстерня працює не в Києві, але у Білій Церкві. Шукаючи нових шляхів у театральному мистецтві, вона одночасно пробиває шлях новому театрові на село. Вона є першою кладкою, яка сполучить «Березіль» з селом, пролетаріатом на цукроварнях, та інших підприємствах на місцях. (Тепер вже заснована ще одна майстерня в селянськім центрі Борисполі. — Пролетар.)
— Четверта майстерня працює над підготовкою репертуару на осінній сезон. Вона має у своєму складі першорядних артистів і буде грати зимою стало. В її репертуар входять першорядні штуки заграничних і українських драматургів: «Макбет», «Гамлет», «Машиноборці», «Вільгельм Тель». З українських драматургів поставиться дещо з творів Лесі Українки. Саме тепер ми відбуваємо проби «Макбета», і ви будете мати нагоду побачити одну з них ще сьогодні. Але на цім праця Четвертої майстерні не кінчається. Товариші з тої ж майстерні з великою охотою студіюють різні дисципліни: пластику, гімнастику, акробатику і постановку голосу. З галичан у цій майстерні грають визначні ролі: Лопатинський і Бучма.
— Здібніші сили зі всіх тих театрів-лабораторій творять «Режисерську лабораторію», в якій працює 14 товаришів. (Не забувайте, що це було ще 8 серпня. — Пролеткор.) Ця лабораторія веде свою працю у двох напрямках: педагогічному і практичному. Вона опрацьовує різні п'єси, переробляє, відтак пропонує свої проекти. Тепер вона опрацювала п'єси «Вавілонський полон» Лесі Українки та «Царі» — інсценівку5. У цій режисерській лабораторії виучуються також нові режисерські сили.
Комісії і дисципліни при об'єднанні «Березіль». Поки я поведу вас, читачу, за собою по кімнатах і залах «Березоля», скажу ще кілька слів про ті предмети, які студіюють питомці цієї театральної інституції. А студіюють вони дуже багато і видержано, студіюють і гуртом, і поодинці. І не тільки предмети з театральної галузі, а й загально-життєвої. В «Березолі» виховуються не театральні манекени, але люди з широкою освітою. «Березіль» — це є ціла наукова інституція. Тим то вона й заслуговує на таку велику увагу зі сторони радянської преси. Така друга театрально-мистецька інституція ледве чи є на радянській території. Принаймні досі ми ще про таку не чули.
Для всіх вихованців «Березоля», а їх понад 300 лише у Києві, існують для вивчення наступні дисципліни: 1. Пластика, 2. Акробатика. 3. Гімнастика. 4. Спорт.
5. Постановка голосу. 6. Дикція. 7. Система виховання акторів, до якої належать: мімодрама, міміка, вправи монологічні, малюнок ролі, композиція ролі. 8. Теорія малярства. 9. Наукові екскурсії — по філософії, мистецтву, експериментальним наукам (інтелектуальне виховання). 10. Риторика; 11. Постановочна й експериментальна праця.
Крім того, при «Березолі» є ряд комісій: а) по постановці голосу; б) психотехнічна; в) видавнича; г) музейна (мета її — заснування першого театрального музею на Україні) і д) бібліотечна (мета — створення на Україні загальної театральної бібліотеки).
Лекції з різних питань читають в «Березолі» визначні люди науки. Влаштовуються дискусійні вправи для того, щоб кожний вихованець цієї інституції умів не тільки грати на сцені, не тільки шукати нових шляхів у театральному мистецтві, але й щоби умів також при всякім випадку боронити те, чому він служить.
Приміщення і матеріальне забезпечення. Перед тим, як повели мене по кімнатах, Курбас попередив, що у них відбувається генеральний ремонт. Та це було видно і без попередження. Ми пішли по всіх кімнатах і залах. Спочатку обійшли низ, відтак пішли нагору. Всюди, як то говориться, все лежало шкереберть. Через той ремонт майстерні позміталися, позбивалися до одних залів, щоби дати змогу відремонтувати інші. Але всюди, де ми переходили, зустрічали гурти вихованців, що зібрались в куті кімнати, «зубрили» свій предмет, тоді як довкола них робітники мастили стіни, направляли рами у вікнах і таке інше. В одній залі вгорі ми застали дівчину, що стояла в куті, обернувшись очима до стіни. Перед нею на обіллятій вапном дошці лежав зшиток, але вона до нього не заглядала, і лише, втупившись очима у стінку, шепотіла якісь слова, у такт похитуючи головою. Курбас усміхнувся і, кивнувши мені головою, сказав:
— Студіює... Не зачіпаймо її.
Ми перейшли попри неї до другої кімнати, і вона не ворухнулася.
— Мусите знати, що декотрі з наших молодих артистів учаться до самозабуття,— сказав Курбас.
В одній із верхніх залів ми застали гурт людей. Курбас познайомив мене з ним. Був це гурток з Четвертої майстерні, що зібрався на пробу «Макбета». Курбас підвів мене до стінки і показав стінну газету «Березоля» «Наш Фронт», познайомивши мене з її редактором Йоною Шевченком. Газета ця, писана на машинці, була розліплена на чорній дошці. Своїм змістом досить багата. Крім статтів, був там широкий огляд театрального життя на Україні і за кордоном, а навіть дещо про американський театр. Був і короткий літературний огляд.
На моє бажання, редактор газети зібрав для мене перше число «Нашого Фронту» і дав мені на пам'ятку.
Після цього всі ми зійшли вниз до єдиної не зачепленої ще ремонтом зали, і там почалася проба «Макбета» під керівництвом самого Курбаса.
Таким же тихим, але певним голосом, зіпершись на підвіконня з примірником у руках і нерозлучною цигаркою в устах, Курбас читав зміст штуки з відповідними інтонаціями. Читав дуже помаленьку, злегенька жестикулюючи в такт правою рукою. А артисти виконували свої ролі... без слів. Вони виконували виходи, жести, прибирали відповідні пози, вирази обличчя, але не говорили ані слова. За них говорив Курбас. Час від часу він поправляв одного то другого так само помаленьку, лагідно. Невдачника завертав по кілька разів. Звертав увагу на найменші подробиці. Кожен рух артиста виконувався в такт з «суфліруванням» Курбаса. Але щоби навіть не було чути слів Курбаса, по рухах, жестах і виразу лиця виконавця ролі можна було бачити, в чім річ. Виконавець оповідав свою роль, своє переживання без слів.
В залі, крім учасників, не було нікого. Ніхто з присутніх артистів не втручався зі своїми порадами, ніяких заміток не було і зі сторони виконавців. Всі відчували «диктатуру» Курбаса.
Будинок для приміщення своїх трьох майстерень (а тепер — чотирьох, бо працює вже й оперова, з ряду шоста, майстерня) «Березіль» винаймає. Плата, зрозуміло, порівняно до величини будинку та його льокації (центр міста) є дуже маленька. Та попри це є інші великі видатки на різний потрібний реманент, декорації і на утримання самих артистів. Про матеріальне забезпечення всіх цих вимог з прибутків, які надходять від виставлювання штук, не може бути й мови. Бо це ж фактично не є собі звичайний театр, що стало грає та існує лише для того, щоб грати. Це є театральний університет. Держава безпосередньо також не дає матеріальних коштів, за виїмком різних привілеїв у зв'язку з рентованням будинків тощо. Але, як відомо, в радянських республіках існують шефства. Це значить, що яка-небудь кооперативна інституція, робітнича організація або червоноармійська частина бере шефство над «меншою сестрою», ще не окріпшою організацією. Вона допомагає їй матеріально і морально. Отже над «Березолем» має шефство 45-та Червонопрапорна дивізія. І ця дивізія є головним джерелом матеріального забезпечення «Березоля».
«Березіль» і революція. Нема й мови про те, що тільки Жовтнева революція могла дати спомогу для існування такого театру на Україні. «Березіль» є здобутком революції, і ставши на чисто революційний грунт, він творить революцію в театральному мистецтві. «Березіль» у своєму театрі не творить індивідуальних героїв. У нього герой — це маса. У виставлених ним штуках, а головне в штуках Першої майстерні — «Жовтень», «Рур» і «Газ» — не можна вирізняти поодиноких людей і сказати, як це прийнято говорити про гру артистів, що «цей грав ліпше, а цей слабше». Там всі грали. Сам Лесь Курбас славиться не грою, а постановкою гри. Сам він вже два роки не виступає в ніяких ролях. У Курбасовому театрі нема гопака з горілкою і дурного Жида.
Вищезгадані три революційні штуки говорять самі за себе, а ще більше говорять нам назви штук, що стоять на програмі до виставлення: «Машиноборці» — Толлера,
«Людина-Маса» — його ж. Березільці на новому етапові своєї творчості не пань-каються зі змістом своїх штук. Коли цього їм треба, вони викидають з даної штуки всякий хлам, відповідно переробляють, а часами беруть зі штуки самий лише кістяк, накладаючи на нього своє тіло.
Остання штука німецького драматурга Кайзера «Газ», поставлена Першою майстернею, не є по суті революційною, і тільки, в постановці Курбаса вона прибрала революційний характер.
У своїй доповіді, зробленій перед Першою майстернею 22 липня 1923 року, саме після постановки «Газу», Курбас каже про завдання і дальшу працю тої майстерні таке:
«Основа попередньої праці — людина екстенсивна, не розраховуюча, яку ми бачили в «Газі», в новому ж підході ми, стоячи на самій конечній точці експресивності, йдемо не назад і в ширину, а в глибину. При найбільшій затраті сил творчих і найменшій — сил виконання, найсильніше зачепити глибину глядача.
Коли буде пройдений намічений етап творчої роботи, розпочнеться постановча робота.
З п'єси «Сонце Руїни» буде взятий тільки кістяк, ідеєю буде мент переходу національної свідомості до свідомості інтернаціональної — революційної. По формі це буде новий етап праці. Другою п'єсою буде розроблена комедія-сатира на відживаючий побут»6.
Винайманням.
«Березільці» самі про себе, про вас, читачу. Сам про себе «Березіль» говорить у своїй передовиці «Нашого Фронту» таке:
«Березіль» — це експресіоністична струя в українському театральному мистецтві з усіма логічними висновками до певної диференціації перед собою... Це покоління переважно молодих — волить до організованої творчості, до затвердження здобутків революції, до створення своєї національної культури. І розуміє свій шлях через місто [...1
Озбройтеся новим темпом!
Так, новим темпом думки, вчинку, всього свого укладу життя! Від цього залежить у великій мірі найважніший постулат, який висуває місто й активність.
Активність! Активність!
Запишіть це слово глибокими літерами в мозку свойому!
Атакуйте свою байдужність, міщанство, куркулівство, лінивість — те, що впоєно в нашу кров століттями неволі!
Атакуйте щодня, щохвилини! КОЖЕН ДЕНЬ має принести щось для вашої майбутньої праці. КОЖЕН ДЕНЬ вимагає чогось для себе. Не вештайтесь без діла ліниво по вулицях, не лежіть під грушею без думки, не спіть півдня, спіть стільки, скільки треба, щоб не втратити свіжої думки і роботи вашої.
Над ліжком своїм напишіть великими літерами: «Хочу перемогти» і читайте щоранку як заповіт для цілого дня.
Напишіть і читайте старий латинський імператив: «Nulla dies sine Ііпеа» — Кожен день хай не пройде, щоб ви ЩОСЬ не зробили для майбутнього. Пам'ятайте, що кожна прочитана книжка, зроблена мімодрама, здобуте пізнання, вигадана думка, закріплена під час спостереження,— все це багато для подальшого.
Зі шкіри вилазьте, а зробіться індивідуальностями, озброєними характером і знанням за всяку ціну. Не розкидайтеся і не роздріблюйтеся передвчасно.
Краще один «Березіль», як сто Центростудій і тисячу Ровинських.
Велика пора. Великі жнива. Погода сприяє. Глядіть, щоб нам дощі хліба в полі не застукали.
Удруге таких сприятливих умов може не бути».
Я навів ці кличі з передовиці березільської стінної газети, бо вони, крім того, що характеризують бойові завдання «березільців», є також досить повчаючими і для свідомої робітничої маси. Кожний свідомий робітник і селянин повинен записати вище-наведені кличі «глибокими літерами в свойому мозку».
На додаток до центрального будинку на Хрещатику під числом 29 «Березіль» ще в липні вів переговори з Комунвідділом про орендовання ще одного будинку в Києві, по Левашівській вулиці, для інтернату. Тепер «Березіль» орендує великий театр ім. Т. Шевченка при вул. Леніна, напроти Сельбудинку. Там грає як сталий театр Четверта майстерня і є також помешкання для артистів.
Ще в липні березільці робили заходи про одержання в оренду колишнього маєтку М. К. Садовського, хутір Бузівка у Київському повіті. Розмір маєтку — 35 десятин землі та лісу. Там намічали улаштувати санаторій для членів «Березоля».
Моя гостина в «Березіль» була однією з найкращих під час мого відвідання Києва. Я провів гарні хвилини в їхньому оточенні. Жаль тільки, що короткий час мого перебування в Києві не дозволив мені детально познайомитися з працею «Березоля» та з їх передовими вчителями, які працюють під умілим керівництвом Леся Курбаса.
Цей огляд праці «Березоля» подаю українським робітникам у Канаді й Злучених Державах не лише тому, щоб познайомити їх з працею цеї поважної інституції на Радянській Україні, але й з тою надією, що українські робітники в тих краях візьмуть собі за взірець працю «Березоля» та спробують і в себе створити пролетарський театр.
Вірю також, що цей мій огляд послужить, висловлюючись словами самого «Березоля»,— «першою кладкою», яка сполучать «Березіль» з українським пролетаріатом і фермерством Канади.

