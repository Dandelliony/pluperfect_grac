МИХАЙЛО ГРУШЕВСЬКИИ
ІСТОРІЯ УКРАЇНСЬКОЇ КОЗАЧЧИНИ
ТОМ ДРУГИЙ
1626-1638
Як часто буває з такими голосними епізодами, багато переказуваними і толкованими, ми маємо про сю подію кілька оповідань з дуже значними відмінами в подробицях, і саме в тих, які можуть бути для нас найбільш інтересні.
Головне ядро події, на котрім сходяться всі оповідання, міститься в тім, що козаки, роздражнені поставленням Кодацького замку чи поведениям його залоги, напали на Кодак під проводом Сулими десь в місяці серпні, під час прусської кампанії, залогу побили, а замок зруйнували.
Як се вийшло?
Боплан, такий близький сим подіям чоловік, оповідає, що після його від’їзду з Кодака в місяці серпні «вождь бунтівників-козаків Соліман (sic), вертаючися з моря, побачив, що сей замок не дає йому вернутися додому, здобув його, порубав на кусні залогу, котрої могло бути 200 люду під проводом полковника Маріона, і, здобувши та зруйнувавши сю кріпость, вернувся із своїми козаками на Запорожжя; одначе вони не довго володіли кріпостю, бо інші, вірні козаки, за наказом великого Конецьпольського, каштеляна краківського, обложили їх і змусили до капітуляції».
Подібно оповідає сучасник, дальший від події, Филип Обухович, білоруський шляхтич: «Своєвільний козак, Сулима іменем, з 800 козаками штучно прокрався непомічений з моря до Дніпра, наосмілився ударити на кріпость», поставлену королем, щоб загородити дорогу на море, і, сказавши про знищення залоги і кріпості, оповідає далі про долю Сулими: «За наказом короля реєстрові козаки обложили його там же на дніпровім острові, і, як йому не стало дрів на опал, видали його свої, і він привезений був на сейм — там його з кількома такими ж «лотрами» стяли і четвертями на паль вбили».
Але зовсім інакше оповідає се інший, теж не гірше освідомлений сучасник, Альбрехт Радзивілл, що був у Варшаві, як судили Сулиму і його товаришів, і дуже інтересувався сим епізодом, тому що Сулима прийшов перед екзекуцією на католицтво, а ще й папською ласкою був визначений. Радзивілл каже, що причиною нападу були ті різні прикрості, які чинив Маріон козакам в степах, забороняючи ловити рибу і звіра. «Козаки, не призвичаєні до терпеливості, ані до євангельської вирозумілості, під началом Сулими завваживши, що вояки на сторожі сплять, опівночі потиху влізли по драбинах на вали до кріпості. І хоч сторожі обудилися, але вже запізно: поки протерли очі свої, обтяжені сном, вхопилися за зброю, винесли порох, схований в землі, вже кріпость була в руках козаків. Маріона зв’язавши, поставили голого на ціль і розстріляли, інших порубали або ріжним мукам піддали. Козаки думали, що то їм пройде безкарно, бо король далеко, зайнятий затяжною війною, а гетьман (Конецьпольський) зайнятий відбиранням зайнятих шведами городів, і частина самих козаків була покликана в поміч до Пруссії, отже, вважали, що се догідний час на те, щоб свобідно здійснити свій замір. Коли ж проголошено згоду і вони довідалися, що коронне військо вертає, знаючи мстивий дух Конецьпольського, почали каятися сього вчинку. Щоб кара з нечисленних провинників не спала на них, немов виконавців того злочину, вони обступили Сулиму й інших учасників злочинної банди, ударили з великими силами на їхні окопи і, стративши тисячу своїх, здобули їхню криївку, зв’язали провідника й інших і з п’ятьма товаришами відіслали його на найближчий сейм. На муках розпитувані докладно оповідали, що вони не знали про ухвалу Речі Посполитої, а думали, що то німці з звичайної своєї гордості поставили той замок на власну руку і, не хотячи пускатися в довгі процеси, порішили помститися за свої кривди не відкладаючи,— отже, прогрішилися, не знаючи постанов через велике віддалення.
Третє оповідання маємо у сучасного «львівського літописця»; воно інтересне передусім як характеристика того, як переломлювалися сі події в поглядах суспільності. Ініціаторами побудування замку виступають тут духовні — се католицька інтрига проти козаків; вони замовили собі будівничого (що заразом виступає і начальником залоги), і той з кількома тисячами люду мурував той замок. «Козаки указовали му тоє, же то непотребное, а тобѣ теж небезпечне тоє обеймати ся чинити, а онъ ихъ не слухалъ, еще хотѣлъ ихъ зневажати. Оны учинивши раду — нѣякій Самуйло Сулима изъ Черкасъ, еще два полковника зъ нимъ, зобравши Козаковъ 3000. пошли до него; и такъ напавши августа, скоро заступивши до матки божой, 3 дня, з вечера то до свѣта збили вшистекъ людѣ его и ноги не оставили, тылько що на чату были выѣхали 15 коней, и ты ся остали. А самого живо взявши напервѣе руки му изсѣкли и за пазуху вложили, а у плюдры (штани) пороху насыпали и поставили у столпа надъ Днѣпромъ и запалили, и порохъ го втыснулъ въ Днѣпръ, и на розсвѣтѣ скарбомъ ся дѣлили куршакомъ, розославши килимовъ килька, а потом, зробивши тоє, поѣхали».
Фактична сторона оповідань «Львівського літопису», звичайно, слабка, але сим разом вона може бути сильніша: коли справді Маріон був оженений у Львові, то тут могли знати про його трагедію більше. І от дата її дуже докладна. Можуть мати своє значення й інші подробиці. Отже, варто піднести, що напад діється незалежно від морського походу і Сулима зветься гетьманом.
Власне, й було б інтересно вияснити тут, де правда — чи напад Сулими був ділом реєстрового війська, чи випищиків і чи се сталося в зв’язку з морським походом, чи незалежно від нього?
Івана Михайловича Сулиму знаємо гетьманом реєстрових восени 1628 р. (див. т. II, р. II. — Ред.). На гетьманстві він був тоді, мабуть, дуже недовго, бо вже весною 1629 року бачимо його ж таки procul negotiis, в ролі управителя одної з маетностей Жолкевських в Переяславщині: Іван Сулима, що виступає тут в однім процесі в маю 1629 р., був, по всякій правдоподібності, тим самим бувшим гетьманом, і він же, очевидно, виступає знову на чолі козаччини в отсім епізоді 1635 р. (Імені Сулими 1635 р. не називають інші оповідання, крім «Львівського літопису», а ся зве Самій лом, одначе трудно думати, що се був не Іван Сулима 1628 р. — М. Г.). Цікаві подробиці, переказані Радзивіллом, показують, що се був старий ватажок. Радзивілл згадує про його численні походи на ворогів «в Азії» і оповідає, що Сулима мав золотий портрет папи Павла V, а дістав його з такої нагоди, що, здобувши в славній морській битві турецьку галеру і на ній взявши в неволю триста турків, тих турецьких невільників подарував папі і за се сподобився тої папської ласки. Судячи по часам папи Павла V Боргезе (1605 —1621 28/1), се могло статися в один з морських походів, таких сильних і частих в середині другого десятиліття XVII в.; правда, з того, що з своїми невільниками Сулима опинився в Римі, можна думати, що се не було результатом морської побіди, як виходило б зі слів Радзивілла, а повстання українців-невільників на якійсь галері в тім роді, як описане в думі про Самійла Кішку (подробиця, що львівський літописець зве Сулиму Самійлом, могла б показувати на те, що його мішано з легендарним Самійлом Кішкою. — М. Г.). Але в кождім разі воєнна минувшина Сулими йде далеко назад і вказує в нім старого і добре знаного ватажка. Ближчих якихось відомостей з 1630-х років про нього не маємо. Його близькість до жолкевських
і становище в році 1628 (розуміється, коли приймати все се за одну особу. — М. Г.) промовляли б за тим, що і в 1630-х роках він справді міг бути старшим, законно признаним. Правда, з тим бували в тих часах і обставинах різні метаморфози: своєвільні ватажки ставали законопослушними, і навпаки. Крім досить побіжної згадки Боплана, маємо ще в однім концепті королівської відповіді козакам в грудні 1635 року згадку про зруйнування Кодака як діло «нереєстрових». Але і ся офіціальна згадка не дуже певна, бо може мати характер пізнішого евфемістичного представлення всупереч дійсному станові фактів, і в другім концепті тої ж відповіді такого протиставлення реєстрових нереєстровим в сій справі нема. Вповні можливо, що Кодак знищило реєстрове військо під проводом свого гетьмана, покладаючи на поблажливість правительства, зайнятого прусською війною, як то оповідає Радзивілл. Поставлення Кодака було фактом настільки небезпечним для всього козацького життя, що не треба було якихось бунтівників, аби використати сю, як здавалося, дуже догідну хвилю, щоб знищити те зловіще гніздо польського режиму. Хоч потім реєстрове військо, боячися за свої голови, малодушно видало польським властям своїх провідників, і всю справу знято з реєстрових і зложено на своєвільників, то кореспонденція короля з зими 1635/1636 рр. вказує, що настрій взагалі козацького війська вважався непевним, тривожним, не те що якихось випищиків; із пізніших згадок Киселя ясно виступає, що видача Сулими була більш результатом підкупства, що посіяло зраду в середині козацтва, а не конфлікту реєстрового війська з нереєстровими своєвільниками (див. нижче. — М. Г.).
Оповідання Боплана, що Кодак зруйновано експромтом при повороті з морського походу, не знаходить собі потвердження в інших джерелах і само по собі містить багато неймовірного і суперечного. Зовсім неймовірно виглядає се представлення, що козаки, вертаючися з моря, несподівано наскочили на Кодацький замок, так що, нібито йдучи на море, ще нічого не чували про Кодак. Морські походи не були так довгі, а заходи коло Кодака мусили потягнутися кілька добрих місяців, і вже в липні Боплан, покінчивши свою роботу, поїхав звідти. Потім — яким чином Кодак боронив Сулимі вернутися з моря на Запорожжя? Хіба обходив Самарою, але сам Боплан каже, що се була рідко практикована дорога, при малих експедиціях, і ледве чи така маленька ватага зважилася б напасти на Кодак.
Радзивілл говорить про морські походи козаків для пояснення мотивів, які привели до побудування Кодака, і нічим не натякає, щоб Сулиму винувачено в такім недозволенім поході, а тим часом, очевидно, се було б також дуже важним обвинуваченням, якби Сулима справді напав на Кодак, вертаючи з походу. Так само і в «Львівському літописі». Отже, сю подробицю про напад з моря краще зіставити на боці, хоч вона і зв’язалася досить тісно в сих поголосках (та й не тяжко се було, коли Кодацький замок ставлено проти - козацьких походів). Морські походи діялися самі по собі, були ділом своєвільного козацтва, а зруйнування Кодака коли не виключно, то в дуже значній мірі було, мабуть, ділом реєстрового війська. Покладаючися на прусські клопоти правительства, військо задумало позбутися сих небезпечних пут, які збиралися вложити на життя Низу кодацькі наглядачі, що справді грозили спутати козаччину по руках і по ногах під суворою рукою такого лихого і невблаганного ворога козаччини, яким був гетьман Конецьпольський.
Військо помилилося, одначе, в рахунках, бо саме тоді закінчувалися переговори з Швецією, і Конецьпольський вже вертався на Україну, грозячи кривавою помстою за зруйнування замку, котрого поставлення було, по всякій імовірності, його особистим планом. Старшина, щоб обминути конфлікт із сердитим гетьманом, рішила окупитися головами Сулими й інших головних учасників. Закулісові заходи, що привели до сього, відкриває дещо Кисіль в пізнішій записці, доводячи потребу постійного агента від Речі Посполитої для козацьких справ. Як приклад того, що може зробити такий резидент, він згадує заходи Лукаша Жолкевського по розрухах Сулими: «Що та моя ідея не платонічна, а могла б бути введена в життя, дав тому приклад славної пам’яті п. староста калуський, коли Сулима знищив форт на Кодаку: була тоді така нагода для своєволі, яку тільки собі можна вимислити якнайкращу, і, певно, загорілася б уся Україна; Річ Посполита була зайнята прусською війною, і, боронь Боже чого, то перше ніж Річ Посполита могла б обернути свої сили сюди, ми б тут на Україні всі погинули. Присутність покійника і шкатула, розсипана майже в цілості моїми руками, не тільки стримала сей рух, але й звернула його проти автора». І так страх повороту Конецьпольського, з одного боку, з другого — перекуплений декого з визначнішої старшини польськими комісарами — Лукашем Жолкевським, що в сій звістці і в декотрих інших пізніших згадках виступає головним актором в сій справі (Павлюк в пізнішім універсалі (1637 р.) згадував «зрадників військових, котрим обіди, вечері і бенкети у п. Жолкевсь-кого бували; за то товаришів наших повидавали, і не одному уха обтято і заслано на Гадяч валів сипати». — М. Г.), і його помічником Киселем, що, як свій чоловік, ще краще вмів поінтригувати між козаччиною,— дали можність підняти проти найбільш скомпрометованих учасників руху іншу старшину і напустити її на них. Прийшло, очевидно, до якогось оружного конфлікту; натяк маємо в словах Боплана, що «вірні козаки» за наказом Конецьпольського Сулиму «обложили і взяли»; трохи більше каже Обухович, а ще ширше оповідає львівський літописець в формі, очевидно, закрашеній легендою. Він зв’язує сей факт з осіннім сеймом 1635 року, що, мовляв, хотів скасувати козаччину за її своєвільство, але був умилостивлений запобігливістю реєстрових:
«Козаки запорозькі реєстрові, що королю служать, довідавшися, де ті, що поброїли з гетьманом Сулимою, післали до них і казали: «Ляхи хочуть нас бити, прийміть нас до себе, то будемо боронитися вкупі». Ті їм не вірили, боячися зради, та й не втікли від неї! За присягою прийняли їх до свого окопу, а окоп той був дуже сильний! Ті ж учинили зраду з військом, аби їм видали старшину, як не хочуть погинути самі. Довідавшися про се (Сулима з товаришами), самі віддалися добровільно. (Реєстрові), беручи їх, обіцяли: «Не погинете!» А потім, закувавши, відвезли їх до Варшави до короля на сейм».
Ми не маємо змоги провірити певність сього оповідання про таку форму підступу і зради лояльної старшини. Що зрада була, потверджують пізніші козацькі листи, натякають і записки Киселя. Радзивілл, Обухович, Боплан кажуть про оружний конфлікт, як ми бачили. Притім справа не йшла про саму тільки видачу Сулими і його товаришів. Королівська відповідь козацьким послам, що привезли в’язнів, згадує з похвалами, що козаки при свідку, присланім від старости калуського, «своєвільників добувши, човни попалили, кіш знищили, армату звідти забрали». Судячи з сих слів, а також з оповідання Обуховича, можна думати, що ареною подвигів реєстрових була Січ: що там замкнувся Сулима, зачувши про якихось правительствених агентів, присланих по його душу до козаків, там пробував боронитися, але кінець кінцем піддався чи силоміць був ухоплений, його з п’ятьма важнішими проводирями відослано до Варшав'и, інших укарано на місці: «уха обтято і на Гадяч заслано валів сипати».
Як тол кувався Сулима з товаришами у Варшаві перед судом сеймовим, бачили ми оповідання Радзивілла. «Не прийнято сього викруту і засуджено на смерть, на пострах іншим своєвільникам»,— каже Радзивілл. Багато людей жалувало Сулиму, що він, поконавши стільки разів ворога християнського, турка, і навіть не діставши ніколи рани в битвах з ним, мусить вмирати ганебною смертю. Сам король, уважаючи на недавні служби козаків у прусській війні, шукав способу для оправдання козаків, але судді не хотіли дати полекші. Сулима заявив охоту перейти на католицтво — мабуть, сподівався тим окупити свою голову, а може, й надію йому таку давано, але се не спасло його. Попросив тоді поховати з ним в труну ту золоту медаль, одержану від папи. Стято його, потім тіло розрубано начетверо і повішено на рогах міських мурів — «сумне видовище представлялося», завважує Радзивілл і роздумує над змінністю фортуни, як сей чоловік, що стільки разів наставляв свою шию ворогам і рука ворожа тоді його не діткнула, тепер мусив простягнути шию катові. Товариші Сулими, більш стоїчні, не шукали ласки зміною віри «і, не вирікшися в схизмі тою самою смертю були покарані».
Львівський літописець записує переказ, що причиною такої суворої кари на сулимівців були присутні посли турецькі, які добивалися кари на козаків, і двох із засуджених випросили для себе. З офіціальної кореспонденції знаємо, що
М.І. Струнников. Тарас Бульба з синами в поході

турецький посол дійсно був свідком екзекуції, і потім на се покликувалося правительство польське на доказ своїх щирих заходів коло приборкання козаччини. Але декого таки помилувано. Се знаємо напевно про проводиря пізнішого повстання Павлюка : коли він підняв повстання, реєстрові з докором згадували, що то «пустив їм на голову того змія» канцлер Томаш Замойський, випросивши його, очевидно, під час суду у Варшаві.
Посли реєстрових козаків, що привезли Сулиму, дістали за свою лояльність милостиву відправу королівську, дня 15/ХІІ н. ст., три дні по екзекуції виданих ними проводирів. З неї довідуємося, що військо, відсилаючи Сулиму з товаришами на суд, заразом занесло скаргу на українських старостів, на різні прикрості й утиски війську від них; далі пригадували за досі ще не заплачені гроші козакам і доповнення реєстру на місце побитих і померлих; нарешті, просили позволения, щоб армату козацьку, вивезену з Запорожжя, можна було розложити на волості по маетностях шляхетських. Але поза компліментами своїй вірності військо на свої прошения властиво не дістало нічого реального. Король запевняв, що він і перед тим цінив служби козацькі, а тепер тим більше, коли вони себе очистили від усякої солідарності з «своєволею нереєстрових», король був дуже тим учинком засмучений, але, поставивши перед королем провинників, знищивши кіш і човни, військо тепер потішило його. Король поручає на будуче не допускати найменших походів на море, пильнувати Орди і давати відомості про неї. Комісарам своїм, висилаючи до війська, поручить доповнити реєстр і заразом накаже їм розслідити кривди козацькі, які мають від старост ; до них будуть розіслані листи. Щодо платні, то король потішив козаків, що й значна частина коронного війська ще не заплачена; висловив надію, що на свята платня прийде конче. Розложити армату по шляхетських маетностях рішуче не згодився — козаки можуть поставити її в котрійсь королівщині: в Каневі або в Корсуні.
В такім же дусі писав король в тих днях і до Конецьпольського : посилав на його руки універсали до старост, «про котрі просили козаки», і поручав їх «уживати відповідно до своєї мислі». Для доповнення реєстру наказував вибрати якусь певну і розсудну людину, «котра б, не лакомлячися на хабарі, уважно розглянулася, котрих козаків вписати — не включаючи старих і давніх,— бо в тім побаламутили попередні записувачі і через те найбільш заслужені кинулися до своєволі» (се також цікавий натяк на участь реєстрови-ків у повстанні. — М. Г.).
Комісія, проектована ще торік і тепер знов обіцяна королем, одначе не виїздила. Причина була зовсім проста і звичайна — не було з чим їхати, бо не було грошей на виплату задавнених грошей. Даремно король запевняв козацьких послів, що на різдвяні свята, певно, гроші будуть — їх не було і на великодні. Се вже за чотири роки не виплачені були гроші! Ніяково було перед козаками по всіх доказах і подвигах їхньої лояльності, та правительство привикло вже до таких ніяковостей! Ще більше відчувало воно свою неспромогу відновити зруйнований Кодацький замок.
Що діяти! З ста тисяч, асигнованих весняним сеймом 1635 року, лише частина була видана на будову Кодака, решта розійшлася на інші потреби; осінній сейм не ухвалив податків, і не було чим тепер будувати замку. Кодацькі руїни лежали, як живий докір козацьким лоялістам, і престиж, «достоїнство» Речі Посполитої болюче терпіло від такої безсильності. Дорога на море лежала по давньому отвором, грозячи правительству різними несподіванками, а серед козаччині’ підіймалася все густіша хмара на тих провідників, що підвели козаччину під такий поганий учинок супроти своїх провідників, а за се не тілько якихось нових щедрот, а навіть і сповнення найелементарніших обов’язків правительства до козаччини не могли діждатися.
За браком грошей, правительство думало полагодити кодацьку справу так званим натуральним способом, як будувалися подніпрянські замки за блаженних часів великого князя Олександра і Жигимонта Старого. Конецьпольський піддав сю гадку, і король поспішився її сповнити. До всіх міст подніпрянських видано універсали, аби з кождого міста і містечка вислано певне число робітників з лопатами і мотиками, скільки визначить гетьман коронний, а також приставлено певну кількість всякого припасу для прожитку залоги — мовляв, скарб то потім заплатить. Для охорони робітників і на залогу поручено гетьманові післати 500 драгунів, а на заплату їм позбирати незаплачені податки з Київського воєводства попередніх літ. На артилерію рішено забрати припаси гетьманські, що переховувалися в Барі, і т. д. Все се були, одначе, речі, які можна було сповнити хіба дуже енергійною воєнною екзекуцією. Обставини змінилися за ті півтораста літ. Старости та державці, привикнувши бути повновласними і безконтрольними володарями королівщин, зовсім не мали охоти прикладатися до виконання королівських чи гетьманських розпоряджень, і Кодацький замок лежав собі далі в руїнах.
Се було тим більше неприємне, що на полудневих границях підіймалася нова буря. Виходила вона з кримських відносин, але близько зачіпала інтереси України і Польщі. Повторялася в досить близьких формах і навіть подробицях історія з перед десяти літ. Хан Джанібек-Гірей за ліниве сповнювання султанських розпоряджень стратив ханство в 1635 році й був вивезений на заслання. Його місце зайняв син Газі-Гірея Інаєт-Гірей. Новий хан, одначе, на пункті відносин до султанського дивану показав себе чоловіком ще менше податливим, ще більше самостійним і гоноровитим. Він хотів фактично привернути Кримському ханству повну незалежність від Порти, вернутися до традицій перед 1479 роком — перед підданням під турка. Його горді плани розпалювало ще більше те роздвоєння, яке в останніх десятиліттях повстало завдяки турецькій політиці. Ногайські татари Буджака (степів між Дністром і Дунаєм), що вважалися підданими кримського хана, під рукою Кантеміра фактично стали вповні незалежними від ханів і, стоячи в безпосередній залежності від дивану, стали вічним пострахом для ханства — дамокловим мечем, який висів над кожним ханом. Заразом своїми нападами в останніх роках на українські землі Кантемір також уївся дуже польському правительству; робив він напади то з турецького наказу, то з власної ініціативи, під час трактатів, і коли навіть хан держався спокійно, не можна було з сього боку бути безпечним. З свого боку, кримці складали все можливе і неможливе також на Кантемірових ногаїв. Через те при останнім трактаті з турками рішено було, що ногаї будуть переведені з Буджака до Криму. Сього добивалася і Польща, і хан. Одначе се не було сповнене. Кантемір сидів собі дальше в акерманських степах і робив напади на українські землі. В парі з сим ішли обопільні заїзди волоських і українських пограничників на Подністров’ї, козаків і панів. І все се служило приводом до дальших обопільних нарікань в дипломатичній кореспонденції, а на тлі сеї політики розвивалася все сильніша боротьба обох орд, Кримської й Ногайської.
З огляду що диван поза уха пускав всі представлення щодо Кантеміра, хан мусив радити собі власними способами і шукав союзників заразом і проти Кантеміра, і проти Порти. В таких обставинах, що так живо нагадували історію Шагіна і Магомета, Інаєт-Гірей звернувся туди ж, де шукали помочі свого часу
його попередники,— до козаків. Перші зносини його з військом козацьким в сій справі мали місце ще восени 1635 року, але в тодішнім пароксизмі лояльності козацька старшина не відважилася братись до сеї справи на власну руку, а пішла по начальству. В листі королівськім 12/ХП н. ст. маємо згадку, що «хан татарський закликає козаків на поміч проти Кантемірові», а король відкладає се на розвагу Конецьпольського — позволити чи заборонити їм тої участі в кримських усобицях з огляду, що в тім поході козаки ввійшли на турецьку територію і можна побоюватися з тої причини конфлікту з Портою. Конецьпольський, як можна судити з королівських листів, очевидно, був розохочений такою доброю нагодою, вказував на трудні обставини, в яких опинилася тоді Туреччина, на можливість союзу з Семиградом, так що король, в інших випадках такий жадний війни, сим разом мусив прохолоджувати гетьмана, вказуючи на небезпечність війни з Туреччиною, маючи на собі замість готових засобів тільки безконечні незаплачені борги війську.
Тим часом про хана приходили вісті одна одної привабніші. Писали, що він піддається під протекцію короля, просячи прислати йому козацьке військо, обіцяє різні користі, обіцяє перекочувати до полудневої Молдови і тут служити заборолом для Польщі від Туреччини. Говорили про можливість повороту до Криму Шагін-Гірея, що тоді знов сидів в турецькім засланні на Родосі, і навіть про союз з Кантеміром проти Туреччини.
В правительствених кругах польських було багато прихильників для сеї авантюри. На засіданні сенату 3/VII н. ст. рішено іти слідами політики Жигимонта III: козакам позволити взяти участь в усобиці, але так, щоб правительство польське не було нічим вмішане. Але король дуже скептично брав сі ради, боявся вмішувати в сі справи козаччину і в листі до Конецьпольського 5(VII) радив почекати дальших подій, щоб бачити, які шанси успіху матиме хан.
Кримська спокуса, таким чином, козаччину поки що обминула. Зате тривожні чутки доходили про якісь зносини козаччини з Москвою, котрої становище, невважаючи на тільки що потверджену вічну згоду, будило різні підозріння наслідком усяких пограничних непорозумінь. Весною 1636 року Тарас їздив в Москву «з певним числом козаків», і хоч Москва, як з вдоволенням завважає Володислав, підозріливо прийняла сі козацькі пропозиції, побоюючися в тім якоїсь зрадливої інтриги, то польське правительство все-таки непокоїлося далі. Тривожно прислухалося воно до глухого рокоту козацького невдоволення і боязко роздумувало над можливістю нового вибуху, маючи нечисте сумління за невиплачені гроші, за несповнені обіцянки в справі старостинських кривд і дописання реєстру. Визначений до тих усіх справ комісаром Лукаш Жолкевський не мав з чим їхати, бо грошей все не було. В перших днях мая вислав король до козаків лист, повідомляючи, що гроші вже вислані, але їх все-таки не було. Потім терміном до виплати визначено св. Івана, потім — Ілії (20/VII ст. ст.). Конецьпольський просив Жолкевського конче їхати до козаків, щоб їх заспокоїти. Жолкевський, невважаючи на нездоров’я, поїхав дійсно до Переяслава, але застав дуже грізний настрій між козаччиною, якусь тишу перед зловіщою бурею. Ось як описує він в своїй реляції Конець-польському :
«Приїхавши 24/VII (14 ст. ст.) до Переяслава, застав панів-молодців дуже тихих, не знаю, одначе, на зле чи на добре готових, бо перед тим від старшого їхнього вийшло кілька універсалів, аби всі зі зброєю і живністю ждали як на війну, скоро тільки дадуть від нього їм знати, та збиралися туди, куди він їм скаже. Одначе згодилися чекати того Іллі і мого приїзду, сподіваючися, що їм привезу принаймні дві плати (за два роки). Та я побачив, що грошей і писаря скарбового не чувати, і побоявся, щоб без грошей мені з тої ради не вийшло якоїсь халепи, та й комісії не вважав можливим відправляти без грошей. Тим часом довідавсь, що вони вже за універсалом старшого почали збиратися до ради, і не мав що іншого робити, як зараз тої ж години написати до старшого, сповіщаючи його, що маю поручения від короля і від гетьмана і жадаю, аби здержалися з тою радою, поки не буде відомості про писаря скарбового або принаймні від гетьмана. І ще не дав він мені відповіді, а тим часом принесено дуже гарячий універсал, розісланий по всіх полках, де суворо, під грозою смертної кари, наказано всім полкам збиратися як на гвалт і день і ніч іти до армати, а причиною подано, що якісь незносні кривди сталися від воєводича руського в Корсуні. Не знаю, що там властиво сталося, подаю до відомості, що міг вивідатися за той короткий час. Воєводич, приїхавши до Корсуня, поставив, очевидно, свою челядь по домах у реєстрових, а друге — силоміць позабирав маєтності, які досі тримали (не знаю, за яким правом) київські ченці Микільського монастиря: містечко Бужин, Вороні Лози і Пива, котрі він вважає за осаджені на грунті королівськім, і ченців відти вигнав. Що вийде з того їхнього розруху — я ще не знаю. Писав до воєводича, аби не розпалював пожару під таку хвилю, і навіть якби було щось таке незаконне, аби почекав з тим догіднішої хвилі. Писав я і до старшого знову вночі, аби не зважався на ніякі своєвільства, а доніс королеві про ті кривди війська».
При тім Жолкевський, наскільки міг орієнтуватися, мав те враження, що старшина сама дуже не рада рухові, і дуя$е була б вдоволена, якби прийшли гроші, і, «взявши їх, можна б було сидіти спокійно». Але «чернь» хоче своєволі «сердечно» і рада вхопитися якого-небудь приводу. «Одні бунтують, щоб іти до Києва і на волость і там чекати своїх грошей, бо і коронне військо так робить, як йому не платять; інші ведуть до того, аби йти з гарматою на Запорожжя». Приводом служило, з одної сторони, недодержання стількох обіцянок про заплату, з другої — ті різні кривди від старостів, для котрих правительство нічого не робило, щоб їх усунути. Інцидент з «воєводичем руським» послужив важкою краплею, що, по гадці всіх прихильників козацького своєвільства, повинна була перелити чашу козацької довготерпеливості.
Станіслав Данилович був сином звісного магната, воєводи руського Яна Даниловича, зятя Станіслава Жолкевського. Батько Ян відступив Станіславові кілька своїх держав — випросив від короля передачу їх, в тім староство чигиринське і корсунське, де він сам хандричився свого часу з міщанами (див. т. І, р. VI. — Ред.). Новий староста прикладом батька почав тут приводити до послуху свою людність і не шанував при тім прав козацьких. Львівський літописець оповідає про се з деякими цікавими подробицями, коли не дуже автентичними, то в усякім разі характеристичними для того часу і його обставин.
«Воєводич руський Данилович поїхав з семи стами люду відбирати староство до міст, де мешкають козаки, і казав їм зарівно відбувати підданство, як міщанам, так і козакам. Ті відмовлялися: «Ми-смо люд рицарський, тому сьмо не привикли, бо то нам не звичай, але тя прохаєм: заховай нас з ласки своєї, милостивий пане, бо можем на що вам придатись». А він їм відповів: «Я о вас не дбаю,, бо я маю над вас ліпших рицарів». Скоро вони то почули, подякували за мешкання» (заявили, що виходять з його держави до інших осад). Моральна наука з того була така, що, погордувавши козаками, Данилович потім з своїми вояками вибрався на татар і, не знаючи степових доріг, попався в руки татарам, давав за себе величезний окуп, але ті окупу не прийняли, і там він згинув з рук татарських. З тою наукою епізод сей, видко, був дуже популярний на Україні. Нам він інтересний як конкретний образок тих старостинських утисків, які в сих роках стають стереотиповою фразою в устах козаків. І дійсно, сам Кисіль, що за хоробою, а потім смертю Лукаша Жолкевського стає в сім часі головним речником в справах козацьких, свідчить, що старости, і особливо їхні урядники і заступники, давали причину до жалів і нарікань козакам, і для заспокоєння війська, окрім виплати грошей, він вважав конче потрібним видати якісь суворі універсали до тутешніх урядників, «аби заспокоїли козаків в їхніх кривдах».
Під такими вражіннями роздражнення обіймало все ширші круги козаччини, єднало реєстрових з випищиками і піднімало все грізніший протест проти лояльної політики старшини. Кисіль, замість Жолкевського висланий до козацького табору, приїхавши в перших днях н. ст. серпня 1636 року під час рад, які відбувалися з дня св. Іллі, застав уже велике замішанні — опозиція брала гору над статочними.
 «В перших днях серпня,— доносив він королеві,— став я без грошей в їхній раді, що зложили вони собі в степу над шляхом над річкою Росавою. До реєстрових примішалася вже велика частина своєвільних, і вже наступали рішення — одні шапками кидали (голос давали) йти з гарматою на Запорожжя і потім зараз на море, інші — щоб іти на волость і там грабувати по містах. Коли ж старшина, намовлена мною і почасти заспокоєна, хотіла протяганням часу заспокоїти справу, кінець кінцем вийшло таке, що не припущені до ради козаки вхопили корогву і булаву і пішли бунтівнично робити чернецьку раду. Я, ризикуючи життям, зістався при старшині. Кілька разів присилали по старшину; я не пускав її (на чернецьку раду) і наслухався за те різних криків, але таки переломив їх тим; прохолонувши, прийшли вони до старшини. Почали докоряти, що гроші нібито ще в маю вислано, а і в серпні їх не привезено; вказували на свій порядок і послушність: що кілька літ терплять без грошей, занехаявши степ і море, де мали свій прожиток; що вони на братію свою наступали, проступників своєю рукою під меч королівський віддали, а за те і дома мають утиски від урядів і підстарост і гроші до них не доходять».
Киселеві кінець кінцем удалося намовити козаків до того, що вони згодилися відложити справу ще на чотири тижні: «будуть чекати, збираючи тим часом все потрібне на Запорожжя, і за чотири тижні, на тім самім місці буде загальна рада — коли Кисіль на раду ставиться з грошима, а в жалях своїх, які вони підносять на уряди і міста українні, військо буде заскопоєне згідно з королівською обіцянкою, то далі буде триматися порядку; як ні, то всі кинуться на Запорожжя з арматою».
Про се Кисіль здав справу всім, кому треба, але по передніх досвідченнях не сподіваючися вже ані скорого прислання грошей, ані направлення старостинських відносин до козаків, пустився своїми засобами приводити козаччину до спокою, щоб протягнути час. В своїй реляції королеві і в особливій записці, яку писав, лежачи хорий в Печерськім монастирі у приятеля свого Петра Могили, він дуже щиро, докладно й наївно оповів свою «систему» закулісових заходів, підступів і простих фальшерств, якими постарався притягнути на свою сторону старшину і різних впливових між козаччиною людей, промовити до національного почуття-статочніших, і кінець кінцем добився деякого відложення ради:
«В справі з Військом Запорозьким такий уложив я собі дискурс в своїй гарячці. Трьома способами треба трактувати ту нерозумну чернь. Старшину — дарунками. Статочних і тих, що доми мають і на них оглядаються,— ласкою. Нагадувати їм про цілість отчини, про вільності, котрими користуватимуться не тільки вони самі, але й потомство їхнє. А диких бунтівників, голишів, що тільки з добичі живуть як орда,— тих стримувати загибіллю, страхом шаблі; бо доводи, пієтизм, віра, вільності, жінки, діти в їхній голові — все се з ними Дніпром пливе. Поділивши так на три частини, трьома методами приступаю до тих своїх непевних побратимів». Або як в іншім листі він се стилізує: «Три речі бачу я в тім війську нерозумнім: перше, се любов до духовних грецької віри і богослужіння, хоч самі вони більше на татар подобають, як на християн. Друге, що у них завсіди більше значить страх, як ласка. Третє, се вже загальна річ: люблять узяти небожата, коли їм щось від кого-небудь може дістатися».
Отже, до пункту першого Кисіль вистарався від митрополита, що він послав до козаків двох ігуменів, «людей проворних і вірних», з посланієм, уложеним самим же Киселем : в нім на всяку ласку просилося, аби в інтересах церкви, якій козаки обіцяли служити і кров свою для неї пролити, не розпочинати бунту, бо він не тільки може принести погибіль і утрату вільностей козаччині, але й церкві велику руїну вчинити; митрополит, отже, грозив неблагословенням своїм, якби козаки рушилися. В такім же дусі, «тими ж інгредієнціями розведений лист», як він висловлявся, виписав до війська і сам Кисіль. Нагадував козакам, що він «в тій же вірі уродився і в ній вік свій кінчить; нагадував «народ руський», з котрого сам походить», і давню приязнь, яку підтримував з козаками, і радив почекати ще до Чесного хреста, а потім післати на сейм ультиматум: або нехай платять як слід і давні вільності забезпечать, або нехай увільняють козаччину від усяких службових обов’язків.
Для постраху тих, кого треба було лаяти, Кисіль скомпонував лист від короля до себе, де король нібито ображається таким недовір’ям козаків до його королівського слова і грозить, що козаки стратять всі вільності свої, коли підіймуть бунт. Сей лист в копії Кисіль переслав козакам з своїм коментарем. На жаль, менше докладно оповідає про третій метод — як він роздав гроші між впливовішу старшину.
Результатом сих методів Кисіль був вдоволений: хоч чотири тижні від росавської ради вже кінчилися, старший сидів тихо і нової ради не збирав. Старшину Кисіль вважав взагалі добре настроєною. Томиленко, тодішній старший, «простак, але чоловік трезвий і скромний», як він його атестував, чоловік досить пасивний, але щирий, і писар військовий Онушкевич були bonarum partium. Але все сильніше підіймався опозиційний рух під проводом сулимівця Павлюка. Військо, по словам Киселя, сильно вже поміщалося — «помішалися в реєстрах і порядках своїх», але кінець кінцем присилка грошей могла б іще все направити — тільки ті не приходили! Кореспонденти Киселя і Жолкевського серед козаків доносили їм про все — «знаю, що в котрім полку діється», заявляв Кисіль. Хвалився, що значну частину війська удалося йому нахилити до терпеливості. «Покладаюся на тих, що взяли потроху — не зрадять». «Колотять черкасці й чигиринці, про котрих можна тільки написати: «nulla fides pietasque viris qui castra sequuntur» («Нема віри й почуття у людей, що волочаться по війнах» — лат.)
Старший не позволив везти армату на Запорожжя, і можна було сподіватися, що тим часом промине морський сезон — «час гостини запорозької». До того козакам промовляли до гонору, чутками кримськими, що хан з Кантеміром помирився і йде походом на Україну,— отже, як можна Україну перед татарами лишати!
Та хоч як старшина помагала тягнути справу, «але взяла гору чернь, жадна своєволі». Військо рішило зачекати ще до Богородиці 8 (18) IX, але як доти гроші не прийдуть, то рушать з Чигирина, де стояла армата, на Запорожжя і вважатимуть свою умову з Річчю Посполитою за розірвану через недодержання умов правительством. Привідцею Жолкевський називає Павлюка: «Павлик Бут, що то його п. канцлер випросив, сподіваються, що він зараз стане старшим, скоро прийдуть на Запорожжя, а старшина дуже мало доброго собі віщує, бо ті розбійники явно відгрожуються їм». До того ж походу на Запорожжя намовляли козаків посли від хана Інаєта, закликаючи до походу на Кантеміра. Просили якнайскорше поспішати на Запорожжя і обіцяли гроші і габу роздати зараз, ще перше ніж рушать на Кантеміра.
З гарячковою нетерпеливістю виглядали грошей комісари, щоб не пішли марно всі запевнення, присяги, хитрощі, на які пускалися вони весь сей час. Дарма, могутня держава, невважаючи на всі заходи короля і міністрів, не могла здобутися на тих півтораста тисяч золотих (за два роки), що належало післати для заспокоєння козацьких апетитів. Статочні мусили покоритися.
«Молодці рушили вже на Запорожжя,— доносив Жолкевський. — Мають армату вже в Крилові, чекають переяславського полку. Полки переяславський, канівський, корсунський, білоцерківський почали були відказувати, що без волі короля і гетьмана коронного не хочуть іти на Запорожя; але як старший рушив з трьома полками (місце виглядає на попсоване; може, треба розуміти, що переяславці не хотіли йти на Запорожжя, і ті три полки — канівський, корсунський, білоцерківський — їх чекали, але нарешті рушили, і тоді переяславці пішли. Або старший рушив з іншими трьома полками, а разом з сими чотирма — всіх сім. — М. Г.) і з арматою та з випищиками, котрих буде більше як удвоє Проти реєстрових — пішли й сі за ними, беручи з собою дуже багато лип (чайок). Міркують, що ледве коли було їх більше на Запорожжі. І то певно, що з першим льодом на весну підуть на море, і на затримання їх не бачу ніякого способу».
Лист сей дати не має, і взагалі досить багата й інтересна кореспонденція комісарів уривається тут на кілька місяців, не даючи змоги докладно слідити за розвоєм дальших подій. Гострого якогось вибуху козацького своєвільства не наступило. Томиленко зістався на старшинстві, при кінці жовтня н. ст. бачимо його в Каневі. Кисіль, пишучи 10/Х н. ст., доносить підканцлерові, що козаки ведуть себе скромно, і згадує про своє листування з військовим писарем.
Конецьпольський писав коло того ж часу королеві, що козаків од гострих
виступів стримав страх, аби у них не розложили коронного війська на зиму. Ся прикрість їх, одначе, не обминула, і частина польського війська таки була розложена на Україні та дала привід до пізніших конфліктів.
Нова пригода вийшла при кінці жовтня н. ст., коли король вислав упоминки до хана: козаки не тільки не хотіли дати ескорту королівському гінцеві Дзержкові з тими упоминками через степи, але доконче хотіли ті гроші, післані ханові, забрати на рахунок платні (все ж не заплаченої). Дзержек їздив до Томиленка до Канева з листом Конецьпольського, «писаним ще до злого», віддав його на раді і просив пропуску. Томиленко відповів: «Се не випадав, аби ти їхав з упоминками, поки наших грошей не буде! Має скарб гроші для татар, а для нас не має! » Але справа уладналася, і упоминки пропущено. Особливого заінтересування кримськими справами у козаків тоді Дзержик не завважив. «Козаки, як бачу, не бажають собі приязні з ханом,— писав він. — Часті ватаги посилають за Дніпро в степи, займаючи стада татарські, і тепер Павлюк з іншими пішов, а інші прийшли тепер з добичею». Але слідом наступило між ханом і військом порозуміння, і місяць пізніше, при кінці падолиста н. ст., розсилаючи своє звідомлення на сеймики (визначені на день 9/ХП н. ст.), Конецьпольський, віщуючи козацьку своєволю і її наслідком — війну турецьку, писав про козаків так: «Тепер їх кілька тисяч на Запорожжя свобідно пішло і пильно ладять човни, а кілька тисяч іде на службу ханові».
З тих заходів до морського походу не вийшло, одначе, нічого серйозного, звісна тільки маленька експедиція козацька, на якихось восьми човнах, без всякого значення. Не приніс особливих клопотів і козацький похід в Крим в поміч Інаєтові, вчинений під проводом Павлюка; він, щоправда, розгнівав турків і накликав страх нової турецької війни, але польське правительство свідомо рішило само помагати Інаєтові козацькими силами, так що не мало причин гніватися спеціально за сей Павлюків похід. Натомість несподівано прийшло до малого бунту козацького на Україні. Козаки не пустили жовнірів на визначені їм зимові лежі в Корсунщині й поставили армату та почали збирати на неї всякі контрибуції; захопили при тім і частину київської армати. Подробиці і ближчі мотиви сеї ворохобні звісні нам досить мало; те освітлення, яке давала сій події козацька старшина, знаходимо в її відповіді на лист короля, що докорив їм за се, «ніби то ми спустошили Корсунь, поставивши там армату, і чинили наїзди, забираючи хутори». Козаки оправдувалися, що куруківська комісія і гетьман коронний суворо забороняли їм не брати армати на Запорожжя, «на звичайні місця», ані з цілим військом туди не йти, але розложитися з арматою в королівщинах. Тим часом розложено на Україні жовнірів польських, і вони позаймали ті місця, де козаки могли б прогодувати свою армату — коней і слуг арматних; при тім приходиться їм терпіти внезносні кривди і всякі погрози» жовнірства, а ще вони й за бунтівників удають козаків перед королем.
Лист сей писаний в дуже миролюбних тонах. Старшина, очевидно, пильнувала затерти враження від козацької ворохобні. Ще перед тим, в останніх днях падолиста ст. ст., споряджене було посольство на сейм, з дуже покірними прошениями. Послами їхали Богуш Гридкевич, Яцук, Савич і Григорій Нужний (не знаю, звідки пок. Костомаров узяв, що послами поїхали сотники Іван Барабаш черкаський і Хмельницький; здається, се переніс він з пізнішого посольства. — М. Г.). їм даний був наказ поспішати якомога, щоб поспіти на сам початок сейму, що був скликаний на місяць март. Простора інструкція, що заховалася в оригіналі, широко виясняла жалі на українських старост. (Подаю ті жалі в трохи відміннім, логічнішім порядку і гладшім викладі, ніж маємо в сім оригіналі. — М. Г.):
«Не досить того, що наших товаришів повигонювано з маетностей шляхетських і обідрано, але вже і в королівських не позволяютъ нашим товаришам мешкати. По королівських містах нашому товаришеві ані купити, ані продати не позволяютъ, суворо забороняють, а орендарям своїм дають право не позволити робити ні пива, ні горілки на свою потребу, на весілля і хрестини. Нарушаютъ права і вільності, надані королями, що зіставляли при вільностях козацьких вдів, які лишаються по мужах своїх страчених на службі Речі Посполитої. Яка жалісна се річ! Товариш наш на службі Речі Посполитої згине, а вже другого дня від його вдови заберуть всю худобу та ще й до в’язниці скажуть всадити! Товаришів наших таких, що цілий свій вік стратили на службі державі і зі старості воювати не можуть або й членів своїх позбавлені — старости, не вважаючи на заслуги і старість, їх поневолили, пограбували і під власть свою обернули. Великі кривди маємо, справедливості над винними чинити нам не хочуть, посланців наших, ображаючи і висміваючи, ні з чим відправляють. Чинячи наїзди в своїх суперечках про грунти, повбивали кількох наших товаришів, позабирали у них майно».
«До відчаю приходять люди з того всього, і бачить Бог з неба, яку силу вже прийняла нашого товариства земля Московська: з жінками і дітьми осідають в Білгороді».
Козаки пригадували королеві його обіцянки виплати грошей, не виплачених уже за чотири роки, прислання комісарів для доповнення реестра і розслідження старостинських кривд — просили прислати таких комісарів, «котрі б мали Бога в серці, а не шукали користей для себе, вписували людей служебних, а не таких, що й не займаються ділом рицарським, а ніхто того не може знати краще, як ми самі». Нагадували про платню до сьомої тисячі, доданої до реєстра, про спеціальну підмогу на армату, стільки разів уже прошену; скаржилися, що державці українські відмовляються давати їм на арматні потреби селітру з майданів і залізо з рудень, як то вони допевнялися «згідно з нашими давніми предківськими звичаями» і т. ін.
Прошения були скромні, тон у високій мірі лояльний. Одержавши потім лист короля з докорами за корсунську аферу, військо вислало згадані вже вияснення сеї справи. Правительство чуло себе ніяково. Під ту пору вмер повірник правительства в козацьких справах Лукаш Жолкевський, на ложі смерті обдарований воєводством брацлавським, і при оказії похорону і з’їзду різних достойників і спеціалістів від козацьких справ правительство поручило їм, особливо Киселеві, пролити бальзам на козацькі серця. Козаки обіцяли взяти участь в похороні, а з огляду на спізнення платні обіцяли почекати її ще чотири тижні (реєстр листа з 1/ХІІ. — М. Г.). Здається, при тім відбулася пізніше згадувана корсунська рада «в малім числі» й дуже лояльнім настрої. Рішено було перевести ревізію реєстру, а всякі козацькі жалі й кривди віддати на ласку короля. Вони були переказані посланцями Семеном Скороходом і Михайлом Івановичем, що мали при тім поручения засвідчити королеві покірність війська й оповісти різні клопоти його. Правдоподібно, кримська афера подавала старшині надію, як за часів Шагіна, що сею дорогою напруження буде вигладжене і війна проти Туреччини спільно з Кримом дасть вихід з трудної ситуації.
Далі буде
