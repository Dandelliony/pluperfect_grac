ВИСТАВКА-ЯРМАРОК У ЛЯЙПЦІГУ
Ярмарковий майдан в Ляйпцігу, де стоїть пам'ятник саксонському курфюрсту, має цілком незвичайний вигляд.
Старий курфюрст здивований: проти нього збудовано якийсь чудний будиночок зі стільця, поруч стоїть величезне автоматичне перо, а вночі на майдані з даху павільйону сяє електрикою пилосмок.
Таке дивне оточення старовинного пам'ятника — осінній ярмарок-виставка в Ляйпцігу, коли все місто змінює свій вигляд.
Будинки оздоблено ріжнобарвними прапорами, по вулицях ходять рекламні фігури, строката юрба жваво рушає по широких майданах.
Величезний Ляйпцігський вокзал, зараз приймає під свої арки понад п'ятдесят потягів переповнених.
Кожні 10 хвилин до перону підкочують нові й нові потяги зі всіх кінців Німеччини і викидають тисячі відвідувачів ярмарку.
За ті самі 5 — 6 днів, що він триває — Ляпціг відвідає понад 150 тис. чоловік.
Ляйпцігський ярмарок — це величезний огляд німецької промисловости, що має для Німеччини й велике міжнародне значіння.
Тут не забуто і найдрібніших галузів виробництва, і поруч з удосконаленішими машинами для будівельних робіт ви побачите який небудь патентований календар і дитячого гумового крокодила.
Як і завжди, ярмарок сполучено з виставкою, бо краму немає — є лише зразки, що по них складаються угоди. Тому вся виставка має суто рекламний характер: треба не тільки показати крам, але й викликати бажання купити його. А як викликати оце бажання, то вже ціла велика наука, якій на виставці призначено відповідне місце.
Рекламний відділ, один з цікавіших, всебічно ілюструє всі ті засоби і хитрощі, що їх вживав сучасна торгівля в капіталістичних країнах, де конкуренція вимагає від продуцента най вправніших способів притягування покупців.
Не думайте, що реклама це об'ява в газеті, або кілька фраз, переданих з радіостанції. Реклама — це гучномовні [люде-автомати, вічний блокнот, це електричні лямпи у вигляді ріжних звірів і ще багато ріжноманітніших дрібниць, що так або інакше звертають на себе увагу публіки. По всьому місту роскидано виставні помешкання. В колишньому королівському палаці — порцеляна і фаянс, на Рінзі — реклама, мебля, іграшки, спорт, далі — шкіра, взуття, текстиль, шкло, художні вироби, устаткування бюр й контор.
Виставка цього року проходить під гаслом „Світ у вовні". Дорожнеча англійських текстильних виробів дає німецькій промисловості змогу конкурувати з Англією на зовнішніх ринках.
Отже на виставці цього року зібрано все, що може переконати закордонних купців в тім, що німецький текстиль не гірший за британський. Символ виставки — відвідувача при вході зустрічає побільшена в 10000 разів бабка, вироблена з вовни всіх кольорів веселки.
На виставці бере участь понад дев'ять тисяч експонентів. По місту їм місця не вистачає і поза містом, коло пам'ятника „Бою народів" в двох десятках величезних павільйонів росташовано технічну виставку.
Вона особливо цікава тим, що майже всі експонати показано в роботі. Зараз же вас оглушає страшенне тріскотіння каменодробарок, пухкання вузько-колійки, гудки електричних возків, гучномовці, сортировки грузу. Увійдіть до павільйону і ви побачите на власні очі, як електричні холодники виробляють льод, як працюють ковбасні машини, який вигляд має штучне гірське сонце, як треба раціонально устаткувати електрику в лікарні.
В однім павільйоні зібрано патентовані дрібниці — тут всю увагу сконцентровано на хатнє господарство, тут пропонується ріжні дрібні вироби для поліпшення господарства. Так звані „Patent-artikel” складають таку саму важливу галузь німецької промисловости як і рекламні вироби.
Відділ конторської техніки — це одна з сторінок модерного капіталізму. Поруч з раціоналізацією виробництва йде спрощування й удосконалення роботи допоміжного персоналу. Тут ви найдете чимало дотепних приладів, що повинні збільшити продукційність праці робітника бюра — електричні друкарські машинки, патентовані телефонні реєстратори, крісла ріжних систем, нотіц-блоки, всі вони ріжними засобами стимулюють роботу.
Немає майже жодної людської потреби, що не можна б було її задовольнити на виставці.
Там є все — патентоване преспап'є, що надягається на руку, повне спорядження для водяного спорту, вузько-колійна залізниця, вічний блок-нот, найновіший прилад, щоб контролювати запалення свічок в автомобільному моторі, гумовий тюлень для плавання, кишеньковий радіо-приймальник, електричний холодник, складний будинок, букети троянд, що світять замість лямп і ще багато ріжноманітніших виробів.
До якого б фаху ви не належали, кожний знайде на виставці те, що зацікавить його, ознайомить з найновішими досягненнями технічної думки й людської вигадливости.
Ярмарок — виставка привабила надзвичайно багато глядачів і викликає дуже велике захоплення і зацікавлення. До глибокої ночи тиснеться тут ріжноманітна юрба.
Подані в цьому нарисі фотографії, що ілюструють деякі моменти Ляйпцігського ярмарку-виставки, поможуть читачеві уявити собї, що таке старовинне місто кушнерів підчас „Меси", коли воно скидає свою буденну зовнішність й убирається в карнавальне вбрання.