
(За повідомленнями ТАРС)
Східний (арагонський) фронт
За повідомленням іспанського міністерства оборони, опублікованим 24 січня, на теруельському фронті спостерігалася рушнична і артилерійська перестрілка.
40 республіканських літаків піддали успішному обстрілові скупчення сил заколотників. Під час повітряного бою республіканські льотчики збили фашистський літак «Фіат».
На інших фронтах не було ніяких значних операцій.
***
За повідомленням агентства Еспань, вдень 24 січня військові судна заколотників «Балеарес» і «Канаріас» у супроводі міноносців та підводного човна намагалися бомбардувати Портбу. Республіканська авіація, проте, атакувала фашистські судна і, скинувши на них 14 бомб, змусила їх відійти в напрямі Балеарських островів.
За повідомленням агентства Гавас, 16 літаків заколотників піддали 24 січня бомбардуванню Енлаудета, в провінції Куенка. В результаті бомбардування є велике число жертв серед цивільного населення.
У результаті бомбардування міста Реус, що проводилося фашистськими літаками два рази, вбито 32 і поранено 30 чол.
Як повідомляє агентство Еспань, авіацією заколотників за час з 15 по 20 січня вчинено 77 наскоків на міста скинуто 425 розривних і запалювальних бомб. У результаті цих бомбардувань серед цивільного населення налічується 273 убитих і 456 поранених.
***
ПАРИЖ, 25. (ТАРС). Танжерський кореспондента агентства Еспань повідомляє, що італійський пароплав «Фіренте», що йде з Балеарських островів до Севільї, зупинився в Танжері. 20 авіаційних механіків, які перебувають на службі заколотників і які були на пароплаві, опинившись на березі, негайно направилися в консульство Іспанської республіки і поставили вимоги, щоб їх негайно відправили до республіканської Іспанії.
З фашистського полону
БАРСЕЛОНА, 24. (ТАРС). Учора до Барселони прибула перша група басків, яка налічує 41 чол., обмінених на фашистів.
За єдність іспанської молоді
БАРСЕЛОНА, 24. (ТАРС). Учора відбулося засідання комітету загальноіспанського об'єднання молоді. Були присутні представники всіх партій і організацій, які входять в об'єднання. Анархіст Міро заявив у доповіді, що тепер після періоду вагання, між представниками молоді республіканської Іспанії немає незгод. Вони підійшли до переконання, що перемога і відбудування країни - справа спільна для всіх. Генеральний секретар комітету член соціалістичної партії Каталонії вказав на величезне значення об'єднання і необхідність, щоб усі організації, які входять до комітету, виділили для роботи в ньому свої кращі кадри. Як на головні завдання комітету генеральний секретар вказав на боротьбу з неписьменністю, перенавчання інвалідів війни, роботу в госпіталях і участь дівчат у виробництві. На засіданні виступили також представники об'єднаної спілки молоді. Всі виступи були перейняті духом єдності.
Воєнні дії в Китаї
У Північному Китаї
ЛОНДОН, 25. (ТАРС). За повідомленням шанхайського кореспондента агентства Рейтер, представник японської армії 24 січня заявив, що становище на фронтах лишається незмінним. За його словами, китайські війська намагаються ізолювати Цзінань (колишня столиця провінції Шаньдун) і блокувати загони японських підкріплень біля Яньчжоу (на південь від Цзінані). Китайські партизани виявляють велику активність в тилу японських частин.
У Центральному Китаї
ЛОНДОН, 25. (ТАРС). Агентство Рейтер повідомляє, що в районі Бенпу (станція на Тяньцзінь-Пукоуській залізниці, на північний захід від Фин-Яна) спостерігається концентрація великої кількості китайських військ. За заявою китайської влади, під час проведеної китайськими військами контратаки на Уху було знищено 8 японських літаків, які знаходилися на аеродромі.
ШАНХАЙ, 25. (ТАРС). За повідомленням газети «Хуамейваньбао», 24 січня кілька китайських літаків обстріляли японські частини, які намагалися переправитися через ріку в районі міста Сюаньчен (східна частина провінції Аньхуей). У результаті обстрілу вбито 300 японських солдатів.
У Південному Китаї
ЛОНДОН, 25. (ТАРС). Як повідомив кореспондент агентства Брітіш юнайтед пресс, 24 січня японські літаки знову провели запекле бомбардування ряду сіл Кантон-Ханькоуської і Кантон-Коулунської залізниць. Бомбардуванню була піддана також північно-західна частина передмістя Кантона. Під час бомбардування було вбито понад 20 чол.
Прогерманська політика уряду Гоги
БУХАРЕСТ, 25. (ТАРС). Член румунського уряду Ходош повідомив бухарестського кореспондента «Берлінер берзенцейтунг», що найближчим часом почнеться «найширше культурне співробітництво між Румунією і Німеччиною».
В інтерв'ю даному кореспондентові «Нью-Йорк таймс», румунський прем'єр Гога заявив, що румунський уряд має намір укласти найближчим часом «пакти про дружбу» з Німеччиною і Італією.
Франція укріплює оборону південних кордонів
ПАРИЖ, 25. (ТАРС). Гавас повідомляє, що французький уряд вирішив провести енергійний демарш перед «урядом» іспанських заколотників у наслідок бомбардування французької території літаками заколотників.
Після бомбардування літаками іспанських заколотників французької території, повідомляє далі агентство, французька військова влада встановила у прикордонній зоні зенітні гармати, які відкриватимуть огонь без попередження по кожному літакові, який порушить французький кордон.
