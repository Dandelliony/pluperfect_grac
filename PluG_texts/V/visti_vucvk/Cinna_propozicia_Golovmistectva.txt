
Національно-культурне будівництво – неодмінний чинник в розвиткові української пролетарської культури
РОБІТНИКИ КЛЮБІВ! КІНО-ОРГАНІЗАЦІЇ! НЕ ВІДСТАВАЙТЕ ВІД ТЕМПІВ ЖИТТЯ!
ВИХОВУЙТЕ КЛЯСОВУ КОМУНІСТИЧНО-ПРОЛЕТАРСЬКУ СВІДОМІСТЬ ТРУДЯЩИХ!
Головмистецтво НКО УСРР звернулося з листом до ЦК ЛКСМУ, ВУРПС, Союза Союзів, Вукопспілки і ПУУВО , де висуває пропозицію негайно розпочати готування мистецької частини святкування XIII-ти річчя Жовтневої революції.
Щоб стимулювати це готування, а також, щоб виявити стан самодіяльного музичного мистецтва, Головмистецтво пропонує організувати в Харкові на Жовтневі свята Всеукраїнську хорову олімпіяду профсоюзних, сельбудівських (будинків колективістів) та червоноармійських хорів, запросивши по змозі також гостей із братерських республік та деякі пролетарські музичні організації Заходу (через відповідні центри Профінтерну). Саме на той час має відбутися пленум мистецького пролетарського інтернаціоналу при Профінтерні і цей пленум міг би відбутися в Харкові.
Основне завдання, що його повинні поставити перед собою всі учасники – сприяти активною роботою своїх хорів розвиткові соцзмагання, виконанню промфінпляну, обслуговуванню колективізації, створенню нової червоноармійської масової пісні.
Олімпіяда безперечно дасть величезний стимул дальшому розвиткові всієї музичної справи на Україні, зв’язавши хорові гуртки угодами на соцзмагання, притягнувши ударні бриґади композиторів, дириґентів, діячів музики та закріпивши засновання товариства «Музика масам».
Головмистецтво звертається до наведених вище організацій з пропозицією взяти участь в організації олімпіяди, забезпечивши відповідну підготовну роботу своєю лінією.
 — — — — — — — — — 
„Без керма і вітрил”
Ще минулого року розпочато велике будівництво гуртожитків для с.-г. інституту, а й до нині справа не рухається – вивели стіни – не вистачило матеріялу – матеріял знайдуть, нема кому робити. Багато няньок – всі турбуються, бігають без кінця, метушаться, «согласовують»… а справа стоїть, – будівництво напівзаконсервоване.
Студенти залишаються без гуртожитків.
Не краще справа з будівництвом другого капітального будинку під гуртожитком для студентів ІНО та кооперативного Інституту.
Неприпустима безгосподарність і просто злочин. Недавно був випадок пожежі – не встигли побудувати, як почали палити, згорів матеріял, заготовлені вікна та двері.
Два роки будується великий 3-хповерховий будинок під клюб залізничників, тепер він на консервації. Затратили сотні тисяч, а будинок не кінчають. Не можна знайти бачте, господаря і це у нас під боком Окр. ВИК’у, міської ради і всіх організацій при великій житловій кризі на Луганщині. Нікому до цього діла немає.
Далі: в Червоному Промені відкрито Гірничий Технікум – асиґновано 800 тисяч на будівництво учбового корпусу гуртожитків. Гроші лежать, складають кошториси, вибирають місце, затримують проєкти півроку, будівельний сезон проходить, а господарники ґав ловлять.
Отак луганці розв’язують справу готування кадрів. Всі пляни щодо поширення ВИШ’ів натикаються на хінський мур господарських організацій, що в першу чергу самі повинні бути зацікавлені в будівництві. Будівельний сезон проґавлять, а тоді шукай винних.
Поки не пізно треба пробудити від обломівського сну будівельні організації, а окрвиконком повинен збільшити контроль над усім будівництвом і рішуче боротися з нехлюйством, що панує в господарських організаціях, жорстоко покарати винних у зриві будівництва.
Треба вжити найрішучиших заходів, щоб закінчити розпочати будинки в належний термін.
П. Й.
 — — — — — — -
Червонопромінні клюби відстають від темпів життя
КУЛЬТБЮРОКРАТИ ГАЛЬМУЮТЬ ЇХНЮ РОБОТУ
Клюби шахти Чистяківки, Ровеньок, Сніжнянки, Довжанки не цікавляться бойовими питаннями промфінпляну. Правду кажучи, в 1930 році жодного разу не ставилося в них звіту про виконання промфінпляну.
Чим допомагають клюби бриґадам? Нічим. Як боряться за труддисципліну?
- Тепер єдиноначальство і свій ніс сувати ми не будемо куди не слід. – відповідають завклюбів.
Зате халтури по клюбах скільки завгодно.
Недавно якісь гастролери «науково поїдали вогонь», «римські ґладіятори» розбивали камінь на грудях велетня. По клюбах проквітає піяцтво, не відчувається соціялістичного виховання мас. Де ж політосвітня робота? Адже клюби обслуговують близько 37 тис. шахтарів. Влітку клюби майже цілком завмерли: літні читальні не працюють, газети надходять зразу за тиждень – два, цілими пачками. Звісно старих газет ніхто не читатиме і їх з експедиції зразу посилають на обгортку оселедців. Кажучи коротко – на шахтах, ентузіясти, темпи, а по клюбах мертвеччина, байдужість культбюрократів.
Чому досі нічого не зроблено в справі місячника української культури? Адже тут х8.2% робітників українців.
Культбюрократи так заявляють:
- У нас і так по горло роботи, нема часу приділити увагу місячникові. Робітники вимагали організувати українські драмгуртки, але завклюбів не дозволили. Клюбні бібліотеки ухиляються від української книжки. Міщанське культурництво розквітає по клюбах. На шахтах кричать про прориви, а клюби подають «шановній публіці» фокстроти, танґо, «Поцілунки смерти», шіммі, «Красные стаканчики». На шахтах прогули, а клюби допомагають їм, бо вистави і кіно починаються не раніше як об 11 годині вечора. Звісно, за таких умов шахтарі спізнюються на роботу.
До цього часу самоліквідувалися 127 червоних куточків і 63 червоних столиків по касарнях, бо культкомісії просто не цікавляться ними. За 5 місяців культбюрократи не спромоглися навіть проінструктувати культрійки при касарнях.
За останні 5 місяців клюби одержали 63 тис. крб. культфондових грошей. З них 89% забрали одні штати. Соціяльний стан завбібліотек досить сумнівний. Треба було б негайно їх перевірити. Клюбних активістів на папері є 3774 чоловіка, після ж перевірки виявляється, що їх всього лише… 197 чоловіка, решта ж мертві душі.
Політичних та виробничих лекцій відвідувачі клюбів майже не чують. Зате можна часто чути із клюбних заль єсєнінське «Письмо к матери».
Коли ж нарешті — питають шахтарі — наші клюби візьмуться за справжню здорову, культосвітню роботу?
Старий шахтар. 
