
ЛЬВІВ, 2 березня. (Власкор «Вістей»). У житті громадян радянського Львова визначна подія. У створених 32 паспортних пунктах почалася видача паспортів громадянам Союзу Радянських Соціалістичних Республік.
Першим одержав радянський паспорт колишній робітник Львівського пивоварногого заводу, нині заступник голови міської Ради Олександр Іванович Кармазин.
Серед громадян м. Львова, які одержали паспорти, професор інституту радянської торгівлі ІІ І. Франко, письменниця Ванда Львівна Василевська, заступник директора фабрики ім. Кірова Олена Станіславівна Кузьминська, студентка державного університету ім. Ів. Франка Марія Ких та ін.
***
СТАНІСЛАВ, 2 березня. (Власкор «Вістей»). В м. Станіславі першим одержав радянський паспорт старий кадровик нафтоперегонного заводу ім. 17 вересня Микола Павлович Рибак.
Прекрасний посібник для вивчаючих історію ВКП(б)
Найближчим часом виходить у світ підготовлене Інститутом Маркса - Енгельса - Леніна при ЦК ВКП(б) нове, шосте видання збірника «ВКП(б) в резолюціях і рішеннях з'їздів, конференцій і пленумів ЦК». Цей збірник, який містить резолюції і рішення з'їздів, конференцій і пленумів ЦК ВКП(б) періоду 1898 - 1939 рр., буде прекрасним посібником для вивчаючих історію більшовицької партії.
6-те видання збірника в порівнянні з попередніми виданнями значно доповнене.
В додатки до першої частини даного збірника включені шість документів, які написані товаришем Сталіним і ввійшли в історію ВКП(б), як офіціальні документи партії, що належать до періоду 1912 - 1924 рр.
Нове видання збірника виходить під редакцією М. Б. Мітіна, О. М. Поскрьобишева і П. Я. Поспєлова.
(ТАРС).
Стотисячний мітинг виборців Львова
ЛЬВІВ, 2 березня. (Власкор «Вістей»). Коло 100 тис. трудящих Львова зібралися сьогодні на загальноміський передвиборний мітинг-зустріч з кандидатами в депутати Верховних рад СРСР і УРСР.
Мітинг відкриває секретар міськкому КП(б)У тов. Колесніченко. Він говорить про історичні дні у житті радянського Львова, які він тепер переживає, готуючись до всенародного свята - дня 21 березня.
На трибуні виборець Сталінського округу м. Львова, вчитель тов. Стецюк.
- Наша одвічна мрія, - говорить він, - здійснилася. Раз і назавжди впали тяжкі кайдани, що сковували наш народ. Без поміщиків і заводчиків ми будемо обирати своїх депутатів до свого парламенту. Це право дала нам Сталінська Конституція.
Гаряче зустрічають виборці польського письменника Юрія Борейшу.
Слово надається відомій революційній письменниці Ванді Василевській. Вона проголошує польською мовою натхненну промову, яка раз-у-раз вкривається бурхливими оплесками. Ванда Василевська дякує виборцям за високе довір'я і обіцяє бути гідною його, не шкодуючи сил працювати на благо народу, прагнути в своїй державній діяльності наслідувати Леніна і Сталіна.
З великою увагою була вислухана яскрава промова академіка Студинського. Далі слово надається кандидатові в депутати Верховної Ради СРСР, голові Львівського облвиконкому тов. Козиреву.
Бурхливими оплесками зустрів мітинг пропозицію надіслати вітального листа творцеві найдемократичнішої в світі Конституції товаришу Сталіну.
Хроніка
Президія Верховної Ради РРФСР призначила тов. Потьомкіна В. П. народним комісаром освіти РРФСР.
Раднарком Союзу РСР увільнив тов. Потьомкіна В. П. від обов'язків заступника наркома закордонних справ Союзу РСР, в зв'язку з переходом на іншу роботу.
Президія Верховної Ради РРФСР увільнила тов. Тюркіна П. А., згідно з його просьбою, від обов'язків наркома освіти РРФСР.
Розвиток колгоспного садівництва
ОДЕСА, 2 березня. (Власкор «Вістей»). Колгоспи Одеського, Біляївського, Березівського і Вознесенського районів щороку збирають високі врожаї фруктів і мають від них високі доходи.
Добрих наслідків домігся знатний садовод-мічурінець з колгоспу ім. Кагановича, Березівського району, учасник Всесоюзної сільськогосподарської виставки т. Антонов. З його ініціативи створено в колгоспі прекрасний плодорозсадник, де виведено багато мічурінських сортів. Минулого року фруктовий сад дав колгоспові 120 тис. крб. доходу, з плодорозсадника продано колгоспам 15 тис. двохрічних садженців, а наступної осені буде ще продано 26 тис. штук.
У Кривоозерському районі вже посаджено 27 тис. фруктових дерев на присадибних ділянках, а на протязі трьох років ще буде посаджено 20 тис. дерев. При райземвідділі створені курси колгоспних садоводів.
В області зараз є 6824 га фруктових садів. Протягом третьої п'ятирічки заплановано насадити ще 8 тис. га садів і 1650 га ягідників.
Заходи по зовнішньому впорядкуванню міста
На останньому засіданні виконавчого комітету Київської міської Ради депутатів трудящих обговорювався стан зовнішнього впорядкування міста. Виконком міської Ради накреслив ряд практичних заходів у цій справі.
Надалі всі організації та підприємства, які встановлюватимуть по вулицях, садах і парках столиці павільйони, ларі, кіоски, рекламні щити і т. д., мусять погоджувати це з інспекцією зовнішнього впорядкування та міською міліцією. Спеціальний дозвіл інспекції повинні мати установи, які займаються впорядкуванням, реконструкцією та пофарбуванням фасадів будинків. Якщо ці роботи стосуватимуться будинків, які мають значну архітектурна або історичну цінність, потрібен дозвіл Управління в справах мистецтв або виконкому міської Ради.
На фасадах або воротах всіх будинків мають бути вивішені ліхтарі. На будинках, які стоять на розі двох вулиць, допомуправління повинно прибити спеціальну табличку з назвою вулиці і номерами початкового та кінцевого в цьому кварталі будинку.
На парадних входах будинків вивішуються спеціальні таблиці з нумерацією квартир в кожному вході, а у вестибюлях або під'їздах, крім того, спеціальні таблиці з розподілом квартир по поверхах і прізвищами квартирантів. Тут же будуть таблички з адресами домоуправління, зазначенням поштового індексу, номерами телефонів пожежної охорони, швидкої допомоги та міліції.
Сумські мінеральні води
СУМИ, 2 березня. (Власкор «Вістей»). В селі Вакаловщина, Сумського району, виявлено два джерела мінеральних вод. Їх дебет понад 10 тис. літрів на добу.
Попередній висновок міської комісії, очолюваної проф. Федоровським, свідчить про схожість цієї води з відомими березівськими мінеральними водами під Харковом. Вона чиста, прозора, її температура 8 градусів.
Аналіз показує також відсутність будь-яких бактерій, амоніаку, азотистої і азотної кислоти. Всі дані говорять про те, що вода може бути використана в лікувальних цілях.
Республіканський з'їзд МОПР
1 березня в Києві відкрився V республіканський з'їзд МОПР. На з'їзд прибули 225 делегатів і гості.
Під довгонестихаючі оплески в почесну президію обрані Політбюро ЦК ВКП(б), Політбюро ЦК КП(б)У, персонально тт. Дімітров, Тельман, Хозе Діас. Бурю овацій викликає обрання почесним головою з'їзду товариша Сталіна.
З'їзд заслухав звітну доповідь ЦК МОПР України за період від 1934 до 1940 року і доповідь ревізійної комісії.
На 1 січня 1940 року є 33 тисячі осередків МОПР з охопленням 2.579.300 чол. проти 16.000 осередків і  1.868.000 членів організації в 1934 році.
Організації МОПР взяли активну участь у виборчих кампаніях по виборах у Верховні Ради СРСР, УРСР і місцеві Ради депутатів трудящих, що пройшли. Коло 15 тис. членів МОПР працювали агітаторами на виборчих дільницях і членами виборчих комісій. 684 активісти були обрані депутатами обласних, міських і районних Рад.
Багато уваги приділялось роботі серед домогосподарок по вихованню їх в дусі пролетарського інтернаціоналізму. Тільки по одній Одесі 20 тисяч домогосподарок залучені в ряди МОПР. Значно покращало за своїм змістом шефське листування з політув'язненими капіталістичних країн. Все ж відправлено мало листів - всього 1057 за минулий рік.
Слабою ділянкою є робота на селі. В ряді колгоспів, радгоспів, МТС відсутні організації МОПР. Дуже недостатня наявність матеріалів по наочній агітації, мало займались підготовкою кадрів.
Одержані вітальні телеграми від голови виконкому МОПР тов. Вільгельма Піка і від ЦК МОПР Грузії.
З великим піднесенням з'їзд прийняв вітальну телеграму великому вождю народів любимому товаришеві Сталіну.
Робота з'їзду триває.
Герой Радянського Союзу тов. Мегер в Одесі
ОДЕСА, 2 березня. (РАТАУ). В Одесу прибув один з 15 відважних сєдовців Герой Радянського Союзу Павло Мегер. На вокзалі тов. Мегера зустрічали представники міської і обласної Рад депутатів трудящих. Тов. Мегер пробуде в Одесі 15 днів, після чого виїжджає на відпочинок.
Науково-дослідний астрономічний інститут
За рішенням фізико-математичного відділу Академії наук УРСР на базі Полтавської обсерваторії буде організований науково-дослідний астрономічний інститут.
Астрономічний інститут головним чином буде займатися вивченням положення слабих зірок, вивченням сонця, комет і метеорів, а також руху земного полюсу.
В Полтавському інституті концентруватимуться всі наукові роботи, які проводяться обсерваторіями: Києва, Полтави, Комсомольська (Далекий Схід) і обсерваторією на горі Поп-Іван (Карпати).
Встановлюється також тісний науковий зв'язок Полтавського астрономічного інституту з університетськими обсерваторіями Києва, Харкова і Одеси.
По сторінках газет
♦ Відділи кінофікації в Семипалатінській Північно-Казахтанській і Карагандинській областях обладнали звукові кіноустановки на санях. Це дає можливість обслужити віддалені населені пункти і зимівлі («Казахстанская Правда»).
♦ На відзнаку сторіччя з дня народження Акакія Церетелі, Тбіліська кіностудія готує фільм, присвячений життю і творчості видатного класика грузинської літератури. («Заря Востока»).
♦ В Ялті будується лимонарій для зберігання восени і взимку чутливих до холоду цитрусових рослин. Лимонарій вміщатиме 400-500 великих дерев. («Красный Крым»).
Виставка „Народна творчість СРСР" для Німеччини
Всесоюзне товариство культурного зв'язку з закордоном відправляє в Берлін виставку «Народна творчість СРСР». Тут зібрано понад 400 різноманітних експонатів, які знайомлять з різними народними художніми промислами.
Один з основних розділів виставки відведений художнім лакам. З цим чудовим народним мистецтвом знайомлять праці майстрів сіл Палех, Мстера, Федоскіно, Холуй і Хохлома. У числі творів художників Метери складні композиції - «Сталін серед батумських робітників» Фомічева, «Зустріч червоноармійців з трудящими визволеної Білорусії» Гур'янова та ін.
Високою технікою виконання відзначаються кісткорізні вироби холмогорських і тобольських майстрів.
З радянським килимоткацтвом знайомлять праці туркменських, азербайджанських, вірменських і українських килиморобів.
Виставка, яка знайомить з художньою творчістю майже 50 народів СРСР, демонструє різноманітність і життєрадісність радянського народного мистецтва.
300 тисяч учасників лижного кросу профспілок
У ВРПС підведені підсумки всесоюзного лижного кросу профспілок, який закінчився. За попередніми даними, в ньому взяли участь більше 300 тис. чоловік - в два з половиною рази більше, ніж у торішньому кросі. Лижні норми за новим комплексом «Готовий до праці і оборони» здали 170 тис. чоловік.
Найкращих результатів досягли спортивні товариства «Зеніт» (профспілки робітників промисловості озброєнь СРСР і промисловості боєприпасів СРСР), «Основа» (профспілка робітників бавовняної промисловості Іванівської області), «Буревестник» (профспілка працівників Держторгівлі РРФСР).
Лижна естафета, присвячена виборам
РОВНО, 2 березня. (Власкор «Вістей»). Комсомольці Ковельської залізниці вирішили провести лижну естафету, присвячену наступним виборам до Верховних Рад СРСР і УРСР.
На залізниці створено 11 команд лижників, в яких бере участь 55 чоловік. Команди проведуть на залізниці агітаційно-масову роботу, розповідатимуть виборцям про висунутих кандидатів у депутати, допоможуть у вивченні Сталінської Конституції та Положення про вибори.
Поразка шахматистів і шашкістів товариства „Правда"
Минулого вихідного дня відбулась традиційна зустріч шахматистів і шашкістів спортивних товариств «Правда» і «Буревісник». Зустріч закінчилась великою поразкою шахматистів і шашкістів «Правди». Їм не вдалося виграти жодної партії, тільки на двох дошках гра закінчилася внічию.
Це вже другий матч за останній час, який так ганебно програє товариство «Правда». Результати обох матчів свідчать про абсолютну непідготовленість шахматистів «Правди» до серйозних командних зустрічей.
Процес зграї наклепників і провокаторів
Судові засідання 29 лютого і 1 березня були присвячені реплікам представників державного обвинувачення та оборонців.
Вирок суду очікується завтра ввечері.
У театрах
Державний ордена Леніна академічний театр опери та балету УРСР ім. Т. Г. Шевченка (вул. Короленка, 50), телеф. 3-84-20, 3-33-00. 3 березня - «В бурю», 4 березня - «Лауренсія». 
Державний драматичний театр ім. Ів. Франка (майдан Спартака, 2), телеф. 3-51-32. 3 березня - вихідний день, 4 березня - «Страшний суд». 
Київський державний театр російської драми УРСР (вул. Леніна, 5), телеф. 4-77-40. 3, 4 березня - «Павел Греков». 
Київський театр Червоної Армії КОВО (вул. Фірдоусі, 8), телеф. 3-74-54. 3, 4 березня - «Интервенция». 
Державний театр музичної комедії (вул. Червоноармійська, 51-а), телеф. 3-96-04, 3-25-35. 3 березня - «Ніч у Венеції», 4 березня - «Шляхи до щастя».
 
Держцирк
Сьогодні і щодня повна зміна програми. Гастролі великого радянського атракціону єдиної в СРСР жінки-ілюзіоністки Клео Доротті (орденоносець). Велика циркова програма в трьох відділах. Початок о 8 год. вечора. Каси відкриті від 12 до 2 і від 5 до 9 год.
