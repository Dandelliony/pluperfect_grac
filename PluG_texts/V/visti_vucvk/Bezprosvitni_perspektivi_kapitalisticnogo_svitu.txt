
БЕЗНАДІЙНИЙ ТОН НОВОРІЧНИХ ПРОРОКУВАНЬ
Балканізація світу. – Війна на обрії. – “Маси вхопляться за серп і молот”
Берлін 1. Вся німецька буржуазна преса пише докладні статті про підсумки минулого 1931 р. і перспективи наступного 1932. Більшість газет заявляє, що 1932 р. триватиме дальша “політична балканізація Европи і економічна балканізація світу”.
Орган католицьких профспілок “Дер Дойче” вбачає в перспективах розвитку подій джерело нової світової війни. Газета констатує, що вже тепер точиться величезна економічна війна, яка ще більше посилиться наступного року. Загострення економічної війни предрікають і багато інших газет, які підкреслюють неминучу, у зв’язку з цим, кризу зовнішньої торгівлі Німеччини. Вкрай песимістично дивиться німецька преса на перспективи конференцій в питанні про репарації й роззброєння.
Характеристичні заяви окремих політичних діячів про становище всередині Німеччини. Лідер партії центру прелат Каас висловлює побоювання, що “маси, які впали в розпач і бачать свою останню надію в партії національ-соціялістів”, якщо ці надії зазнають краху, “розіб’ють фашистську емблему і вхопляться за серп і молот“.
Гітлер звернувся в зв’язку з наступом нового року з відозвою, де закликає буржуазію “згуртувати свої лави проти комунізму, що наступає”. 1932 р., за його словами, буде рік “перемоги національ-соціялістів і якщо вони не дістануть підтримки від буржуазії, то Німеччина стане завтра більшовицькою”.
Голова німецьких реформістських профспілок Лейпарт виступив з великою статтею у “Форвертс”, де пише: “Національ-соціялізм, якщо його розглядати з історичного погляду є внутриполітичний наслідок зовнішньо-політичного тиску, що лежить з часу Версальського договору тягарем на німецькому народові”.
ПАРИЖ, 1. Підсумкові огляди буржуазної преси просякнуті глибоким песимізмом. Сенатор Беранже в “Актюаліте” заявляє, що “за теперішнього хаосу взагалі не можливо передбачити, що трапиться”. “Енформасіон” в річному огляді меланхолійно констатує, що в той час як на початку 1931 р. Франція вважала себе за незайняту ще кризою, тепер криза у Франції в цілковитому розпалі. “Тан” відзначає, що 1931 р. був одним з найкритичніших післявоєнних років.
ОДНОЧАСНЕ ВБИВСТВО І САМОГУБСТВО
Лондон, 1. У своїх новорічних висловлюваннях Герберт Велз пише: “світ вимирає від голоду серед величезного достатку”. Велз зле іронізує з приводу системи міжнародних взаємин, що існує. Знаряддя руйнувати дуже вдосконалені і можна взятися до цілковитого взаємного соціяльного і фізичного нищення. Як видно, вони, тобто “суверенні” держави так і мають намір зробити. Вони готуються скористатися з можливости, яку вони тільки тепер мають – заподіяти одночасне вбивство і самогубство”.
У боях за більшовицьку монолітність
КПН ПОСИЛЮЄ БОРОТЬБУ ПРОТИ АНТИПАРТІЙНИХ УХИЛІВ
БЕРЛІН, 1. ЦК компартії ухвалив 31 грудня рішення про рішучу боротьбу з протяганням чужих впливів на теоретичному фронті. Надто гостро ЦК кваліфікував політичні помилки органу пропвідділу ЦК “Пропагандист”. У рішенні ЦК констатується, що багато відповідальних товаришів не свідомі своїх політичних помилок і намагаються прикрасити їх і затушкувати. У зв’язку з рішенням ЦК знято з роботи заст. зав. пропагандистського відділу ЦК Емле, якому крім того, вислвлено догану. Знято з роботи також зав. пропагандистського відділу Крауса. Працівникові пропагандистського відділу Берлін-Бранденбурзького окружкому партії Штауеру зауважено. ЦК пропонує всім працівникам пропагандистського відділу виявити надзвичайну чуйність і нещадно боротися проти антипартійних ухилів у теоретичній і практичній роботі, а також проти гнилого лібералізму до збочень від більшовицької лінії.
Терміновий запит комфракції чехо-словацького парляменту
ПРАГА, 1. Комуністична фракція чехо-словацького парляменту подала терміновий запит, адресований до міністра закордонних справ і всього уряду з вимогою негайно скликати парлямент для того, щоб уряд зміг дати недвозначні відповіді на такі запитання:
1. Чи має намір уряд віддати до суду Карла Ванека, обвинувачуючи його в готуванні замаху, і дати можливість широкій громадськості ближче обізнатися з аферою Ванека.
2. Чи має намір уряд негайно визнати СРСР де-юре і не допускати провокації проти СРСР.
3. Чи має намір уряд заборонити приставляти зброю Японії, Польщі та Румунії, а також вислати з Чехословаччини білогвардійців.
 — — — — — — — — — — — — — — — — — — — — — — — — — — — — — — — — — — — — — — — — — — — — — 
Новий рік у загравах війни
ЯПОНСЬКЕ ВІЙСЬКО ПІДХОДИТЬ ДО ЦЗІНЬЧЖОУ
ТОКІО, 1. Вчора під ніч японське військо зайняло Байціху, Чжаоя, Тахушань, Гоубанцзи та інші важливі пункти Бейпін-Мукденської залізниці й є на віддалі 35 міль від Цзіньчжоу. З Мукдену повідомляють, що вчора 10 японських літаків довгий час бомбардували Ляньшань на віддалі 25 міль на південь від Цзіньчжоу, щоб зруйнувати Бейпін-Мукденську залізницю і перешкодити евакуацію китайського війська з Цзіньчжоу.
Під цілковитою японською контролею вже перебувають всі стратегічні пункти на підступах до Цзіньчжоу. На військовій конференції в Мукдені ухвалено плян штабу Хондзіо про окупацію Цзіньчжоу і про оборону тилу японського війська від нападу “бандитів, партизан і китайських салдатів, які зазнали поразки”.
ТОКІО, 1. Аванґард японського війська вчора о півдні дійшов до річки Далін (на схід Цзіньчжоу).
Сімбун Ренго з Мукдену повідомляє, що на думку воєнної влади, евакуація китайського війська в Цзіньчжоу спричиниться до заколотів і тому японське військо негайне займе Цзіньчжоу, як тільки його звільнить цзіньчжоуське військо.
ТОКІО, 1. Газета “Цзі-Цзі” повідомляє, що Чжан Сюе-лян вчора вночі наказав, відкликати Цзіньчжоуське військо за великий Китайський мур. За цими повідомленнями, Чжан Сюе-лян звернувся до японської місії в Бейпіні з проханням не переслідувати китайське військо, що відступає з Цзіньчжоу займати Цзіньжоу негайно, як китайське військо залишить місто і не вживати ніяких заходів в районі Шанхайгуаня, що можуть заважити евакуації китайського війська.
 — — — — — — — — — — — — — — — — — — — — — — — — — — — — — — — — — — — — — — — — — — — — — — 
ЯПОНСЬКИЙ МІНЗАКСПРАВ У МОСКВІ
Москва, 1. 31 грудня до Москви прибув проїздом із Парижу до Японії японський міністер закордонних справ Йосізава.
Міністра зустріли на вокзалі заст. Наркомзаксправ тов. Карахан, японський посол Хірота і ввесь склад японського посольства.
Удень у наркомзаксправ тов. Лівтвінова відбувся сніданок, на якому присутні були Йосізава, Хірота, члени колеґії і відповідальні працівники Народнього комісаріяту закордонних справ і чини японського посольства.
Увечорі Йосізава виїхав до Токіо.
 — — — — — — — — — — — — — — — — — — — — — — — — — — — — — — — — — — — — — — — — — — — — — — -
На відзнаку конференції роззброєння
ПАРИЖ, 1. Повідомляється про спуск на воду нового французького крейсера “Фош”, місткістю 10.000 тонн, що прибув уже до Булону.
Париж, 1. Португалія замовила в Англії кілька винищувачів та інших військових суден, всього на суму близько 2 млн. фунтів стерлінгів.
“Безстрашні виступи червоних сорочок” 
ЛОНДОН, 1. Кореспондент “Таймс”, повідомляє з Пешевара (північна західня провінція Індії), що не вважаючи на всі репресії в різних районах провінції тривають далі “безстрашні виступи червоно-сорочників”. Щоб “відновити лад”, влада виряджає до ряду міст і селищ цілі “колони війська всіх видів зброї”. 
