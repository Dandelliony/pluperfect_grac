
За одержаними відомостями в Наркомземі жнива на Україні набрали справжніх більшовицьких темпів. За порівнюючи короткий час – від початку жнив до 15-VII – в степу знято врожаю вже 49,5% посівів озимини. Деякі округи зняли врожаю вже далеко більш, ніж 50% озимих посівів, а саме: Херсонщина 81%, Мелітопільщина – 74%, Криворіжжя – 61,%, а Маріюпільщіна – 57%. За тими даними, що їх має Наркомзем покінчили вже жнива степові радгоспи.
Далі розгорнулись вже жнива повним темпом на лівобережжі, почались жнива на правобережжі й починаються вже жнива на поліссі. Колгоспи по всіх районах ведуть перед.
Отже, не зважаючи на короткий час жнив та на де-які перешкоди – випадали дощі, – а також і на те, що не скрізь забезпечені господарства засобами виробництва, слід підкреслити, що кампанія жнив на Україні набрала більшовицьких темпів.
***
ОДЕСА, 19. У південних округах Степової смуги України почали косити майже всі культури. На Одещині жнива не набрали ще належного темпу. На 15 липня в окрузі скошено 303.500 га, тобто тільки 29,8% пляну.
Найближчими днями закінчать жнива тільки Одеський, Овідіопільський та Спартаківський райони.
***
КИЇВ, 19. У Бориспільському районі почали косити пшеницю. Пересічно в районі 1 га пшениці дасть 100 пуд., а в деяких колгоспах навіть 120 пуд. 20 липня в районі почнуть молотити.
У селі Галянцях, Бородянського району, підчас зборів колгоспників чимало одноосібників подали заяви про вступ до колгоспу і тепер разом з колгоспниками працюють на ланах колгоспу.
Колгоспники Велико-Прицькінського колгоспу «Надія» Ржищевського району ухвалили перший колгоспівський скіп віддати на зміцнення обороноспроможности країни.
***
ОДЕСА, 19. Ударно провадить жнива артіль «Хлібороб» в селі Петровка, Березанського району. Артіль склала договір на соцзмагання з колгоспом «Нива» Тилигуло-Березанського району і працює організовано більшовицькими темпами. Перед виходом у степ колгоспники передплатили нову позику «П’ятирічка за 4 роки» на 1.000 крб.
Вся комсомольська організація Березовщини оголосила себе за мобілізовану, щоби провести жнива і хлібозаготовчу кампанію.
***
ПОЛТАВА, 19. На Полтавщині організовано тривають масові жнива. В окрузі вже скошено 100.620 га, з них 92 тис. га озимини – жита та пшениці, а решта – ярина, переважно ячмінь.
По окремих радгоспах Цукротресту (Артемівський та Жовтневий комбінати) жнива затримуються через брак робітної сили.
***
МАРІЮПІЛЬ, 19. Жнива по індивідуальному сектору проходять значно повільніше, ніж по колгоспам. Це пояснюється, головно, тим, що керівні організації не провели вчасно роз’яснювальної роботи серед селян.
У Ново-Васильєвській і Ново-Спасівській сільрадах Бердянського району, бідняки, що не мають коней досі ще не почали косити, бо сільради не подбали, щоб вчасно організувати супряги. Те ж саме спостерігається у Македонській сільраді, Сартанського району, тощо.
По деяких колгоспах ще не закінчено ремонту збирального реманенту. Не гаразд також з молотарками.
 — — — — — — — — –
Хліб нового врожаю надходить до зсипищ
ХЕРСОН, 19. З різних районів округи надходять червоні валки з хлібом нового врожаю. За останні 5 днів до Скадовська прибуло з районів 4 червоні валки, що привезли 90 тис. пуд. хліба.
На Херсонщині широко розгорнулась масова робота щодо хлібозаготівної кампанії. В окрузі відбулися конференції колгоспників, робкорівські наради, райпартконференції тощо, присвячені хлібозаготівлям. 35 колгоспників-бідняків подали заяви про вступ до лав партії. На жіночій конференції, присвяченій теж хлібозаготівлям, 10 активних наймичок вступили до партії і оголосили себе за вдарниць у здачі хліба країні.
***
КРИВИЙ РІГ, 19. Жнива в окрузі закінчуються. Слідом за південними районами приступили до масової молотьби в північних районах.
Окрзерноколгоспспілка і МТС несвоєчасно перекидають молотарки до тих районів і окремих колгоспів, де надто почувається брак молотарок. У Широківській МТС скошений хліб у п’яти колгоспах з 4.000 га протягом декількох днів чекає на молотарки, які має надіслати Трактороцентр.
***
ОДЕСА, 19. Хлібозаготівельна кампанія в південних округах степової України не набрала належного темпу. Одещина, що одна з перших приступила до хлібозаготівель, за першу декаду липня заготовила лише 38 тис. пуд. хліба.
Молотьбу часто-густо затримують колгоспи, радгоспи і МТС. Акаржинська МТС відмовилася допомогти одноосібникам, посилаючись на те, що хліб не їхній, а Райкоопзерна.
Тарасо-Шевченківська МТС також не використовує своїх молотарок, щоб прискорити молотьбу в колгоспах і одноосібних господарствах, що вона їх обслуговує.
Союзхліб не підготував приміщень для зерна. Зі складів місткістю на 7-8 млн. пуд. хліба поки що відремонтовано лише склади на 3 млн. пуд. Надто повільно будують складські приміщення Експортхліб і Зерноспілка.
Радторгфльота досі не спорудила причалів по берегах Березанського лиману, звідки перевезуть до Одеси 6 млн. пуд. хліба.
У Молдавії низка районів, як Тираспільський і Слободзейський, також кволо підготовилися до хлібозаготівель. Директиву про порядок хлібозаготівель не доведено до селян.
***
АРТЕМІВСЬКЕ, 19. РСІ перевела обслід готовости округи до хлібозаготівель. Обслід виявив, що окружні й районні організації зосередили всю увагу на технічній частині підготування. Жоден район жоден уповноважений райвикнкомів, що їх було відряджено на село, нічого не зробили, щоб роз’яснити селянам про потребу здати хлібну зайвину в найкоротший термін. Виявлено, що сільради досі були бездіяльні. На селі не організовано комісій сприяння хлібозаготівлям. Лише тепер райони складають хлібофуражні балянси.
РСІ відзначила, що і технічне підготування до хлібозаготівель на Артемівщині провадиться незадовільно. Ремонт і готування зерносховищ ще не закінчено.
***
ЛУГАНСЬКЕ, 19. Жнива на Луганщині у розпалі. Закінчується збір жита і ячменю. 23 липня почнуть здавати перші партії хліба нового врожаю.
Проте, округа до хлібозаготівель не підготовилася. Приміщень є на 60 тис. тон проти потрібних приміщень на 70.000 тон.
Досі ще не утворено комісію сприяння хлібозаготівлям. Хлібозаготівлі забезпечені мішкотарою тільки на 50%. Двотижневик мобілізації мішкотари, що його було оголошено в окрузі, не набрав належного темпу з вини Союзхліба, який жодних заходів не вжив, щоб провести цю кампанію.
 — — — — — –
Увага кампанії єдиного с.-г. податку
Член колегії Наркомфіна тов. Кушнір проінформував секретаріят ВУЦВК, як проходить на Україні підготовка до нової кампанії єдиного с.-г. податку. На Україні проведено досить велику роботу в справі популяризації закону про с.-г. податок і постанов Союзного й Українського урядів про податкові пільги колгоспам і індивідуальним бідняцько-середняцьким господарствам.
Як відомо, повесні на Україні провадили облік засобів виробництва, худоби тощо в кожному господарстві. Цей облік провадили плянові статистичні органи, але глитаї скористалися з нього, щоб аґітувати, ніби радянська влада не виконає своїх обіцянок про пільги колективам і бідноті.
- Мовляв, записують все, отже і все оподаткують.
Ця провокаційна аґітація ніякого успіху серед бідноти і середняцтва не мала. Тепер, коли в основному підготовну роботу закінчено, кожен член колективу, кожен бідняк і середняк, що дістав окладного листа, знає, що постанови уряду щодо надання пільг повнотою виконано.
В зв’язку з виданням постанови про те, щоб податок, який припадає на середняцьке господарство, не перебільшував торічний податок більш, ніж на 15%, в разі коли прибуткові джерела залишились без змін, фінансові органи почали перевіряти окладні листи середняцьких господарств, і чимало середняків дістануть нові пільги.
Загальна сума податку на Україні, не зважаючи на значно більшу прибутковість сільського господарства проти минулого року, зменшилась з 97 млн. крб. до 79,4 млн. крб. В наслідок масової колективізації й ліквідації на її базі глитайні, як кляси, збільшилась питома вага податку колективного сектору.
Вилучення прибутків з глитайських господарств значно збільшено. Пересічно глитайське господарство повинно платити податок розміром 31,6% з свого гуртового прибутку.
Біднота й середняцтво активно допомагають виявляти глитайські господарства, щоб оподаткувати їх індивідуальним експертним порядком.
Секретаріят ВУЦВК, зважаючи на попередній характер інформації Наркомфіну ухвалив заслухати на найближчому засіданні ВУЦВК вичерпну доповідь Наркомфіну про цьогорічну кампанію єдиного с.-г. податку.
 — — — — — — — — — — -
Вербування наймитів для Донбасу зірвано
Останніми днями Донбас катастрофічно відстає, далеко не виконує своєї програми. Однією з основних причин незадовільної роботи Донбасу є брак кваліфікованої робочої сили. Отже, вербування 15 тис. наймитів для постійної роботи в Донбасі мало вирішальне значення й повинно було спричинитися до поліпшення роботи нашої кам’яно-вугільної промисловости. Тим часом, як уже не раз нам доводилося писати, вербування наймитів для Донбасу пройшло незадовільно.
Обговоривши це питання, секретаріят ВУРПС відзначив, що ВУК спілки с.-г. і лісових робітників, який виявив ініціятиву в справі вербування наймитів, не спромігся, проте, утворити навколо цієї політичної кампанії громадської думки й тим значною мірою зірвав вербування.
ВУК спілки гірників також не вжив ніяких заходів, щоб створити для наймитів потрібні обставини праці, не подбав про те, щоб прибулих наймитів по товариському підтримували й допомагали їм. За це секретаріят ВУРПС ухвалив оголосити ВУК’у спілки гірників догану.
Далі секретаріят ВУРПС відзначив, що Союзвугілля по бюрократичному й формально поставився до найважливішої політичної кампанії – вербування наймитів. Бюрократичне відношення адміністрування шахт до прибулих наймитів фактично й спричинилося до того, що значна частина їх кинула роботу й повернулася назад.
Секретаріят доручив секторові промислово-технічних кадрів взяти під пильний догляд всю дальшу роботу в справі вербування наймитів для Донбасу й вжив усіх заходів, щоб усунути перешкоди на шляху їх використання для кам’яно-вугільної промисловости. 
