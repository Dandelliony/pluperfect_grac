
Доля нового уряду цілком залежатиме від крайніх правих груп райхстагу
Новий уряд складено за безпосередніми вказівками Гінденбурґа
БЕРЛІН, 31. Президент республіки Гінденбурґ затвердив кабінет Брюнінґа в тому складі, про який уже повідомлялося. За бажанням господарської партії, Треварануса (“помірковане” крило націоналістів), що його спочатку були намітили на пост міністра без портфеля, призначено на міністра у справах окупованих областей. Міністр народнього господарства Дітріх (демократ) посів одночасно пост віце-канцлера. 1-го квітня буде оголошена урядова деклярація.
***
БЕРЛІН, 30. 31-го відбудеться перше засідання нового кабінету Брюнінґа, де опрацюють урядову заяву. З заявою Брюнінґ виступить у райхстазі у вівторок. Заява буде дуже коротка і висвітлить погляд уряду в трьох основних питаннях, а саме – про оборону інтересів сільського господарства, про східню політику і про фінансові справи.
У політичних колах вважають, що кабінет не порушить питання про довір’я. Пропозицію про висловлення недовір’я в разі коли її подадуть соціяль-демократи, гадають відкинути голосами німецьких націоналістів. Інакше на підставі ст. 48 конституції президент розпустить райхстаґ. Загрозу розпустити райхстаґ скеровано головно проти соціяль-демократів, що в разі нових виборів без сумніву втратять місця в парляменті.
***
Ред. Новий німецький уряд створено під безпосереднім натнітом з боку вищої влади республіки. Уряд Брюнінґа, цілком ймовірно, буде не дуже тривалий. Його доля залежить від позиції, що її посядуть підчас голосування перших же пропозицій уряду соціяль-демократи й крайні праві групи. Програмні заяви уряду торкатимуться, як уже відомо, аґрарних і фінансових питань, що з приводу них між партіями, які входять до великої коаліції, і соціяль-демократами виникли не так, щоб розбіжності, а тактичні розходження, що й зумовили неможливість зберегти урядовий бльок. Можна сподіватися, що тактичні міркування не дозволять соціял-угодовцям голосувати за пропозицію уряду буржуазного бльоку в фінансових питаннях, бо це призвело б до непоправного підриву престижу соціял-демократії в очах робітничих мас. Вельми ймовірно, що соціял-фашисти в наслідок цього змушені будуть голосувати проти уряду. Тоді доля уряду залежатиме від правої групи, за керівництвом Гутенберґа. Від взаємин між цією групою і двома націоналістами, що ввійшли до складу кабінету, залежить доля райхстаґу, бо вже відомо, що голосування недовір’я викличе застосування параграфу 48 конституції, тобто розпуск райхстаґу декретом президента республіки та проведення аґрарних і фінансових законопроєктів поза-парляментським шляхом. Хоч як ймовірний такий кінець, але … Але в даному складі райхстаґу соціял-демократи є найсильнішою партією, а що дадуть їм вибори тепер – невідомо. У соціял-демократів надто багато підстав боятися виборів. А тому можна сподіватися, що соціял-демократична фракція голосуватиме вільно, а не порядком партійної дисципліни.
 — — — — — — — — — — — — — — — — — — — — — — — — — — — — — — — — — — — — — — — — — — — — — — -
Єдиний протирадянський фронт фашизму й церкви
БЕРЛІН, 29. Після того, як буржуазна і соціяль-демократична преса протягом довгого часу замовчували викриття газети “Вельт ам Абенд” про антирадянську нараду, в берлінському “Геренклюбі”, “Франкфуртер Цайтунґ” публікує тепер деякі подробиці цієї наради, що потверджують повідомлення “Вельт ам Абенд”.
За словами “Франкфуртер Цайтунґ” нараду в “Геренклюбі” скликано, щоб обговорити можливість об’єднаної участи релігійних громад в антирадянській кампанії.
“Франкфуртер Цайтунґ” твердить, що мова йшла тільки про “моральний виступ”. Газета визнає, що на нараді говорилося також про більшовицьку небезпеку в Німеччині і що було внесено пропозицію “утворити фонд оборони” в розмірі 10 мільйонів марок, але заперечує, що з цього приводу ухвалено будьяку постанову.
***
ВІДЕНЬ, 30. У Відні відбувся антирадянський мітинґ представників різних вірувань з участю церковних організацій – руської й української білоґвардійської еміґрації. Перед мітинґом відбулася відправа з участю папського нунція Сібілія Кірху – місце мітинґу, а також район, де міститься радянське посольство, обороняли великі сили поліції.
У відповідь на кампанію церковників компартія і товариство друзів Радянського Союзу провели три масові контр-мітинґи. У переповнених приміщеннях промовці викривали коріння антирадянського походу церковників. Ентузіязм робітників викликала промова лідера американських революційних гірників Пата Тухея, що розповів про свою подорож до СРСР. На мітинґах було багато позапартійних соціяль-демократичних робітників і робітниць, чимало з них тут же таки записалися до товариства друзів Радянського Союзу. Одночасно у двох переповнених залях організували демонстрацію радянських кінофільм. По закінченні сеансу тут також відбулися мітинґи протесту проти антирадянської кампанії церковників.
“Роте Фане” випустила спеціяльний номер протесту проти антирадянського хрестового походу.
 — — — — — — — — — — — — — — — — — — — — — — — — — — — — — — — — — — — — — — — — — — — — — — 
Новий польський уряд – уряд аґресивної внутрішньої і зовнішньої політики
ВАРШАВА, 30. Лінія нового кабінету в питаннях внутрішньої і зовнішньої політики не викликає ніяких сумнівів. Про неї досить красномовно промовляє особовий склад кабінету, на чолі якого стоїть лідер полковників Славек, що включає в себе уславленого “коментатора” конституції – Цара, Пристора – вельми одіозної постаті і міністра внутрішніх справ Юзефовського, щоб здобути вже достатню популярність. Спеціяліст в галузі українського питання Юзефський стояв на посту міністра в уряді Петлюри і як один з керівників польської військової організації на Україні. До речі, треба згадати, що з петлюрівщиною щільно зв’язані також імена інших міністрів – Славека і Матушевського.
Найточнішим виразником думки теперішнього кабінету є офіціозні органи полковників “Газета Польська” і “Кур’єр Поранни”. У галузі закордонної політики “Кур’єр Поранни” виступає, як застрільник антирадянської кампанії.
***
ВАРШАВА, 30. Орган ППС “Робітник” заявляє, що новий кабінет буде кабінетом боротьби проти ППС, демократії, сойму і конституції. Уряд відмовився від настановлення на перемир’я і твердо обрав шлях загострення політичної боротьби.
“Кур’єр Варшавськи” єдиний вихід з становища бачить у плебісциті і призначенні нових виборів до сойму.
Опозиція “загрожує” вимогою скликати надзвичайну сесію сойму, але загроза опозиції нікого не лякає.
***
ВАРШАВА, 31. У зв’язку з формуванням нового уряду Славека в різних пунктах Варшави пепееси організували мітинґи й демонстрації. Демонстранти йшли з плякатами та гаслами: “Геть диктатуру, геть Пілсудського”. Відбулося кілька сутичок між демонстрантами й поліцією. В одному місці демонстранти облили 3-х поліцаїв сірчаним квасом.
Учора в робітничих районах відбулися також комуністичні демонстрації, що їх розігнала поліція. 
