
Французькі дипломати не приховують свого песимізму
ПАРИЖ, 18. Французька буржуазна преса за винятком «лівої», що поки утримується від коментарів, оцінює англійську відповідь на меморандум Бріяна, як фактичну відмову Англії взяти участь у бріянівському підприємстві. За основні мотиви англійської «стриманости» преса вважає: 1) небезпека конфлікту з Сполученими Штатами, 2) несумісність ідеї федерації із прагненням встановити імперські, протекціоністські митні бар’єри, 3) побоювання, що федерація пошкодить Лізі Націй «на становище, в якій Англія скаржитись не може».
У зв’язку з одержанням відповідей майже від усіх держав, преса підсумовує бріянівську ініціятиву й характеризує ці підсумки вельми песимістично. Пертінакс в «Еко де Парі» пише: «Чому треба думати, що европейські проблеми краще можна розв’язати в рямцях европейської федерації, ніж в Лізі Націй. Одиноким виправданням Пан-Европи може бути лише прагнення організувати оборону проти Америки та Азії».
***
КОВНО, 19. Офіціоз «Летувос Айдас» підкреслює, що литовська відповідь на меморандум Бріяна вказуючи на наявний антагонізм між европейськими державами, як на перешкоду для реалізації ідеї пан-Европи, має на увазі польське насильство над Вільном.
«Европа хоче, щоб Литва забула про Вільно, але – заявляє газета – Литва не припинить за всякої зручної нагоди нагадувати про це.
Миротворці Европи повинні зрозуміти – закінчує газета, що насильницькі вчинки, проведені коштом українців, білорусів і литовців, рано чи пізно повинні зірватися, і що до цього мирне співжиття неможливе».
 — — — — — — — — — — — — — — — — — 
Зміни в таборі пілсудчини
Пілсудський пішов у довготермінову відпустку
ВАРШАВА, 18. Товариша військового міністра Конаржевського призначено на керівника військового міністерства на час відпустки Пілсудського.
Добре інформований, близький до уряду «Кур’єр Цодзення» зазначає, що призначення Конаржевського викликано тим, що Пілсудський тимчасово відходить від керівництва військовим міністерством.
У політичних колах зазначають, що Пілсудський їде в тривалу відпустку на одну з кліматичних станцій на Атлантичному океані.
Щодо генерала Конаржевського, то він колишній російський генерал царської армії. У політичному житті Польщі Конаржевський не відограє ніякої ролі, бувши технічним виконавцем розпоряджень Пілсудського та його найближчого оточення. Зрозуміло, що Конаржевський лишиться на чолі військового міністерства тільки короткий час. У разі затяжної відпустки Пілсудського на політичну арену вийдуть інші представники армії, насамперед генерал Ридз-Смиглий, навколо якого формується низка організацій пілсудчиків. До цього питання приковано тепер увагу політичних кіл. Можливо, що найближчі дні принесуть нові моменти. Слід додати, що Пілсудський, бувши у відпустці вже кілька тижнів, як повідомляють газети, нікого не приймає.
***
ВАРШАВА, 18. Польське телеґрафне аґенство сповіщає: «У зв’язку з повідомленнями, що керувати військовим міністерством на час відпустки маршала Пілсудського доручено генералові Конаржевському, в сьогоднішній пресі з’явилися чутки, ніби маршал Пілсудський подався до демісії. Аґентство «Іскра», ґрунтуючись на відомостях з найавторитетніших джерел, поясняє, що генерал Конаржевський, перший товариш військового міністра, заступає, як звичайно, військового міністра – маршала Пілсудського на час його відпустки.
 — — — — — — — — — — — — — -
Пролетаріят Заходу готується до 1 серпня
ВІДЕНЬ, 18. Орган австрійської компартії «Роте Фане» повідомляє, що скликані вчора комуністичною партією збори в Нойкірхені, щоб обговорити питання про підготовку до 1 серпня, куди, не зважаючи на заборону поліції, прибуло 800 робітників, закінчилися серйозною сутичкою з жандармами й соціяль-демократичною дружиною. Доповідача комуніста заарештовано. Важко поранено одного робітника й одну робітницю.
Напад жандармів і дружини викликав обурення серед робітників, зокрема серед соціяль-демократичних робітників, які влаштували бурхливі демонстрації протесту. Кілька членів шуцбунду подерли свої членські квитки.
***
ПАРИЖ, 19. «Юманіте» публікує постанову ЦК Компартії Франції про проведення антиімперіялістичного дня 1-го серпня.
Компартія висуває за основні форми першосерпневих виступів – масові вуличні демонстрації пролетаріяту й виступи на заводах. Основні гасла дня 1-го серпня є: боротьба проти імперіялістичної війни, оборона Радянського Союзу, боротьба проти закону про соцстрахування, проти політичних репресій, за звільнення пролетарських політичних в’язнів. 
