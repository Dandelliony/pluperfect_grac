
Країна Рад вступила в новий рік. Численні повідомлення про дострокове виконання виробничих планів на багатьох заводах, фабриках, на шахтах і залізницях, про нові здобутки в соціалістичному сільському господарстві, в науці прозвучали як побідний гімн минулому рокові, сповненому прекрасних перемог в усіх областях господарського і культурного будівництва.
З чудовими підсумками зустрів радянський народ цей новий, третій рік третьої сталінської п'ятирічки. Одним із цих славних підсумків є вивершення перебудови всіх органів державної влади згідно з Сталінською Конституцією. Його здобуто в наслідок блискучої перемоги блоку комуністів і безпартійних на виборах у місцеві Ради депутатів трудящих.
Кращих із кращих послали радянські громадяни в місцеві органи влади. Цвіт соціалістичної вітчизни являють собою депутати тільки но обраних обласних, районних, міських, районних в містах, сільських і селищних Рад. Серед них - майстри високої продуктивності праці, організатори народного господарства, люди, які двигають вперед науку, які множать славу своєї батьківщини.
На безлічі передвиборних зборів - зустрічей з кандидатами виборці докладно ознайомлювалися з життям і діяльністю людей, намічуваних у Ради. Оцінили чи гідні вони носити високе звання депутата Ради. Дали чіткий наказ - спрямувати свою депутатську діяльність у Раді до однієї мети: до справжнього, беззавітного служіння народові. Обранці народні прийняли цей наказ до неухильного виконання. Вони зобов'язалися перед своїми виборцями достойно виправдати доручувану їм почесну справу, завжди берегти в серці образ депутата, накреслений великим Сталіним, завжди пам'ятати вказівку вождя трудящих про те, що: «Виборці, народ повинні вимагати від своїх депутатів, щоб вони залишались на висоті своїх завдань, щоб вони в своїй роботі не спускались до рівня політичних обивателів, щоб вони залишались на посту політичних діячів ленінського типу…»
Місцеві органи влади існують і в капіталістичних країнах. Це, так звані, муніципалітети. Чи ж треба доводити, що вони не відіграють ніякої ролі, бо весь механізм державної влади тримають у своїх руках експлуататорські класи. Ленін вказував, що поки буржуазія зберігає своє панування, як клас, вона не дозволить, не припустить зачепити хоч би навіть з «муніципальної» точки зору справжню основу її панування. Органи місцевого самоврядування в капіталістичних умовах - це безправні організації, потрібні буржуазії лише для ошукання трудящих.
Нічого спільного з місцевим «самоврядуванням» капіталістичного світу не мають наші Ради. Вони являють собою бойові організації самих мас. Адже ж справжнє народовластя, справжню свободу, рівноправність, право на працю, на культурне, заможне життя забезпечила тільки радянська влада, а законодавчо закріплені вони навічно тільки Сталінською Конституцією.
Які ж функції обраних місцевих Рад? Чого ми можемо й повинні вимагати від депутатів, наділених довір'ям народу, які взяли на себе велику відповідальність перед народом?
Конституція УРСР говорить: «Ради депутатів трудящих (області, округу, району, міста, селища, станиці, села) керують культурно-політичним та господарським будівництвом на своїй території, встановлюють місцевий бюджет, керують діяльністю підлеглих їм органів управління, забезпечують охорону державного ладу, сприяють зміцненню обороноздатності країни, забезпечують додержання законів та охорону прав громадян».
Місцеві Ради депутатів трудящих особливо тісно стикаються з населенням, з його потребами й запитами. Отже, цим безпосереднім контактом, Сталінською Конституцією, визначається програма практичної діяльності місцевих Рад. Геніальна сталінська настанова про те, що після того, як дана правильна політична лінія, організаційна робота вирішує все, - має стати керівництвом до дії кожній Раді, кожному, зокрема, депутатові.
По всій нашій республіці, по братських республіках, де вибори відбувалися в той же день, як і на Україні, вже відбуваються сесії Рад. Вони обирають свої виконавчі органи, утворюють відділи виконавчих комітетів, виділяють постійно діючі комісії Рад.
З великим піднесенням, у діловій обстановці пройшли вчора сесії районних Рад столиці УРСР м. Києва. У залі педагогічного інституту ім. Горького сесію Сталінської районної Ради відкрив найстаріший її депутат професор М. О. Шехонін.
- Ми зібралися в історичному залі, - сказав він, - де 22 роки тому засідала Київська Рада робітничих депутатів, яка оголосила збройне повстання проти петлюрівської Центральної Ради. Нехай цей приклад служіння комунізмові буде прикладом для нас.
Живодайні сили для своєї діяльності кожна Рада, кожний депутат почерпнуть з історичних рішень XVIII з'їзду ВКП(б), який намітив грандіозну програму вивершення в третій п'ятирічці побудови соціалізму і поступового переходу до комунізму. Вони черпатимуть свої сили з образів великих вождів трудящих мас - Леніна і Сталіна.
Невичерпним джерелом для спрямування роботи кожної Ради повинна бути вказівка товариша Сталіна про необхідність учитися у мас, старанно вивчати практичний досвід боротьби мас. З цією вказівкою, з цим дороговказом, Ради принесуть соціялістичній батьківщині нові успіхи й перемоги.
Постанова РНК УРСР і ЦК КП(б)У
Скликати на 25 січня 1940 року в місті Києві республіканську нараду передовиків сільського господарства в кількості 1.000 чол. учасників, з порядком дня: підсумки 1939 сільськогосподарського року і завдання на 1940 рік.
РНК УРСР. ЦК КП(б)У.
Оперзведення штабу Ленінградського Військового Округу
Протягом 1 січня на фронті не відбулося нічого істотного
Наша авіація провела в ряді районів успішне бомбардування. В повітряному бою збито 2 літаки противника.
***
Протягом 2 січня на фронті не відбулося нічого істотного.
В наслідок поганої погоди наша авіація провадила тільки розвідувальні польоти.
Всесоюзний перепис худоби
ВОРОШИЛОВОГРАД, 2 січня. (Власкор «Вістей»). В усіх районах області почався перепис худоби. Перепис проводять 984 обліковці, їм активно допомагають бригади сприяння перепису худоби, створені в кожному селі і колгоспі.
Добре працюють обліковці і бригади сприяння в Білокуракинському районі. По всіх 54 колгоспах тут вчасно проведена була інвентаризація худоби. В бригадах беруть участь 115 чол. Бригади склали між собою договори на соціалістичне змагання. Вони поставили собі завдання - не пропустити при перепису жодної тварити, виявити, як колгоспи виконали свої плани розвитку тваринництва, обізнатися з роботою передових чабанів, свинарів, завідуючих молочно-тваринних ферм, які добилися прекрасних показників у продуктивності тваринництва.
Тепло зустріли обліковців колгоспники артілі «VIII з'їзд Рад», Павлівської сільради, Білокуракинського району. Обліковець Кравченко за два дні переписав худобу в 175 дворах.
- Радісно було, - говорить тов. Кравченко, - переписувати колгоспних коней, яких доглядає конюх тов. С. Ставищанський. - Поголів'я в нього за 1939 рік зросло в два рази: від кожної кобили він вигледів по одному лошаті.
Такі ж показники зростання поголів'я худоби мають колгоспи ім. Шевченка, «Комунар», ім. «Правды», «20-річчя Жовтня», ім. Сталіна, ім. Калініна і ряд інших в цьому районі.
***
ОДЕСА, 2 січня. (Власкор «Вістей»). Учора 1085 обліковців почали в області перепис худоби. Обліковців гостинно зустрічають на всіх фермах, в кожному колгоспному дворі.
В Роздільнянському, Цебриківському, Кривоозерському і ряді інших районів агітатори роз'яснюють населенню завдання перепису. Тисячі активістів села - рахівники, вчителі, зоотехніки - допомагають обліковцям.
Указ Президії Верховної Ради СРСР
Про нагородження орденом Леніна командарма 1-го рангу тов. Шапошнікова Б. М.
За успішну роботу по керівництву оперативною діяльністю Червоної Армії нагородити орденом Леніна начальника Генерального штабу Червоної Армії, командарма 1-го рангу тов. Шапошнікова Бориса Михайловича.
Заст. Голови Президії Верховної Ради СРСР О. БАДАЄВ.
Секретар Президії Верховної Ради СРСР О. ГОРКІН.
Москва, Кремль, 31 грудня 1939 р.
Підготовка до виводу „Седова" з криги
БОРТ КРИГОЛАМА «СЕДОВ», 2 січня. (Радіо спецкор ТАРС). За останню декаду «Седов» продрейфував 72 милі. Напружено готуємось до приходу криголама «Иосиф Сталин» і виводу «Седова» з криги. Переважну частину доби працює маленький бензиновий двигун, який дає електроенергію для освітлення робочих місць і зарядки акумуляторів.
Більше року тому, тобто після уходу «Ермака» восени 1938 року, на «Седове» були погашені вогні котлів. Тепер знову почала працювати кочегарка. Піднята пара в малому (допоміжному) котлі, клуби чорного диму піднімаються з димаря «Седова». Встановлені грійники парового опалення. Провадиться перевірка суднових механізмів. Іде робота по звільненню від криги кінгстонів, для чого по правому борту в кризі виколота шахта глибиною більше трьох метрів. Товщина подушки криги по правому борту - коло 5 метрів.
Багато доводиться працювати тепер нашій радіостанції. Через неї екіпаж «Седова» регулярно тримає зв'язок з островом Рудольфа, мисом Челюскін, мисом Бажання, Баренцбургом. З криголамом «Иосиф Сталин» ми маємо зв'язок майже кожні дві години.
Н. Бекасов.
Привітання іранського шаха Рез Шах Пехлеві і уряду Ірана товаришеві Сталіну
В зв'язку з 60-річчям товариша Сталіна надзвичайний і повноважний посол Ірана п. Мухаммед Саєд передав через Народний Комісаріат закордонних справ привітання і поздоровлення товаришеві Сталіну від шаха Ірана Реза Шах Пехлеві, а також від уряду Ірана.
Хроніка
Раднарком Союзу РСР затвердив тов. Бєлякова М. В. першим заступником начальника Головного управління гідрометеорологічної служби при РНК СРСР.
(ТАРС).
