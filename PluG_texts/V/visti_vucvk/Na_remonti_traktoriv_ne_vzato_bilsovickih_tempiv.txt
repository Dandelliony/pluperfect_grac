
За декаду тільки 7 тракторів
Тростянець-Подільська МТМ почала ремонтувати тракторний парк до весни тільки 15 грудня. За першу декаду, замість 28 тракторів за завданням відремонтовано тільки 7, та й з тих більшість потребує повторного ремонту. А всього МТМ повинна до весни відремонтувати 181 трактор.
До робітників МТМ не доведено щоденних оперативних завдань, не мають таких завдань навіть бриґади. І досі з вини зав. МТМ Вербицького та тех. нормувальника Новаківського не запроваджено проґресивної відрядности на ремонтних роботах. Трактори вже відремонтовані і ті, що їх треба ремонтувати, валяються на подвір'ї МТМ без жодного догляду. МТМ не забезпечена ні запчастинами, ні найпотрібнішими матеріялами для ремонту тракторів. Через погані культурно-побутові умови та брак масової роботи останніми вже днями з МТМ пішли 9 кваліфікованих робітників.
Ще гірший стан з ремонтом тракторного парку в Капустянському бурякорадгоспі Тростянець-Подільського району. Директор радгоспу Гамота саме тепер, коли треба по-ударному готуватися до весняної сівби, оголосив у радгоспі «відпускний місяць». Майже всі кваліфіковані робітники, механіки теж пішли у відпустку. Гамота з ремонтом тракторів взагалі не квапиться. Він все ще «вичікує» на вказівки із свого центру. У радгоспі досі навіть не обладнали, як слід, ремонтної майстерні, не підготували потрібних матеріялів.
Керівні організації району рішуче засудили такий стан у МТМ та бурякорадгоспі, накреслили ряд заходів, щоб зустріти весняну сівбу з працездатним, добре відремонтованим тракторним парком.
Міщук.
Риківський завод не допомагає ремонтувати трактори
Риківська МТС повинна за планом на 1 січня 1933 року відремонтувати 17 тракторів марки ХТЗ та 21 «Форд». Але досі ці трактори навіть не почали ремонтувати.
За постановою керівних організацій району Риківський завод повинен організувати ремонтну майстерню при МТС. Але, хоч на заводі є понад 200 старих верстатів, які нині не використовуються й які цілком придатні для роботи, директор заводу Пучков уперто відмовляється дати кілька верстатів для МТС.
У механічному цеху заводу зовсім не використовують верстат №2637. Секретар партосередку Носов та нач. цеху Тютюнников заявляють, що цей верстат їм непотрібний. Але Пучков непохитний. «Не дам верстата» - така його відповідь.
Пучков не виконує постанови керівних організацій району й до нього не вживається відповідних заходів.
Кравченко.
Тихо на Помічнянській МТМ
Ще з 15 грудня Помічнянська МТМ (Одещина) повинна була почати ремонт, щоб до 15-го лютого відремонтувати 179 тракторів.
Проте і досі зав. МТМ Шендрик та директор Помічнянської МТМ Хоменко не організували роботи в майстерні.
МТМ до ремонту тракторів ще не готова. Навіть долівки в майстерні не зроблено. Щоб вчасно закінчити ремонт, МТМ потрібно 16 кваліфікованих робітників, а є тільки 6. В галузі вербування робсили тут поклалися на самоплив.
Для наявних кадрів робітників не створено нормальних побутових умов. Не організовано громадське харчування. Серед кваліфікованих робітників спостерігається плинність.
Робітники не обізнані з пляном ремонту, бо плян склали кабінетним порядком, не залучивши до його обговорення робітників. Комсомольський осередок, робітком ніякої роботи навколо ремонту не провадять.
У всій роботі Помічнянської МТМ немає потрібної відповідальности за ремонт тракторів, за виконання постанов ЦК КП(б)У й РНК.
Ген.
Слідами листів
«Куркуль у прокурорському кріслі»
У надрукованій у «Вістях» 26 грудня минулого року кореспонденції «Куркуль у прокурорському кріслі» писалося, що на посаді помічника васильківського міжрайпрокурора, що обслуговує і Межівський район, сидить куркуль з партквитком і прокурорським посвідченням у кишені Яків Шаль, який ретельно захищає інтереси куркулів.
Брат Шаля Карпо був найміцніший на всю Гаврилівку (Межівський район Дніпропетровської области) куркуль. Усю свою «діяльність» він скеровував проти заходів партії та уряду.
Численні заяви колгоспного активу про бандитсько-куркульські вчинки Шаля до прокуратури не давали жодних наслідків.
Розслідуванням, що його вчинив помічник дніпропетровського облпрокурора т. Симочкін за матеріялами «Вістей», встановлено, що помічник васильківського дільничого прокурора Шаль справді до 1928 року перебував членом куркульського двору, а вступаючи на роботу до органів НКЮ затаїв своє куркульське минуле. На роботі, як слідчий та пом. прокурора, потурав куркулям та повернув куркулеві Кабанцю відібране майно. Будучи вихідцем з с. Гаврилівки, що її тепер, за постановою партії та уряду, занесено на чорну дошку за куркульський саботаж хлібозаготівлі, потурав цьому саботажеві, зокрема звільнив куркуля Василенка, якого затримано на півдорозі з украденим хлібом, завдяки чому багатьох розкрадачів колгоспного хліба у селі Гаврилівці не покарано.
Дніпропетровський облпрокурор т. Кукпикевич ухвалив пом. васильківського прокурора Шаля негайно усунути з посади та запропонував старшому слідчому розслідувати цю справу протягом 5 день.
