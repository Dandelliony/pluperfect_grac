
Учора в будинку Верховної Ради УРСР почала роботу республіканська нарада передовиків сільського господарства України. Ще задовго до початку наради сяючий тисячами вогнів Сесійний зал, увінчаний рубіновим куполом, переповнений вщерть. 1030 знатних людей соціалістичного села прибули сюди для того, щоб обговорити підсумки 1939 сільськогосподарського року і завдання на 1940 рік. На грудях у багатьох делегатів сяють ордени і медалі Союзу РСР - висока нагорода радянського уряду за видатні успіхи в області сільського господарства. Серед численних гостей - стахановці підприємств, представники інтелігенції, бійці і командири Робітничо-Селянської Червоної Армії. Особливою групою виділяється делегація західних областей України в кількості 100 чоловік.
19 година 30 хвилин. В залі появляються товариші Хрущов, Корнієць, Бурмистенко, Гречуха, Бутенко, академік Лисенко. Їх тепло вітають делегати і гості.
Республіканську нараду передовиків сільського господарства України за дорученням Раднаркому УРСР і ЦК КП(б)У відкриває короткою промовою народний комісар земельних справ УРСР тов. Бутенко.
З великим піднесенням обираються керівні органи наради. У президію під бурхливі оплески обираються товариші: Хрущов, Корнієць, Бурмистенко, Коротченко, Гречуха, Тимошенко, Старченко, Жила, Бутенко, секретар Київського обкому КП(б)У Сердюк, академіки Лисенко і Богомолець, секретар Баштанського РК КП(б)У Миколаївської області Романов, професор «Асканія Нова» Гребень, старший агроном Шполянського райземвідділу Київської області Бубновський, голова колгоспу «Червона зірка» Краснокутського району Харківської області Ковальов, бригадир польової бригади колгоспу «Червоний шлях» Котовського району Молдавської АРСР Касьяненко, ланкова колгоспу ім. Першого Травня Черняхівського району Житомирської області Заглада, доярка радгоспу «Розовка» Запоріжської області Бутенко, тракторист МТС ім. Кагановича Грушківського району Одеської області Маковійчук, старший зоотехнік Синельниківського райземвідділу Дніпропетровської області Гордієнко, ланкова колгоспу «Червоний металіст» Дунаївецького району Кам'янець-Подільської області Чорна, голова селянського комітету села Скнель Львівського району Львівської області Харченко і інші, всього 33 чоловіки.
Під бурхливі довгонестихаючі оплески, вигуки «ура» у почесну президію обирається Політбюро ЦК ВКП(б), персонально товариші Сталін, Молотов, Ворошилов, Калінін, Каганович, Мікоян, Андреєв, Жданов, Хрущов, Берія, Швернік.
З новою силою гримить овація. Лунають вигуки «ура», «Хай живе великий Сталін!». Нарада одностайно обирає своїм почесним головою великого вождя народів товариша Сталіна.
На порядку денному одно питання: підсумки 1939 сільськогосподарського року і завдання на 1940 рік.
Слово для доповіді одержує секретар Центрального Комітету Комуністичної Партії (більшовиків) України Микита Сергійович Хрущов, зустрінутий бурхливими оплесками.
На початку своєї доповіді тов. Хрущов спиняється на підсумках роботи в 1939 році, оцінюючи їх у всіх відношеннях добрими. Одержаний значно вищий урожай по зернових культурах, ніж у 1938 році. Великі успіхи має Україна в боротьбі за розвиток колгоспного тваринництва, наявний величезний ріст політичної активності населення. Однією з видатних подій, про яку мріяв віками український народ, є визволення Робітничо-Селянською Червоною Армією трудящих Західної України і возз'єднання великого українського народу в єдиній Радянській Українській державі.
- Це велика політична подія, велике політичне завоювання, - говорить тов. Хрущов, - яке відбулось під керівництвом комуністичної партії, під керівництвом великого Сталіна. - Всі стають з місць і громова овація потрясає своди залу. Лунають привітальні вигуки на честь товариша Сталіна.
Тов. Хрущов велике місце в своїй доповіді приділяє величезному значенню XVIII з'їзду ВКП(б), на якому товариш Сталін підбив підсумки боротьби радянського народу за побудову соціалізму і намітив дальші шляхи розвитку нашої соціалістичної держави. Товариш Сталін намітив конкретну програму боротьби за 8 міліардів пудів зерна, збільшення виробництва технічних культур, за піднесення тваринництва. Доповідач говорить про потужну технічну базу сільського господарства України, яке має великі матеріальні засоби, про високий урожай зернових культур, одержаних в минулому році на Україні.
- Цілий ряд постанов Центрального Комітету ВКП(б) і Раднаркому Союзу РСР, - говорить тов. М. С. Хрущов, - сприяли дальшому розвиткові і піднесенню ініціативи колгоспних і радгоспних мас. Ці постанови є величезним вкладом в справу боротьби за високий урожай наших колгоспних і радгоспних полів, великим вкладом у розвиток і підвищення продуктивності тваринництва.
Тов. М. С. Хрущов дає глибокий аналіз роботи колгоспів, радгоспів, машиннотракторних станцій, районів і областей України в 1939 році і детально спиняється на завданнях, які стоять перед працівниками сільського господарства в 1940 році.
Свою доповідь тов. Хрущов закінчує словами:
- Хай живе великий український народ!
- Хай живе братство і дружба народів!
- Хай живе велика партія більшовиків!
- Хай живе великий вождь трудящих всього світу товариш Сталін!
Ці слова тонуть у бурхливих, довгонестихаючих оплесках. Делегати встають з місць і довго триває захоплююча овація на честь великого вождя і вчителя, мудрого Сталіна.
На цьому перше засідання наради передовиків сільського господарства України закінчується. Сьогодні, 9 лютого, нарада продовжує свою роботу.
Президія республіканської наради передовиків сільського господарства
1. Хрущов М. С.
2. Корнієць Л. Р.
3. Бурмистенко М. О.
4. Коротченко Д. С.
5. Гречуха М. С.
6. Тимошенко С. К.
7. Старченко В. Ф.
8. Жила Д. М.
9. Бутенко Г. П.
10. Сердюк З. Т.
11. Лисенко Т. Д.
12. Шило В. С.
13. Богомолець О. О.
14. Луценко Ф. Г.
15. Профатілов І. І.
16. Стахурський М. М.
17. Терещенко С. П.
18. Костюк Т. Я.
19. Кухар І. А.
20. Романов Ф. О.
21. Гребень Л. К.
22. Бубновський Н. Д.
23. Ковальов Я. І.
24. Касьяненко А. Г.
25. Заглада Н. В.
26. Бутенко К. А.
27. Маковійчук Д. Ф.
28. Максимчук М. Ф.
29. Романовський М. А.
30. Гордієнко П. А.
31. Чернявський К. С.
32. Чорна М. С.
33. Харченко П.
