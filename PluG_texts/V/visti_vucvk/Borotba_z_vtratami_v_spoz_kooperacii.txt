
 В зв’язку з чисткою кооперативного апарату виникає багато питань про загальне поліпшення кооперативної роботи. Цілком природньо, що поруч інших завдань стоїть і завдання виявити втрати в кооперації та повести проти них боротьбу, щоб високо піднести якість обслуговування робітничо-селянських мас, об’єднаних у споживчій кооперації. Звичайно, боротьба проти втрат не є якась чергова або тимчасова кампанія. Її треба провадити повсякчасно, але в перебігові чистки є більші можливості виявити конкретних винуватців втрат і зліквідувати це явище.
Втратами в торгівлі називають цілковиту або часткову загибіль товарів, продуктів споживання, тари тощо. Є втрати природні, що стаються з причин цілком незалежних від волі людини. До цієї групи втрат умовно зараховують такі втрати, що стаються в товарах через технічні умови розподілу та торгівлі: розлив, переважування, промаз, розпил, поход тощо.
Щоб вреґулювати втрати, Наркомторг встановив крайні норми. Втрати поза межами таких норм треба вважати за неприпустимі і за перевищення їх винних притягати до відповідальности, а різницю має сплатити відповідний продавець.
Друга група втрат, це так звані випадкові втрати – бій, зламання, зіпсуття та цілковите або часткове пошкодження, які виникають через необережність.
Третя категорія втрат – це так звані збиткові втрати товарів, тари тощо. Виникають вони наслідком безгосподарности, недбайливости, неохайности та злочинів. Так само бувають вони через невміння, некваліфікованість апарату. Нарешті, причиною їх є відсталість і невідповідність нашої торговельної та технічної бази до проведення певних заходів.Доведено, що втрати в цій групі найбільші, а збитки сягають тут сотень мільйонів карбованців. На цій ділянці шкідники й безгосподарники мають вдячні для себе можливості застосувати свою злу волю.
Худоба, наприклад, поки переходить від продуцента до різниці втрачає на вазі здебільшого через недогляд, через невчасну та недостатню годівлю й т. інш. Майже кожна тварина великої рогатої худоби втрачає таким способом від 1 1/2 до 3 пудів живої ваги, а збиток від цього сягає від 6 до 12 карбованців.
Ягоди, молоко, риба тощо псується коли довго лежить у невідповідних температурних умовах.
За підрахунками Держпляну, втрати на Україні лише на харчових продуктах щороку становлять 100 – 120 млн. крб., в 4 – 5 разів перевищуючи нормальні втрати таких продуктів по інших країнах. До цього ще треба додати величезну суму втрат, що стаються наслідком марнотратства та звичайних розтрат. Загалом сума виходить дуже солідна.
Першим кроком боротьби проти цього явища є безперечно виявлення непосередніх причин і конкретних винуватців. Тут безперечно багато прислужитися може має чистка кооперативного апарату. Виявляючи причини, конче потрібно в кожному окремому випадку накреслити й способи уникнути втрат надалі. Заходи боротьби проти них часом бувають дуже нескладні, і за бажання та сумлінного ставлення до роботи кожний працівник кооперації легко може їх додержувати. Ціла тара, чистота, обережність, вентиляція, уважне розважування, а головне – господарське ставлення до товару.
Звичайно кооперації треба накреслювати й ряд заходів до поширення капітального будівництва торговельних і промислових підприємств, до устаткування їх всім потрібним знаряддям.
Одночасно вона мусить подбати за оробітнення апарату, за підвищення його кваліфікації, за розвиток винахідництва та поширення раціоналізаторських заходів.
Комісії чистки в своїй роботі мають взяти все це на увагу і не обмежуватися тільки персональною чисткою окремих робітників, а глибоко проаналізувати всі причини виникнення втрат, детально обслідувавши організацію апарату, розподіл функцій у ньому, його навантаження і т. інш.
Серед пайовиків треба широко популяризувати справу боротьби проти втрат, треба зосередити навколо цього завдання всю увагу радянського суспільства і тоді перемога на цьому фронті буде цілком забезпечена.
Е. Грінберг.
 — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — — –
Присуд в справі кооперативу шкідників
СТАЛІНЕ, 31. (Наш. кор.). Окрсуд виніс присуд у справі шкідників сталінської та рутченківської кооперації. Головних обвинувачених Альперта, Кузнецова, Терентьєва і Козача засуджено до вищої міри соціяльного захисту, вісьмох обвинувачених – по десять років ув’язнення, дев’ятьох – по вісім років, решту на різні строки від одного до п’ятьох років.
Двох обвинувачених виправдано.
Брейтман.
 
