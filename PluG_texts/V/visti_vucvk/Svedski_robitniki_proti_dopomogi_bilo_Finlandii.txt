
СТОКГОЛЬМ, 8 лютого. (ТАРС). Робітники найбільших профспілкових організацій Східної Швеції - верфі Гета, майстерень Еріксберг, профспілки портових робітників в місті Гетеборг, а також профспілки Папірус в Мельндалі переважною більшістю голосів висловились проти подання допомоги маннергеймівським бандам.
Профспілкові збори найбільшої в Швеції верфі - Гета - прийняли резолюцію, в якій протестують проти розгнузданої кампанії брехні і наклепу, проводжуваної шведською реакцією проти Радянського Союзу. Як повідомляє шведська газета «Ню даг», збори робітників верфі Гета відкинули пропозицію соціал-демократа Гаральда Свенсона, який пропонував подати допомогу білофінському «урядові». Робітники, які виступили на зборах, викрили справжні цілі кампанії допомоги біло-Фінляндії.
На цих же зборах обговорювався циркуляр реформістського керівництва профспілок про виключення з профспілки комуністів і інших революційних робітників. Не зважаючи на всі спроби соціал-демократичних лідерів розколоти робітників, їм не вдалось добитись успіху. Пропозиція реформістського керівництва профспілок була рішуче відкинута переважною більшістю робітників. З 900 членів профспілки, які брали участь в зборах, лише 100 чоловік голосувало за пропозицію соціал-демократів.
Збори одностайно прийняли резолюцію, в якій говориться: «Ми звертаємось до уряду з вимогою припинити протизаконне вербування «добровольців» для біло-фінської армії, а також здійснення інших заходів, які ставлять під загрозу нейтралітет і мир в нашій країні».
Газета «Ню даг» публікує лист шведського робітника, який протестує проти допомоги маннергеймівським бандитам. «Недавно повідомлялось, - пише робітник, - що шведські капіталісти пожертвували біло-фінському урядові 62 млн. крон».
Автор листа підрахував, що «62 млн. крон вистачило б для того, щоб підвищити зарплату на 100 крон 620 тис. шведських робітників або ж надати місячну допомогу по безробіттю в розмірі 100 крон понад 50 тис. шведських робітників і виплачувати її протягом року».
***
ОСЛО, 8 лютого. (ТАРС). Норвежська газета «Арбейдерен» повідомляє, що вчора в місті Одда (Норвегія) відбулися збори об'єднання домгосподарок. В резолюції, прийнятій на зборах, домгосподарки вимагають припинення допомоги маннергеймівській Фінляндії. Вони закликають боротися проти наклепної кампанії, яку провадить норвежська реакційна преса проти Радянського Союзу.
Підступи англо-французського блоку в Литві
КАУНАС, 7 лютого. (ТАРС). Цими днями у Вільно була викрита друга змовницька організація польських офіцерів. Керована агентами англо-французького блоку, вона ставила своєю метою підрив литовської державності. Як передають, литовськими властями арештовано більше 80 учасників цієї організації.
Повідомляють, що уряд, який досі реєстрував поляків, що прибули нелегальним шляхом з інших країн, як біженців, тепер, у зв'язку з викриттям змов, видав розпорядження, за яким всі поляки, що нелегально переходять литовський кордон, висилатимуться назад.
***
БЕРЛІН, 8 лютого. (ТАРС). Німецьке інформаційне бюро передає, що розслідування діяльності викритої у Вільно польської терористичної організації привело до дальших арештів. Арештований колишній польський полковник Владислав Шнейдовський, який виконував обов'язки касира таємної організації. Конфісковано багато грошей в іноземній валюті.
Голод і злидні в біло-Фінляндії
СТОКГОЛЬМ, 8 лютого. (ТАРС). Населення територій, зайнятих білофінами, зазнає виключних нестатків і лихоліть. Голод і злидні стали звичайним явищем у білофінських містах і селах. Навіть білофінська преса змушена визнати наявність голоду в ряді районів країни. Газета «Уусі суомі» 23 січня повідомила про те, що вичерпались запаси хліба. Інша газета, «Вазабладет», яка виходить в місті Ваза, пропонує населенню споживати менше хліба. Це необхідно, пише газета, «як для приватної, так і для національної економіки». Меню білофінського солдата складається виключно з горохового супу і вівсяної каші. Відмічені масові факти невдоволення фінських солдатів.
Газета «Данцігер форпостен» повідомляє, що всі запаси одягу насильно відібрані у населення маннергеймівськими бандитами. Не вистачає палива.
Розправа білофінської жандармерії над колишнім членом сейму
СТОКГОЛЬМ, 8 лютого. (ТАРС). Шведська газета «Ню даг» опублікувала лист відомого фінського соціал-демократа, колишнього депутата сейму Маурі Рюемя, в якому він заявляє, що фінських робітників силою відправляють на фронт. Фінський робітничий клас, пише Рюемя, завжди був одностайним в своєму бажанні зберегти дружні відносини з Радянським Союзом.
Як тепер стало відомо, повідомляє газета «Ню даг», цей лист Рюемя потрапив у руки білофінської охранки, і Рюемя був схоплений жандармерією. Життя його в небезпеці.
«Берлінер берзенцейтунг» про радянсько-естонські відносини
БЕРЛІН, 8 лютого. (ТАРС). Публікуючи промову міністра закордонних справ Пійпа, присвячену 20-річчю Тартуського миру, газета «Берлінер берзенцейтунг» підкреслює, що Тартуський договір є наріжним каменем всієї естонської зовнішньої політики.
Англія, пише газета, намагалась втравити естонський народ у війну проти Радянського Союзу. Не випадково західні держави були так невдоволені укладенням пакту про взаємодопомогу між Естонією і Радянським Союзом. «Політика Москви, - підкреслює газета, - була лавиною, яка поховала всю попередню англійську зовнішньополітичну систему в Східній Європі».
«Справа» сенатора Марселя Кашена
ПАРИЖ, 8 лютого. (ТАРС). Відомий французький комуніст редактор закритої властями газети трудящих «Юманіте» Марсель Кашен є єдиним комуністом у складі французького сенату.
Після того, як реакціонери розправились з комуністами в палаті депутатів тепер поставлено питання про позбавлення Кашена сенаторських прав. Для цієї мети на вимогу Даладьє в сенаті утворена спеціальна комісія, яка повинна створити «справу» сенатора Кашена. Ця комісія тепер займається «збиранням» матеріалів у цій «справі».
Обшуки у бельгійських комуністів
ПАРИЖ, 8 лютого. (ТАРС). Як повідомляє агентство Гавас, прокуратура міста Монс (Бельгія) провела численні обшуки у комуністів промислового району Борінаж.
 
