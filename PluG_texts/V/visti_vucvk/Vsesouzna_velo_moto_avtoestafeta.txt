
Всесоюзна Рада фізичної культури влаштовує вело-мото-автоестфету, що йтиме за 9 маршрутами до червоної столиці – Москви. Ця естафета має за мету принести XVI всесоюзному з’їздові партії рапорт про досягнення, що їх має робітнича кляса радянського Союзу, що будує за проводом комуністичної партії соціялізм.
Нині десятки й сотні підприємств ухвалюють постанови про повну ліквідацію тих хиб у роботі виробництва, що досі ще не ліквідовані, що досі заважають виконати плянові завдання, до XVI-го партз’їзду. І ті заводи, що прийняли на себе цей обов’язок, повинні будуть доповісти за допомогою гінців на велосипедах партз’їздові про те, наскільки вони впорались з цим завданням, як вони будують свою роботу надалі, щоб запобігти «проривів», що були раніше, в дальшому виконанні плянових завдань свого виробництва.
Це основна мета естафети.
Друге, що треба досягти цією естафетою, це перевірити виконання постанов ЦК ВКП(б) про фізкультурний рух. Чимало організацій ще й досі кволо працюють в галузі фізкультури, чимало не перебудували своєї роботи відповідно до завдань сучасного періоду. Гінці, що нестимуть естафету – кращі виробничники фізкультурники – повинні будуть розбуркати свої фізкульторганізації до справжньої перебудови фізкультури на нових засадах.
На терені України проходять два маршрути, що захоплюють 13 округ, 1-й Одеса – Москва через Першотравенськ, Гумань, Білу Церкву, Київ, Чернігів і 2-й Севастопівль – Москва через Мелітопіль, Запоріжжя, Дніпропетровське, Харків. Окружні штаби сприяння естафеті, що їх негайно слід утворити по округах, де проходитиме маршрут її, повинні негайно розпочати роботу щодо створення певної громадської думки навколо роботи наступного партз’їзду, роботи своїх виробництв та естафети й мети її. Кожен завод, кожне підприємство мусить подати рапорт партз’їздові, що його приставлять велосипедисти до Москви.
По дорозі, не зважаючи на велику норму добового перебігу (200 - 250 клм.) естафетчики мусять провести велику кампанію щодо популяризації роботи партз’їзду. Естафета, що її отримують на місці загони, повинна не затримуючись йти далі, а команда, що привезла її, залишається для проведення роз’яснювальної роботи на місці, і лише після цього повертається до місця виходу.
Зворотний шлях естафети такий самий, як і до Москви, але вже буде проводитись аґітаційна робота щодо популяризації рішень партз’їзду. 
Орієнтовно фініш намічено на 23 червня о 5 год. веч. в Москві – стадіон Динамо. Часу залишилося надзвичайно мало і кожна організація повинна негайно взятись до роботи аби забезпечити максимальну участь суспільности в цій великій і важливій роботі. 
М. Бунчук.
***
- Оргкомітет в справі проведення Всесоюзної авто-мото-велоестафети, що його утворено при ВРФК України, вилучив для керівництва та сприяння велоестафеті, спеціяльну комісію. Комісії доручено в 2-х денний термін розробити конкретні вказівки щодо проходження естафети на території України.
- Оргкомітет ухвалив організувати зоряний авто-мотоперебіг по Україні до Харкова, з тим, щоб з Харкова українська колона вийшла до Москви з загальним фінішем у Москві разом з всесоюзною велоестафетою.
Орієнтовна кількість колони України, що піде в перебіг Харків-Москва-Харків – 30 мотоциклів та 10 автомашин. День виходу з Харкова орієнтовно намічено 21 червня.
 — — — — — — — — — — — — — — — — — — — — — — — — — — — — — — — — — — — — — — — — — — — — — 
Велоперебіг Харків – Ленінґрад
Харківське спортивне товариство «Динамо» організувало велоперебіг Харків – Ленінґрад. У перебігові беруть участь 7 чол. З них 5 членів «Динамо» – т. т. Гриценко, Потриарка, Нікіфоров, Зайков і Толкачов. Разом з ними їдуть два робітники Харківського державного велозаводу ім. тов. Петровського.
Кошти на організацію велоперебігу відпустило Харківське т-во «Динамо». Учасники перебігу їздять на 5 веломашинах виробництва заводу ім. Петровського, одна машина марки «Латвело», друга – «БСА». Це дасть змогу випробувати якість наших радянських машин, виробництва заводу ім. Петровського.
Учасники перебігу будуть у дорозі 15 день. За цей час вони мають провести значну аґітаційно-пропаґандистську роботу. Вони провадитимуть бесіди про перебудову фізкультурної роботи та, зокрема, про спорт.
Центральній раді «Динамо» учасники перебігу передадуть грамоту від харківських динамівців.
Старт учасникам перебігу дали 1-го червня о 8-й год. ранку біля клюбу ДПУ. 
