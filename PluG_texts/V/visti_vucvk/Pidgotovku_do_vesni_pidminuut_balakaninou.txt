
В Миколаївській області надзвичайно повільно розгортається підготовка до весни, ганебно затягується ремонт тракторів. На 20 січня по МТС області відремонтовано 45% тракторного парку, а за останню п'ятиденку лише … 6%.
Дуже загрозливий стан утворився тут з ремонтом тракторів «ЧТЗ». Аджеж це факт, що на 20 січня з 1000 тракторів «ЧТЗ», які потребують ремонту, відремонтовано 13%.
План ремонту тракторів, природно, подається в штуках, а, проте, «штуки» бувають різні. Часу на ремонт тракторів «ЧТЗ» потрібно майже в два з половиною рази більше, ніж на ремонт трактора марки «ХТЗ» або «Універсал».
Отже, виходить, що кількість відремонтованих тракторів становитиме не 45%, а значно менше. Ця обставина ще більше підкреслює недопустимість благодушності, заспокоєності і вимагає більшовицьких заходів, бо збереження нинішніх темпів ремонту, як ми вже сказали, означає загаяння з закінченням ремонту не тільки до середини березня, а й навіть до квітня.
Є любителі покричати про відсутність запасних частин. Недавно була обслідувана Порутинська МТС, Очаківського району. З'ясувалося, що вона цілком забезпечена частинами і всім необхідним для ремонту. Проте, план ремонту для МТС виконала лише на 18%.
Не кращий стан з ремонтом тракторів і на моторо-ремонтних заводах. Наприклад, з 50 моторів «ЧТЗ», що їх повинен відремонтувати Бериславський завод, не відремонтовано жодного. На Кіровському заводі з 140 моторів «ЧТЗ» відремонтовано тільки 14. На Херсонському - з 70 - 22. Якість ремонту вкрай погана, особливо на Кіровському заводі «Червоний Профінтерн». На цьому ж заводі багато тракторів після ремонту було забраковано. З 150 моторів, випущених після ремонту (всіх марок), забраковано 100. В кожному моторі виявлено по 15-20 дефектів.
Треба прямо сказати, що справжнього більшовицького керівництва підготовкою до сівби в Миколаївській області нема. В цьому особливо переконуєшся, коли аналізуєш становище в окремих районах і МТС. Є три групи районів, в тому числі південна група зерно-бавовницьких, що, природно, першою вступає в сівбу. От саме в цій групі стан з ремонтом тракторів особливо сумний. Так, Михайлівська МТС на 20 січня відремонтувала … 21%, при чому з 9 тракторів «ЧТЗ» не відремонтувала жодного, Челбоська МТС виконала план ремонту на 23%. Колончацька МТС відремонтувала 27% тракторного парку, при чому з 13 тракторів «ЧТЗ» відремонтовано лише 1. Горностаївська МТС виконала план ремонту на 29%, а з 10 «ЧТЗ» не відремонтувала жодного.
Під таке нестерпне становище заступник начальника облЗУ Кірілов вважає можливим підвести «об'єктивні причини», що, мовляв, переважна частина районів південної групи відокремлена від решти території області широкою смугою Дніпра, що впадає біля Очакова в Чорне море. Все це, виявляється, на думку тов. Кірілова, тісно зв'язане з недопустимими темпами ремонту тракторів. Так уже «планували» нині викриті шкідники з Одеського облЗУ, що в цій частині району ремонтна база МТС надзвичайно слабка, через що багатьом МТС доводиться відправляти тракторні мотори на Бериславський і Херсонський ремонтні заводи.
Обидва заводи розміщені якраз на протилежному березі Дніпра. І от виникла «непоборна» перешкода: як приставити мотори на заводи, як їх забрати назад! Дніпро замерз, але для їзди на санях лід дуже слабкий, розбити кригу теж не можна, бо криголам, який є в Херсонському річковому порту, саме тепер, зимою, адміністрація порту поставила на ремонт. Як же бути? Та це ще не все. Виникають додаткові труднощі. В Херсоні є база запасних частин обласного відділу ГУТАП. На цьому складі багато запасних частин, зокрема призначених для Бериславського ремонтного заводу. Але Бериславський завод може одержати запасні частини тільки від Кахівського агентства ГУТАП'у. А їх розділяє Дніпро. Так от, щоб частини потрапили на завод, треба їх спочатку з Херсона переправити на другийй берег, приставити в Кахівку, і тоді знову переправити назад, на правий берег у Берислав.
В цей же час директор Каїрської МТС дзвонить в облЗУ і просить поради:
- Що робити? Приватники беруться переправити мотори через Дніпро по 100 крб. за мотор, але без гарантії - якщо провалиться крига і мотор потоне - відповідати не будуть…
ОблЗУ дало санкцію на цю витрату.
Усі ці «проблеми» з перевезенням тракторних моторів і запасних частин через Дніпро прямо сміхотворні. Серйозні люди, замість рішучих більшовицьких заходів, санкціонують недопустиме розбазарювання державних коштів. Звідки така безпорадність у миколаївських обласних організацій? Невже слабенька дніпровська крига виростає в таку непоборну перешкоду, невже її не можна зломати? Звичайно, можна! Але для цього спочатку треба зломити крижану байдужість керівних обласних організацій і, насамперед, облЗУ.
В цьому криються причини відсутності в області соціалістичного змагання у підготовці до весняної сівби, відсутності допомоги стахановському рухові в МТС і МТМ. В цьому причина неподобного ставлення в багатьох МТС до побутових потреб людей, які працюють на ремонті тракторів. Створюється таке враження, що в облЗУ люди живуть тільки від зведення до зведення. Поглянувши на невтішні цифри п'ятиденки, ці люди починають розмовляти самі з собою: погано йдуть справи, якщо так буде й далі, то можна опинитися перед загрозою зриву…
Отак - до наступного зведення, після якого керівники облЗУ знову розводять руками й дивуються, чому так погано йдуть справи.
Весь цей величезний апарат, що увібрав у себе багатьох спеціалістів, працює в значній мірі на холостому ходу, не здійснює оперативного керівництва районами і МТС, не вивчає, не узагальнює і не передає досвіду передовиків.
Л. Норін.
Міськпартком в ролі спостерігача
Звіти ревізійних комісій не раз сигналізували про те, що нестача борошна на державних млинах Житомирської області усе збільшується. За 1937 рік розкрадено понад 10 тис. пудів борошна в наслідок шкідницької діяльності осіб, які пролізли до млинів і почувають себе там і досі в цілковитій безпеці. Це - технічний директор комбінату Коган, бухгалтер Фельдман, завідуючі млинів Сквирський, Досик, Вайсберг та інші.
В чому ж справа? Справа в тому, що на млинкомбінаті шахраям і пройдисвітам потурають. Керівник комбінату Ліхтман втратив політичну пильність. До чесних робітників ставився зневажливо, на їх критику не зважав. Людям з темним минулим, знятим в інших організаціях за розтрати, він довіряв завідування млинами.
Як приклад, що характеризує керівництво Ліхтмана, можна навести такий факт. Коли було доведено, що завідувач Смоковського млина Сквирський розбазарив 3.200 пудів борошна, він вирішив справу по-приятельському: залишив на посаді завідувача млина Сквирського, а той згодом вкрав ще 1.500 пудів борошна.
Прокуратура викрила зграю шахраїв. Слідством доведені зловживання Когана, Фельдмана, Сквирського та інших. Але роль керівника комбінату Ліхтмана в розбазарюванні державного борошна слідство обминуло, а суд затягує справу близько чотири місяці. Київський облсуд не спромігся розглянути її з серпня до грудня, а тепер зволікає з розглядом Житомирський облсуд.
Міськпартком, якому добре відома шкідницька практика на млинкомбінаті, не міг вигадати нічого кращого, як призначити Ліхтмана на іншу роботу. Нікого в міськпарткомі не обходить, що справа про злочини, припущені Ліхтманом, десь маринується в шухлядах суду.
Й. Мініс.
Слідами наших виступів
«600 нерозглянутих справ»
Під таким заголовком у «Вістях» було вміщено лист С. Зіненка, який сигналізував про обурливе ставлення до скарг в Радомишльському райвиконкомі, Житомирської області.
За кілька місяців назбиралося 600 нерозглянутих скарг колгоспників, але нікого в райвиконкомі це не обходить.
Райком КП(б)У, який перевіряв цю кореспонденцію, повідомив редакцію, що факти зволікання з розглядом 600 скарг були наслідком шкідницької діяльності нині викритого ворога народу. Вжито заходів до забезпечення своєчасного розгляду скарг.
«Одеський облрадіокомітет не оздоровлений»
У зв'язку з вміщеною 11 січня цього року кореспонденцією «Одеський облрадіокомітет не оздоровлений», завідувача сектору дитячого мовлення Л. Печенюк з роботи знято.
На широкій виробничій нараді працівників облрадіокомітету накреслено ряд практичних заходів щодо ліквідації шкідництва в радіомовленні.
