
Робота Сесії Верховної Ради СРСР була для мене найвищою школою державного діяча. Те, що ми, депутати, працювали разом з великим Сталіним, який нас вирощує, як дбайливий садівник, сповнює кожного з нас невимовним щастям і гордістю. Участь товариша Сталіна в роботі Сесії всіх нас якось по-особливому запалювала натхненням. Уся робота Сесії, кожен виступ депутата яскраво підкреслювали морально-політичну єдність радянського народу, його згуртованість навколо любимого Сталіна, комуністичної партії, радянського уряду.
Ухвали Сесії приймалися одноголосно, з великим піднесенням. Ніколи не забути грандіозної демонстрації трудящих червоної столиці на честь Сесії. Це був могутній людський потік, грізний і величний своєю силою, своїми розмірами. Ця демонстрація ще раз підкреслила непорушну єдність народу з своїм радянським парламентом.
Незабутнє враження залишилось у мене від зустрічі в Кремлі, після закінчення роботи Сесії на вечері з товаришем Сталіним, від тосту вождя народів товариша Сталіна за героїв громадянської війни, за славних соколів нашої соціалістичної батьківщини - льотчиків, Героїв Радянського Союзу.
Я горю бажанням якнайшвидше зустрітися з своїми виборцями, розповісти їм про роботу Сесії, про нашу силу й міць. Хочеться самому ще енергійніше працювати, повсякденно, на кожному кроці своєї роботи відчувати себе гідним слугою радянського народу.
О. Будній.
Депутат Верховної Ради СРСР, стахановець Крюківського вагонного заводу.
Тепла, товариська зустріч
ДНІПРОПЕТРОВСЬК, 25. (Спецкор «Вістей»). Дуже жваво пройшла вчора зустріч червоноармійців, командирів і політпрацівників Н-ської частини з депутатом Верховної Ради СРСР від Ново-Московської виборчої округи В. Павленком - лейтенантом цієї частини.
Присутні зустріли депутата вигуками «ура», влаштували йому бурхливу овацію.
Тов. Павленко розповів про роботу Сесії Верховної Ради СРСР, про свої враження.
- На Сесії всі ми, депутати, - сказав тов. Павленко, - своєю однодушністю в рішеннях показали морально-політичну єдність всього радянського народу, з якою він йшов до виборчих урн та зустрічав Сесію Верховної Ради.
Депутат поділився з присутніми тією наукою для подальшої своєї роботи, як командира Червоної Армії і державного діяча, що він її виніс з роботи Сесії.
Багато запитань посипалося з численної аудиторії, коли він закінчив. Червоноармійці проявили надзвичайно великий інтерес до найрізноманітніших питань, зв'язаних з роботою Сесії. Їх цікавило і те, як депутати різних національностей, багато з яких не знають російської мови, розуміли один одного; яке враження справила червона столиця - Москва - у дні роботи Сесії; хто з депутатів, персонально, вніс додаток до 49 статті Конституції СРСР; як поводились на Сесії іноземні дипломати, чи були зокрема представники Іспанії, і таке інше і т. п.
Промовці на зустрічі відзначали, що в роботі Сесії цілком відбилася все зростаюча господарська і оборонна міць соціалістичної батьківщини. Вони нагадували ще і ще раз своєму депутатові, щоб завжди у всій своїй діяльності він неухильно додержувався вказівок великого Сталіна: бути у тісній дружбі з масами виборців, бути вірним слугою народу, вчитися в мас.
Зустріч проходила у теплій, товариській обстановці.
Депутат звітує перед народом
СТАЛІНО, 25. (Власкор «Вістей»). На шахті №17/17-біс Рутченково відбувся багатолюдний мітинг, де виступав депутат Верховної Ради СРСР - керівник тресту «Сталінвугілля» тов. Смірнов.
Він докладно розповів про роботу першої Сесії народного парламенту, про рішення, ухвалені нею.
Коли т. Смірнов згадує ім'я великого Сталіна, лунають гучні оплески, могутнє «ура» на честь любимого вождя.
З промовами на мітингу виступили тов. Науменко - інженер шахти, робітник тов. Коломійцев та інші. Всі вони схвалювали рішення історичної Сесії і заявляли, що трудящі шахти №17/17-біс докладуть всіх зусиль, щоб вуглевидобуток зростав з кожним днем.
В резолюції робітники вітають Верховну Раду СРСР, схвалюють рішення Сесії, вітають свого вождя, першого всенародного депутата - великого, рідного Сталіна і зобов'язуються найскорше виконати наказ наркома важкої промисловості, домігтися щоденного видобутку вугілля в 2.500 тонн.
У київському обкомі КП(б)У
Не зважаючи на те, що з часу ухвалення рішень лютнево-березневого Пленуму ЦК ВКП(б) (1937 рік) минув майже рік, постанова Пленуму про добір третіх секретарів райкомів КП(б)У по окремих парткомах Київської області виконується незадовільно.
До цього часу ряд райкомів партії - Ленінський (м. Київ), Жашківський, Корсунський, Ладижинський, Підвисоцький, Тальнівський, Таращанський, Уманський, Христинівський ще не підібрали третіх секретарів райкомів КП(б)У. В ряді райпарткомів області до цієї справи підійшли формально і, всупереч постанові Пленуму ЦК ВКП(б) і вказівкам товариша Сталіна, обрали третіми секретарями таких працівників, які за характером своєї роботи не можуть виконувати обов'язки третіх секретарів райпарткомів. Так, обрано: райпрокурорів (Вільшанський, Іванківський, Олександрівський райони), директорів МТС (Бабанський, Златопольський і Розважівський райони), і навіть голів райвиконкомів (Богуславський і Димерський райони).
Відзначивши в своїй постанові неприпустиме ставлення окремих райкомів КП(б)У області до виконання рішення лютнево-березневого Пленуму ЦК ВКП(б) про добір третіх секретарів райкомів КП(б)У, бюро Київського обкому КП(б)У запропонувало всім райпарткомам, де до цього часу ще немає третіх секретарів, дібрати таких протягом місяця. Це повинні бути товариші політично підготовлені і перевірені, які мають певний досвід партроботи і зможуть на ділі бути заступниками перших секретарів райкомів КП(б)У.
Бюро обкому КП(б)У заборонило райпарткомам знімати і переводити без його відома на іншу роботу третіх секретарів райкомів КП(б)У.
(РАТАУ).
