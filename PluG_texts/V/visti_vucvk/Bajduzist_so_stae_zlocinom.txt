
27-го лютого мало відбутися поширене засідання харківської окружної комісії сприяння держкредитові та ощадсправі разом з усіма місцевими комісіями при підприємствах і установах. На цьому засіданні мали розглядати найважливіше питання, що нині цікавить всіх робітників – про нову позику “П’ятирічка за чотири роки”, про обмін на обліґації цієї позики обліґацій випущених раніше позик індустріялізації та зміцнення селянського господарства.
Здавалося-б, – всі місцеві комісії мали прибути на таку нараду. Тим паче, що в оголошенні окр. комісії було зазначено, що місцеві комісії сприяння повинні явитися в повному складі.
Проте, прибули… 73 чол., рахуючи серед них і членів окр. комісії і представників банків, що не є членами комісій сприяння. За такого числа присутніх, звичайно, збори не відбулися. Їх відклали на сьогодні о 6-й годині в пом. Міської ради (майд. Тевелева).
Нині, коли на місцеві комісії покладається надзвичайно важливі функції, коли їх треба, як мога зміцнити і пожвавити їхню роботу, – столичні комісії сприяння в перший же день масового обговорення умов нової позики виявили свою байдужість і абсолютну непрацездатність. А є постанова центральної комісії – розпускати непрацездатні комісії сприяння позикам…
Сподіваємось, що сьогодні на нараду комісій сприяння прибуде значно більше представників низових комісій. Не зайвим було б повідомляти про комісії, що не являться на збори без поважних причин, їхні колективи і фабзавмісцевкоми.
 — — — — — — — — — — — — — — — — — — — — — — — — — — — — — — — — — — — — — — — — — — — — — — -
Де касується земельні громади?
ВУЦВК і Раднарком УСРР ухвалили скасувати земельні громади в районах суцільної колективізації, а також у селах, де більшість бідняцько-середняцької людности охоплено виробничою с.-г. кооперацією.
Це робиться для того, щоб позбутися розбіжности в роботі с.-г. організацій на селі, щоб поширити права сільських рад щодо розпорядження землею та щоб усунути всі перешкоди на шляху до масової колективізації бідняцько-середняцьких господарств.
Всі справи, документи, гроші, реманент, машини та інше майно скасованих земельних громад передають відповідним сільським радам. Ці останні ліквідують справи касованих громад і сплачують їхню заборгованість. Решту ж майна і грошей сільські ради передають: у районах суцільної колективізації – с.-г. колективам, що утворилися із складу скасованої земельної громади, або кущовим об’єднанням с.-г. колективів, а по іншим місцевостям – с.-г. виробничим кооперативним товариствам.
Ліси, що є в користуванні скасованих земельних громад передають: в районах суцільної колективізації – кущовим об’єднанням колективів, а по інших місцевостях – відповідним кооперативним товариствам.
Щодо індивідуальних селянських господарств, які не ввійшли до с.-г. колективів, то сільради безпосередньо розв’язують усі питання землекористування і встановлюють обов’язкові заходи до провадження сільського господарства, що стосуються до них. 
