
До Москви прибула хінська делеґація
МОСКВА, 9. 9-го травня до Москви прибула хінська делеґація на радянсько-хінську конференцію на чолі з повноважним представником уряду Хіни, головою правління ХСЗ Мо Де-гуєм. У складі делеґації Лю Цзе-жун, Ту Вей-цзен, Ван Цен-сі і секретарський персонал.
***
ПЕЙПІН, 8. Го Дай-цзі (колишній комісар закордонних справ провінціяльного уряду Цзянсу і тов. мінзаксправ нанкінського уряду), що перебуває тепер у Тянцзіні, на розмові з співробітником «Норт Чайна Стар» заявив: «Нинішня боротьба в Хіні є боротьба всього Гоміндану в цілому, за винятком Чан Кай-ші, проти нанкінської військової диктатури. Ван Тін-вея вважають за лідера всього Гоміндану, а не будь якого крила партії».
Зупинившися далі на питанні про радянсько-хінські стосунки, Го Дай-цзі заявив: «Ми, безумовно, прихильники вреґулювання радянсько-хінських стосунків і вважаємо за вельми бажане і потрібне встановити дипломатичні стосунки з СРСР на такій же основі, як радянсько-німецькі, англо-радянські стосунки і т. інш. Для Хіни це особливо важливо, бо СРСР і Хіна мають найбільший у світі спільний кордон».
Говорячи про позицію Мукдену, Го Дай-цзі заявив, що Мукден у теперішній політичній боротьбі стоятиме на невтральній позиції.
***
Ред. Приїзд до Москви хінської делеґації ставить на порядок дня проблему радянсько-хінських взаємин. Хоч за хабарівським протоколом завданням радянсько-хінської конференції є вреґулювати спірні питання, що стосуються Хінсько-Східньої залізниці але, як видно, хінська сторона висуває намір використати конференцію для загального вреґулювання радянсько-хінських взаємин, які тяжко порушено усією політикою нанкінського уряду. Радянська громадськість у цілковитому єднанні з урядом Радянського Союзу ніколи не відступала від того погляду, що ворожі Радянському Союзові виступи нанкінських чи інших мілітаристів найменшою мірою не зможуть похитнути глибоко дружніх взаємин наших до хінського народу, що бореться за своє визволення. У всіх офіціяльних актах радянського уряду, у всіх протестах його проти ворожих дій нанкінських та інших мілітаристів завжди чітко висловлювалось непохитність цього дружнього відношення. Тим то погляди, які, наприклад, висловив Го Дай-ціз, а також інші хінські діячі, що висловлювались за вреґулювання радянсько-хінських взаємин взагалі, безсумніву матимуть з радянської сторони цілком співчутливий відгук.
 — — — — — — — — — — — — — — — — — — — — — — — — — — — — — — — — — — — — — — — — — — — — — –
Примусові роботи для безробітних у Німеччині
БЕРЛІН, 9. Орган важкої промисловости «Дойче Берґверкс Цайтунґ» у передовиці під заголовком «Давно час» вважає за потрібне загалом зменшити зарплату робітникам і продовжити робітний день, не збільшуючи водночас зарплати, запровадити примусові громадські роботи для безробітних і порушити питання про запровадження загальних примусових робіт у тій формі, як їх провадили за допомогою профспілкових ватажків підчас війни. Відряджати безробітних до прикордонних областей і особливо колоній. Тих, хто відмовляється від відрядження, повинно позбавляти допомоги.
***
Ред. Проводирі німецької важкої промисловости, провівши через партії урядового бльоку, якими вони керують, фінансову реформу, що різко погіршує становище робітничої кляси і такою ж мірою полегшує оподаткування промисловости, тепер вимагають від уряду Брюнінґа дальших кроків у тім же напрямі. Разючий проєкт щодо посилення експлуатації пролетаріяту, який запропонував орган німецької важкої промисловости, є найзухвалішим викликом, що його будь-коли у післявоєнну добу було кинуто німецькій робітничій клясі. Не кажучи вже за пропозицію провести загальне зменшення заробітної плати та збільшити робітний день, – з такою пропозицією виступив ще Стінес у 1923 р., – німецькі промисловці пропонують перетворити німецьких безробітних на колоніяльних рабів, присуджених на примусову працю. Якщо цілком зрозуміла пропозиція відрядити безробітних примусовим порядком для роботи на окраїнах, – це другий подарунок аґраріям, друга зділка між аґраріями та промисловцями, – то не так зрозуміло, що мислять під примусовим відрядженням безробітних для роботи в колоніях. Німеччина колоній не має. Тим то можна припустити лише те, що гадають провести експорт безробітних з Німеччини на тих же засадах, на яких з Хіни та Індії експортують кулів. Надзвичайно характерно, що орган важкої промисловости, виступаючи з таким проєктом, посилається на практику доби світової війни, коли примусові роботи здійснювалось за допомогою реформістських профсоюзів. Очевидно, на таку допомогу німецькі промисловці розраховують і тепер.
 — — — — — — — — — — — — — — — — — — — — — — — — — — — — — — — — — — — — — — — — — — — — — — -
ВАРШАВСЬКА ПОЛІТИКА ПОДВІЙНОСТИ
Польська дипломатія заспокоює громадську думку
ВАРШАВА, 8. Польський офіціоз «Газета Польська» виступає сьогодні з широкою передовицею, присвяченою 10-річчю Київського походу.
Роблячи застереження що «концепція в даний момент неактуальна», «Газета Польська» підкреслює величезну політичну цінність концепції. «Коли б нам пощастило її реалізувати, бльок держав від Балтицького до Чорного моря являв би ідеальну господарчу структуру і міг би протипоставлятися не тільки Сходові, а й Заходові. Закінчення війни не дало реалізувати цей плян. Але Польща може пишатися наслідками того, що їй пощастило зробити. Польський плян був гідний польських історичних традицій, – найголовніше він відкривав перспективи великого майбутнього не тільки перед Польщею, а й перед всією Східною Европою».
Про ці перспективи квапиться тепер нагадати польський офіціоз. Момент дійсно обрано слушний.
***
ЛОНДОН, 6. Прес-бюро польського посольства у Лондоні містить в «Манчестер Ґардіян» спростовання відомостей, що їх передав московський кореспондент цієї газети. В офіціяльному спростованні, між іншим, повідомляється, що між Польщею і Союзом РСР складено спеціяльний договір про ненапад від 31 грудня 1928 року, а також, що за заявою польського міністра закордонних справ Залєського, «торговельний договір між Польщею і СРСР складуть найближчим часом».
***
Ред. Стаття польського офіціозу, з нагоди десятиріччя Київського походу, цілком відповідає політичним прагненням тієї частини польських провідних кіл, зі складу якої було висунуто найвидатніших міністрів «уряду полковників». Ця стаття відверто заявляє, що перебування Юзефського у складі польського уряду, а також інших діячів того ж типу, складає конкретне виявлення стійкости у цих польських колах знаменитого пляну маршала Пілсудського про створення федеративної Польщі. Щоправда, мрії польських імперіялістів довели їх у 1920 р. до Києва, але по тому цей шлях у зворотному напрямі пройшла Червона армія. Польський офіціоз з ненаслідованою легкістю мислення заявляє, що в даний момент концепція Київського походу не актуальна. Висновок із цієї заяви напрошується сам собою. Не актуальна сьогодні, ця концепція може бути актуальною завтра. Цікаво, що поряд із такою «миролюбною» деклярацією польський офіціоз виступає одночасно з офіційним спростованням, яке опублікувало польське посольство у Лондоні, з приводу повідомлення московського коресподента «Манчестер Ґардіян» про далеко не нормальний стан радянсько-польських взаємин. Політику подвійности, що її систематично провадиться в Варшаві, політику аґресивних намірів та мирних заяв давно вже викрито й оцінено.
 — — — — — — — — — — — — — — — — — — — — — — — — — — — — — — — — — — — — — — — — — — — — — — –
В ІНДІЇ ШИРИТЬСЯ РЕВОЛЮЦІЙНО-ВИЗВОЛЬНИЙ РУХ
Місто Шолапур перебуває в руках повстанців
ЛОНДОН, 9. Місто Шолапур (Індія) перебуває в руках повстанців. Жодних відомостей звідти за минулу добу не одержано. В боях з поліцією повсталі виявили виняткову стійкість. За одними відомостями – 3-х, а за іншими – 7 поліцаїв зв’язали, облили гасом і спалили. В місті не залишилося жодного непотерпілого поліцая. Багато поліцаїв вбито, решта дістали різні ножові і стріляні поранення. Поліції в місті не лишилося. Прибулі до Пуни (поблизу Бомбея) біженці повідомляють, що повстанням у Шолапурі керують робітники-страйкарі. Місто на стані громадянської війни. Число жертов величезне.
Сьогодні одержано відомості, що почалася евакуація европейців і місіонерів із Телгоана, – розташованого в 30 милях від Пуни.
В районах Манавала (поблизу Лагори) повстанці оперують вздовж залізниці. Перерізно телефонні й телеграфні дроти. Чиниться напад на поїзди.
В усій Індії відбуваються демонстрації. Уряд продовжує політику репресій щодо діячів національного конґресу.
***
ЛОНДОН, 9. З Бомбея телеґрафують, збори «Джамайтул Улема» (мусульманська реліґійна організація) ухвалили закликати всіх мусульман до участи в національній боротьбі й виділили спеціяльний комітет опрацювати програму дій. Найближчі завдання організації – бойкот англійських товарів. 
