
Спогади про героїчне минуле
Новими виробничими перемогами відзначають славний ювілей робітники київського заводу ім. Чубаря. Кращі стахановці - робітники заводу тт. Сафронов, Семенова, Татарчук на відзнаку ХХ-річчя вірних вартових радянських кордонів - любимої Червоної Армії та Військово-Морського Флоту - виробляють щодня по 3-4 норми свого завдання.
Учасники громадянської війни проведуть по цехах бесіди про героїчне минуле Червоної Армії. Слюсар Пономаренко, який служив у флоті, розповість про потоплення Чорноморської ескадри в 1918 році, учасником чого він був. Орденоносець, інженер тов. Кришталь, учасник громадянської війни, розповість окремі епізоди бойових дій Червоної Армії.
Художня виставка
ЖИТОМИР, 2. (Власкор «Вістей»). В Будинку Червоної Армії ім. М. В. Фрунзе закрилась гарнізонна виставка образотворчого мистецтва бійців, командирів та їх дружин, присвячена ХХ роковинам Червоної Армії і Військово-Морського Флоту. За 10 днів виставку відвідало понад тисячу чоловік. Відбулися 4 організованих екскурсії трудящих.
Виставка користувалась великим успіхом. В книгах відвідувачів багато схвальних відзивів червоноармійців і трудящих.
Заслуговує на увагу картина червоноармійця тов. Локайчука «Оборона червоного Царицина», вишивки дружин командирів Клавдії Карамишової «Бойовий шлях 44-ої стрілецької дивізії», «Перехід богунців через Дніпро», робота групи жінок командирів-прикордонників «Сталін на Красній площі».
Вивчають історію Червоної Армії
ДНІПРОПЕТРОВСЬК, 3. (Власкор «Вістей»). Н-ський полк, де комісаром тов. Степчук, активно готується до великого свята - 20-річчя РСЧА і Військово-Морського Флоту.
50 червоноармійців - співаків самодіяльного хору розучують до свят нові пісні. Новий репертуар готує до святкових днів і капела бандуристів, яка цілком складається з дружин командирів. Нові танці розучує танцювальний ансамбль з бійців і дружин командирів.
У полку розгорнуто велику масову роботу. По всіх підрозділах провадяться бесіди про роль товариша Сталіна і Ворошилова у створенні Червоної Армії, в організації величних перемог і озброєнні її грізною найновішою військовою технікою. Три політзаняття виділено спеціально для вивчення історії РСЧА та Військово-Морського Флоту.
На святкування до частини запрошено чимало гостей. Кадрові робітники заводу ім. Петровського, колишні солдати царської армії, розкажуть молодим червоноармійцям про дореволюційне солдатське життя. Буде проведена зустріч з ветеранами громадянської війни - учасниками героїчних боїв за владу Рад.
Лижний похід
Допризовники Клишківського навчального пункту (Чернігівська область) зустрічають роковини славної Червоної Армії новими досягненнями у засвоєнні програми бойової та політичної учби. 50 допризовників уже склали норми на значки «Готовий до праці й оборони» 1 ступеня і тепер готуються до складання норм 2 ступеня.
Цими днями проведено лижний похід на 9 кілометрів.
Л. Киричок.
Червоноармійський хор з 400 чоловік
ОДЕСА, 3. (Власкор «Вістей»). При одеському Будинку Червоної Армії організовано зведений хор з 400 бійців, командирів і їх дружин. До ХХ-річчя Червоної Армії і Військово-Морського Флоту хор готує пісні про товариша Сталіна, про першого маршала Радянського Союзу тов. Ворошилова. 23 лютого хор виступить в державному оперному театрі.
Ділом відповідають на заклик артистів московських театрів працівники мистецтва. Заслужений артист республіки тов. Ільїн керує оперною студією в Будинку Червоної Армії, професор Державної консерваторії тов. Віленський допомагає в роботі самодіяльним червоноармійським гурткам.
Скарби Полтавського історичного архіву
ПОЛТАВА, 8. (Власкор «Вістей»). В невеличкому одноповерховому будинку в центрі міста розмістився Полтавський історичний архів.
В сховищах архіву зберігаються 1.089.670 справ, які охоплюють період з кінця XVIII сторіччя до наших днів.
Ще не всі справи вивчені, але в тому, що вже розібрано, знайдено такі цінні документи, як оригінали листів Гоголя до княгині Рєпніної, листи Шевченка, його скарги.
Серед фондів дореволюційних документів є тисячі таких, що яскраво відтворюють давнє історичне минуле України. Особливо велику цінність має фонд «Полтавського губернского по делам присутствія». В справах «присутствія» яскраво відбито боротьбу селянства проти поміщиків. Великий інтерес являє фонд «ревизские сказки», де зберігся дуже рідкий історичний матеріал кінця XVIII сторіччя про життя і побут кріпосних селян. Зберігся і весь історичний матеріал подій 1905 року на Полтавщині, матеріал, що висвітлює боротьбу робітничого класу і селянства за радянську владу.
Полтавський архів - велика скарбниця історичного минулого. Його справи - чудовий матеріал для викладачів історії, пропагандистів, агітаторів. Те, що зберігається тут, невідоме не тільки широкій громадськості, а навіть самим працівникам архіву.
Переважна більшість історичних документів лежить десятки років нерозібраною в поганих, непридатних приміщеннях, розкиданих по всьому місту. Навіть уже розібрані фонди - невивчені, не узагальнені. Архів не має жодного наукового працівника. Нікого це не турбує, ні облоргкомітет рад, ні Центральне архівне управління. Такі цінні скарби Полтавського архіву лежать під спудом. Це - злочин.
Коротко
► 500 тис. ліжок випустять у 1938 році металообробні заводи УРСР. Збільшується також випуск різного посуду. Емальованого, сцинкованого та чавунного посуду заводи мають виробити на 10 млн. крб.
► 25 нових хлібних магазинів і лотків буде відкрито в Києві протягом цього року. Найближчим часом хлібні магазини столиці торгуватимуть 15 новими сортами хлібо-булочних виробів.
► На охорону здоров'я трудящих Заславського району, Кам'янець-Подільської області, витрачено в минулому році понад 1.200 тис. крб. При районній лікарні збудовано дитячий, зуболікарський, рентгенівський та фізіотерапевтичний відділи.
► 610 тонн риби виловили в своїх ставках колгоспи ім. Жданова, «Культура» та «Пролетар» Косіорівського району, Дніпропетровської області. Колгоспи одержали від рибного господарства понад 123 тис. крб. прибутку.
