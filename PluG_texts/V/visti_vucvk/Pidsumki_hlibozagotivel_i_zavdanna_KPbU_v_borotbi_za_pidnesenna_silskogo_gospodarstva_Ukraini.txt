
Доповідь тов. Косіора С. В. на пленумі ЦК КП(б)У
І. Про підсумки хлібозаготівель на Україні та постанову ЦК ВКП(б) від 24 січня 1933 р.
Товариші! Весняна засівна кампанія на Україні в цьому році - першому році другої п'ятирічки має для нас, для народнього господарства не тільки України, а й цілого Радянського Союзу виняткове значення. Ця кампанія буде вирішальною у справі забезпечення і зміцнення корінного повороту в боротьбі за підвищення врожайности, за організаційно-господарське зміцнення колгоспів та радгоспів. Саме тому ми вирішили основні питання сільського господарства, питання готування до весняної засівної кампанії поставити на обговорення нинішнього пленуму ЦК КП(б)У.
Але не можна по-справжньому ці питання розглядати і правильні шляхи до їх розв'язання не можна накреслити, не зупинившись на постанові ЦК ВКП(б) від 24 січня, не проаналізувавши по більшовицькому ті підсумки, які ми маємо в галузі хлібозаготівель, в галузі керування колгоспами за минулий рік. Ось чому ми вважали за потрібне ці два питання об'єднати для того, щоб водночас їх вислухати й потім спільно обговорити.
Перше, з чого слід почати, - це як ми повинні поставитись до ухвали ЦК ВКП(б) від 24 січня, як ми повинні тут, на нашому пленумі перед лицем всієї української партійної організації розглядати цю ухвалу і які зробити з неї висновки.
Може не всі ще знають цю ухвалу, тому я її зачитаю:
«ЦК вважає за встановлене, що парторганізації України не впоралися з покладеним на них партійним завданням щодо організації хлібозаготівель та виконанням пляну хлібоздавання, не зважаючи на триразове скорочення і без того скороченого пляну.
ЦК вважає, що основними областями, які вирішують долю сільського господарства України, і які треба насамперед зміцнити, - є Одеська, Дніпропетровська та Харківська області. ЦК ВКП(б) ухвалює:
1. Намітити другим секретарем ЦК КП(б)У і першим секретарем харківського обкому - секретаря ЦК тов. Постишева.
2. Намітити першим секретарем дніпропетровського обкому тов. Хатаєвича, залишивши його одним з секретарів ЦК КП(б)У.
3. Намітити першим секретарем одеського обкому тов. Вегера.
4. Звільнити т.т. Майорова, Строганова і Терехова від тих посад, що їх вони посідають нині і направити їх в розпорядження ЦК.
5. Т.т. Постишеву, Хатаєвичу і Вегеру почати виконувати свої обов'язки на новій роботі не пізніше, як 30 січня ц. р.».
Товариші, що повинні ми, більшовики України, відповісти ЦК ВКП(б) на цю постанову так і на промову тов. Сталіна на об'єднаному пленумі ЦК і ЦКК, в якій було, скритиковано хиби нашої роботи на селі.
Чи можемо ми обмежитися коротким визнанням своїх помилок? Я думаю, що цього зовсім недосить. Адже справа не так у визнанні своїх помилок окремими особами чи цілими організаціями. Справа в тім, що на цих помилках ми повинні, - як учив нас Ленін, - виховувати більшовицьку організацію, виховуючи членів партії, вчити їх як треба по-більшовицькому працювати, як треба по-більшовицькому запроваджувати в життя лінію партії.
Ось чому не можна обмежитися загальними балачками і формальним визнанням своїх помилок. Ми повинні по-більшовицькому до кінця, перед партійною організацією розгорнути критику цих помилок, показати, в чім вони полягають, пояснити їх суть, щоб уся партійна організація зрозуміла в чім зміст постанови ЦК ВКП(б).
