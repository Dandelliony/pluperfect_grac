
„Інші витрати"
(Від нашого власного кореспондента).
Бурякорадгоспи Віниччини - найбільший боржник в області перед державою. Вони завинили 5.603 тонни хліба. Темпи хлібозаготівель в радгоспах що п'ятиденника меншають. Ряд радгоспів, які мають по 3-4 тисячі центнерів боргу, зовсім припинили здавати хліб (Першомайський, Красилівський, Шепетівський, В. Ольчедаївський, Вендичанський та інші). Директори, не жалкуючи сил, ведуть листування з бурякотрестом про «нестачу хліба».
Майже щодня бурякотрест одержує телеграми від радгоспів такого змісту: «Плян виконали на 81%, ще вивезли 200 ц., хліба більше немає". Ці телеграми в тресті складають до теки, але заходів до дирекцій радгоспів не вживають, бо сам директор бурякотресту тов. Ронжин їм всією душою співчуває:
- Немає - каже - у нас більше хліба.
Але факти - вперта річ. Вони свідчать проти опортуністичних тверджень Ронжина та його підзахисних директорів радгоспів.
Шепетівський радгосп на початку збиральної визначив гуртовий урожай на 13.884 ц., а намолотив тільки 11.756 ц. Де ж решта хліба? І хоч т. Ронжин каже, що «директор радгоспу помилився», факти доводять, що чимало хліба в снопах і колосках розікрали, що рахували не центнери зібраного хліба, а гектари, «забувши» зовсім за той хліб, що лежав у скиртах і снопах. Ось де подівся хліб Шепетівського радгоспу!
Директор Спичинецького радгоспу Домбровський подавав брехливі відомості. Він удався до такої махінації: замість 2893 людино-днів сезонним робітникам, записав 4893; утриманців є 9.000, а за відомостями дирекції - 12625. А на додаток у радгоспі норми видавання хліба самочинно збільшили на 200 і 300 грамів.
Розтринькування хліба під маркою «інші витрати» радгоспи продовжують досі, і це найбільше - відсталі. Яструбинецький радгосп має здати 12.200 ц. хліба, а здав тільки 5.367 ц. Виправдуючись, директор радгоспу прислав балянс зернохліба з різними графами. Ось зразок такого «балянсу»:
«Відправлено державі 3.789 ц., усушка - 147 ц. пшениці, в послід - 404 ц. пшениці, відходи - 60 ц.».
А далі йде графа «інші витрати»:
«Гуревичу за банки - 2,07 ц. суржику, сплачено за бочки - 1,54 ц. пшениці і 3,2 ц. жита, обмін на залізний чан - 0,5 ц. пшениці, зарплата за вечірні роботи - 5,47 ц. пш., сплачено за бричку - 0,32 ц. і збрую для коня - 0,32 ц. пшеничного борошна».
А внизу рука зрадника-переродженця підписала балянс - «директор радгоспу Яворський».
Тільки за цими графами розбазарено 632 ц. хліба! Та не менше хліба «усохло» підчас відвантаження його до елеватора з Купчинецької дільниці. Ордери дирекція писала не на всю кількість зерна. Коли важать біля молотарки, виходить одна кількість, а здають меншу.
Ось накладна №68: відправлено 960 ц., а надійшло тільки 954 ц. «Секрет» цього дуже простий - крадіжки хліба організували САМІ КЕРІВНИКИ. На Кантижінській дільниці вдаються до іншого способу: наприклад, по накладній №54 на тару (10 лантухів) списали 36 клгр. хліба.
Дирекція Першомайського радгоспу «випередила» всіх: при обмолоті тут записали «пішло в пил, в полову» - на одній дільниці 536 ц., а на другій (Забелянській) - 169 ц. хліба.
Ці куркульські балянси, ганебну антидержавну практику в радгоспах, покриває директор тресту Ронжин. Він не організовує переобмолоту соломи і перевіювання полови, хоч у багатьох радгоспах виявлено, що в соломі і в полові є чимало зерна. Він не притягнув до судової відповідальности буржуазного переродженця Яворського.
Ронжин твердить, що «заготовляти вже нічого». Він відкликав 25 уповноважених з радгоспів, хоч 34 радгоспи ще досі не виконали плянів. Дирекція тресту демобілізує радгоспи.
І в світлі цих фактів особливо негідною є позиція облзаготкому, що досі не вжив справжніх заходів до одвертих зривників хлібозаготівель у зазначених радгоспах і бурякотресті.
Ф. Бутченко.
Шкідників робітничого постачання до розстрілу
Виїзна сесія Вінницького облсуду розглянула справу про шкідницьку роботу клясово-ворожих елементів, що пролізли до кооперативних організацій Могильова. Ці клясово-ворожі елементи: Фішман - син торговця та Ентін - також син торговця, свідомо притаювали промкарм, що його одержувала Могилівська база райспоживспілки. Вони не прибутковували частину товару, що надходив на адресу райспоживспілки, використовували неправильні засипки до Могиліва промкраму. В наслідок їхньої «діяльности» райспоживспілка зазнала збитків на суму близько 20 тис. крб.
Сесія облсуду Фішмана та Ентіна за розкрадання громадської власности присудила до вищої міри соціяльного захисту - розстрілу.
