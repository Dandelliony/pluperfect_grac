
Мобілізувати транспортні засоби – завершити возовицю буряків
В ряді районів України возовиці цукрових буряків далеко ще не закінчено. Тяглової сили в багатьох місцях не використовують і буряк лежить на ланах і псується.
В Вахмитівському колгоспі Проскурівського району, наприклад, на полі гине 500 мірниць буряків. Тим часом возять буряк тут тільки 15-20 саней, тоді як у стайнях є мало не 100 вільних коней, що їх можна використати на перевезення буряків. Правління цього колгоспу зовсім не дбає, щоб організувати возовицю, потурає ледарям та підкуркульникам. Загалом у Проскурівському районі ще не вивезено 320 тис. цент. буряків. Ухвала районних організацій про те, щоб до 20 грудня остаточно вивезти весь буряк – залишилася на папері. Ряд колгоспів, як-от Воличанський, Федосівський, Ставчинецький, Лапківецький, Гринівецький та інші винні державі ще від .. до 1.500 цент. буряків. Одноосібники багатьох сіл, як-от, Антонівки, Лапківець, Книжківець, Че..ої, Шаровечки, Ставчинець та … не здали державі від 700 до ..300 цент. буряків.
Управа колгоспу “8 Березня” Волочиського району ігнорує постанову РВК про мобілізацію всіх транспортних засобів на возовицю цукробуряків, возять буряк тільки .. саней замість 50, що їх може дати колгосп. Як наслідок, на ланах колгоспу ще досі лежить понад 500 куп буряків.
В Шепетівському районі плян возовиці буряків на 20 грудня колгоспи виконали на 54%, радгоспи на 73% і одноосібні господарства тільки на 33%. В районі не спромоглися мобілізувати транспортні ресурси, щоб посилити возовицю буряків. Контролю за виконанням нарядів на сани не встановлено, тому радгоспи, яким треба 600 саней, щодня одержують 230-280 саней, а бувають і дні, коли на возовицю буряків виїжджають щось 50-60 саней. Колгоспи відряджають тільки по 8-10 коней, а мають змогу дати їх значно більше.
В селі Жигайлівці Тростянецького району цукробуряк возять 650 саней, але навантажують сани надто неповно – 1.5-2 центнери на сани. Буряки з плянтацій підбирають неохайно, на ланах залишається чимало незібраних буряків. Недбайливо ставляться до використання саней і по інших селах та районах.
В районі діяльности Вінницького цукротресту з 4.020000 центр радгоспівських буряків на цукроварні досі приставлено лише 3.252.000 цент., або 81%. Незадовільно возять і контракційний буряк – плян виконано тільки на 82%. Особливо неприпустимо, що темпи возовиці замість збільшитися, навпаки, зменшуються.
Райорганізації Ямпільського, Старо-Костянтинівського, Тростянецького та Любарського районів по-опортуністичному поклалися на самоплив. Тут трудгужвідбуток оголосили формально, перевірки не налагодили. Як наслідок, транспорт використовують нераціонально. І в цих районах є ще сила невивезених буряків. Приміром, до Жданівського комбінату треба ще приставити 150 тис. цент. буряків, до Мануйлівського комбінату не вивезено ще 31% викопаних буряків і т. інш.
 — — — — — — — — — — — — — — — — — — — — — — — — — — — — — — — — — — — — — — — — — — — — — –
Буряки треба здати цукроварням
Возовицю цукрових буряків у Лебединському районі закінчили. Проте, пляна здавання буряків цукроварням, виконали лише на 51%.
Зокрема, радгоспи виконали свої пляни на 83%, колгоспи на 52%, одноосібні господарства на 43.1%.
Пересічно з гектара здано 66 центнерів цукробуряків, а треба здати 98 центнерів.
Такі села, як Гудимівка вивезли 89, Курилівка 108, а колгосп ім. Ворошилова 129 центнерів з га, тоді як Криничанський колгосп (Михалівської сільради) вивіз 33 центнери з га і Ситниківський 27 центнерів.
Ці факти свідчать за те, що багато цукрових буряків приховано. Впертої боротьби, щоб їх виявити, ні партосередки, ні сільради, ані колгоспи – не ведуть.
Прихований буряк треба виявити й здати цукроварням!
Колективний кореспондент “Вістей” газета “За колективізацію”.
 — — — — — — — — — — — — — — — — — — — — — — — — — — — — — — — — — — — — — — — — — — — — — –
На ланах залишається багато буряків
ВОЛОЧИСЬКЕ. На ланах колгоспів ще досі лежить біля 250 тисяч центнерів буряку.
Замість використати під возовицю буряку увесь транспорт, деякі колгоспи використовують його на 15-20%.
Колгоспи повинні вивозити до цукроварні 30-35 тисяч буряків щоденно, а вивозять лише 8-5 тисяч.
Багато буряка марнується. Проте, з втратами бурякового врожаю боротьби не ведеться. У Яхновецькому, Медведівському та інших колгоспах на полі, після вивозки, залишається 50-60 кіло буряка.
Передові колгоспи Криштанівський, Писарівський, Кушнірівський та інші закінчили возовицю і беруть на громадський буксир відсталих.
 
