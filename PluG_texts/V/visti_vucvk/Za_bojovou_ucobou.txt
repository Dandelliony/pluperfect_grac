
Тепло й радісно зустріла Н-ська частина бійців молодого поповнення. На відміну від минулих років, ця молодь має семирічну, середню і вищу освіту. Вихованці середніх шкіл, технікумів, механіки, трактористи, комбайнери - бійці молодого поповнення - цілком підготовлені до серйозної роботи по оволодінню складною бойовою технікою, сучасною тактикою і предметами політичної освіти.
… Ми на уроці тактики. Командир відділення тов. Можаров навчає молодих бійців діям в обороні. В минулі роки приблизно в цей же час теж починалась тактична учоба, але бійців молодого поповнення не відразу виводили в поле. З ними подовгу вивчали статути в класі, потім відробляли завдання на мініатюр-полігоні і тільки після цього виводили в поле. Таким чином, у перший місяць не кожний молодий боєць міг виконувати бойове завдання.
В цьому році командир відділення Можаров і решта молодших командирів відразу почали практично навчати бійців як діяти в полі в умовах близьких до реальної бойової дійсності. 
- Головне в обороні, - пояснює бійцям тов. Можаров, - це вибрати собі хорошу вогневу позицію в розумінні огляду і обстрілу, вміло викопати окоп, старанно замаскувати його і тим самим сховатися від погляду противника.
Тут же бійці приступають до практичного здійснення вказівок командира відділення. Вирує робота по копанню і маскуванню окопів. Складки місцевості вміло використовуються для прихованих ходів сполучення.
Коли практична частина урока закінчується, командир відділення робить розгляд, теоретично обгрунтовуючи кожне пройдене завдання.
В методиці викладання вогневої підготовки також сталися істотні зміни. Коротко ознайомивши з гвинтівкою, її вручили бійцям.
- Сьогодні ж підемо на стрільбище, - сказав лейтенант Ніколаєв.
- Як на стрільбище? - здивувались деякі бійці, - адже ми ще добре не вивчили матеріальної частини, не знаємо до ладу, як треба поводитися із зброєю.
- Для того я і веду вас на стрільбище, - відповів лейтенант, - щоб там, на практичній роботі навчити вас. Глибоке знання матеріальної частини ви набудете разом з практичними навичками.
Вогневу підготовку з молодими бійцями лейтенант Ніколаєв почав з того, що показав їм, як треба націлюватися, як прикладати до плеча гвинтівку, ставити приціл і натискати на спусковий курок. Тут же в процесі практичної учоби бійці вивчали матеріальну частину і правила поводження з нею.
Що дає такий новий прискорений метод практичного навчання можна проілюструвати на тому ж взводі, яким командує лейтенант Ніколаєв. За 25 учбових днів молоді бійці навчились практично діяти в обороні й наступі, здатні володіти бойовою гвинтівкою, ручним і станковим кулеметами і вести вогонь на далекі дистанції. Іншими словами, молодим бійцям, що прослужили в армії лише півтора місяця, вже сьогодні можна доручити бойове завдання. І можна не сумніватися, що бійці його виконають вміло і тактично грамотно.
В напруженій учобі проходять дні бойової і політичної підготовки у молодого поповнення. Багато бійців, бажаючи краще пізнати військову справу, читають додаткову літературу, користуються військовими науковими працями.
Недавно командир батареї тов. Андреєв розповів молодим бійцям про розсіювання снарядів. Але багато бійців, як, наприклад, Абрамов, Ващенко, Григоренко, які мають повну середню освіту, вирішили самостійно глибше вивчити це явище. Вони придбали підручник по стрільбі для артилерійських училищ і по цьому питанню простудіювали цілий розділ.
Бійці молодого поповнення не тільки здібні учні, а й активісти партійно-політичної і культурно-масової роботи. Комсомолець Фрідріх Гал за короткий час перебування в частині встиг зарекомендувати себе не абияким агітатором. Він провадив велику роботу на виборчій дільниці. Петро Михайлов виявився прекрасним художником. Ленінський куток свого підрозділу він прикрасив десятками оригінально виконаних діаграм і схем, які допомагають бійцям краще засвоювати теми політзанять. Григорій Шевцов прийшов до армії з музичної школи. Добре встигаючи по бойовій підготовці, він продовжує удосконалювати свої музичні знання і зараз організовує червоноармійський балалаєчний ансамбль.
Такі чудові люди, що поповнили ряди Червоної Армії. З величезним ентузіазмом борються вони за оволодіння бойовою і політичною підготовкою, достойно виконують свій обов'язок перед батьківщиною.
Лейтенант Л. ВІРОН.
Київський Особливий Військовий Округ.
Відповідь танкістів
Деякий час тому група танкістів Українського фронту - учасників визволення трудящих Західної України і Західної Білорусії - звернулася до танкістів Ленінградського Військового Округу з закликом гідно виконувати бойові накази у боротьбі з фінськими білобандитами.
Цими днями танкісти Київського Особливого Військового Округу одержали від ленінградських товаришів відповідь.
Танкісти однієї з частин ЛВО пишуть: «У боях за визволення фінського народу доблесні воїни Червоної Армії просуваються вперед, нещадно трощачи ворога.
Особливий героїзм виявляють сталінські танкісти тт. Гень, Алілов і сотні інших, показуючи зразки боротьби за справу Леніна-Сталіна.
Будемо й далі разом з майстрами ворошиловських залпів - артилеристами, разом з славними піхотинцями, разом з сталінськими соколами-льотчиками безстрашно боротися з ворогом.
В ім'я щасливої батьківщини, в ім'я і во славу друга і вчителя нашого великого Сталіна розтрощимо ворога і допоможемо фінському народові визволитися від маннергеймівської банди.
Ми зобов'язуємося:
- Відмінно виконувати бойові накази.
- Зберігати військову техніку, берегти соціалістичну власність.
- У 1940 навчальному році підготувати з числа молоді заводів і фабрик 130 танкістів запасу.
Похід у протигазах
За ініціативою Канівського РК ЛКСМУ проведено 10-кілометровий похід у протигазах з м. Канева в с. Пекарі. Похід, в якому взяли участь 135 комсомольців, пройшов успішно. В с. Пекарі відбувся багатолюдний мітинг колгоспників і сільської інтелігенції.
