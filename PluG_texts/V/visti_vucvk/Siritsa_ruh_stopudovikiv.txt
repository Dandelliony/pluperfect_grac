
(Від кореспондента «Вістей» на Кам'янець-Подільській області)
Передові колгоспи області ділом відповідають на заклик бригадирів-стопудовиків Сталінградської області, про розгортання соціалістичного змагання за високі врожаї. У Проскурівському, Шепетівському, Орнинському, Чемеровецькому та інших районах колгоспники беруть на себе нові виробничі зобов'язання на 1940 рік.
У Волочиському районі першими підтримали ініціативу сталінградців Лонський і Курницький колгоспи. Колгоспники Лонського колгоспу зобов'язалися зібрати в наступному році по 20 центнерів зернових з кожного гектара.
Зараз колгосп готується до весни: повністю засипані і перечищені насінні фонди, закінчується ремонт сільськогосподарських машин. Між ланками і бригадами розгортається змагання за кращу зустріч весняної сівби. Передова бригада Івана Глуховського, змагаючись з бригадами Левандовського і Солом'яного, зобов'язалася зібрати по 25 центнерів зернових і 450 центнерів буряків з гектара.
Дружно підтримали заклик сталінградців колгоспники Ружичанської артілі «Комунар», Проскурівського району. Бригада стахановця тов. Пилипчука, яка зібрала в цьому році по 17 центнерів зернових, зобов'язалася в наступному році зібрати по 23 центнери зернових і 350 центнерів буряка з гектара. Колгосп засіяв 100 гектарів перехресним євремовським методом, закріпивши цю площу за ланками.
Стахановським готуванням до весни відповідають на заклик сталінградців колгоспники Курницької артілі ім. Політвідділу, Волочиського району. Колгоспники зобов'язалися зібрати в наступному році 150 пудів зернових і 450 центнерів цукрового буряка з гектара. Ланкові Галушка, Старинський, Чорна і Партика змагаються за 25 центнерів зернових і 600 центнерів буряка. Колгоспники ретельно чистять і перевіряють насіння, організовують затримання снігу і заготовляють добрива.
Ол. ЛИСОГОРКО. 
Живемо радісно і заможно
До невпізнання змінилося наше село Новогупалівка. До революції тут панували злидні, темрява, безкультур'я. В селі була одна церковно-приходська школа, в якій навчалось 30-40 дітей, переважно багатіїв. А газети виписував піп, крамар і стражник.
По-іншому живе тепер село. Всі три колгоспи щороку збирають високий урожай, на полях працюють трактори, комбайни, складні сільськогосподарські машини. Заможно й культурно живуть колгоспники. В селі тільки цього року збудовано 15 нових світлих і просторих хат. В кожні хаті є електрика, радіо. Щодня пошта доставляє в село 400 примірників газет, 72 журнали, безліч листів.
До послуг колгоспників - клуб на 350 місць, бібліотека, духовий оркестр, парк культури і відпочинку. В середній школі вчаться понад 500 дітей колгоспників. За останній час з села вийшло чимало інтелігенції. У вищих закладах навчаються 40 дітей колгоспників.
Зникли також хвороби, що колись передчасно клали в домовину старих і молодих. В колгоспному селі є лікарня, родильний будинок, аптека. В селі працює понад 50 чоловік своєї радянської інтелігенції.
Радісно і весело живуть тепер колгоспники, як і весь щасливий радянський народ.
Дм. БРАТКО.
Червоноармійський район, Запоріжської області.
