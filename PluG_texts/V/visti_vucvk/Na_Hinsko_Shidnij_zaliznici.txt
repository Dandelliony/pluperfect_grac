
ХІНСЬКЕ ВІЙСЬКО ГРАБУЄ МИРНЕ НАСЕЛЕННЯ
ТОКІО, 29. Як сповіщають з Харбіна, нач. департамента освіти Чжан Го-чен відповідно до встановлених порядків призначень та звільнень радянських громадян по відділу, що обслуговує школи дітей радянських громадян-залізничників, оголосив наказа про звільнення 260 радянських педагогів, які залишилися на роботі в період радянсько-хінського конфлікту.
Наказ Чжан Го-чена є наслідок листа управителя ХСЗ, який висунув нові кандидатури на посади звільнених. Ці кандидатури автоматично затверджуються за угодою 1928 р. складеною з хінською владою щодо радянських шкіл.
* * *
ТОКІО, 30. Як сповіщають з Харбіна, мешканці станції Якеші на західній лінії ХСЗ надіслали телеграму, благаючи захистити їх від грабування, биття і насильства, що їх чинить розташоване на станції Хінське військо.
Вночі 27 січня на станції Галліндзі хінські салдати побили старшого залізничного кондуктора Бабкіна. Через сваволю салдат, потяг затримався більше як на пів годину. Вночі проти 28 січня група хінських салдат напала на залізничну казарму поблизу роз’їзду Уйгович і пограбувала усіх залізничників, що там були.
* * *
КИЇВ, 31. У всіх цехах Червонопрапорного заводу підчас обідньої перерви відбулися збори протесту проти наскоку білоґвардійців на будинок управління ХСЗ. Робітники з обуренням відзначають зухвальство білоґвардійців та злочинне недбальство хінського уряду, що не вжив своєчасно заходів, щоб запобігти наскокові. Робітники вимагають від союзного уряду рішучо домагатися, щоб хінський уряд виконав узяті на себе за Хабарівською угодою зобов’язання.
 — — — — — — — — — — — — — — — — — — — — — — — — — — — — — — — — — — — — — — — — — — — — — — -
НА ПРОЦЕСІ БЕРЛІНСЬКИХ ФАЛШИВНИКІВ
Шахрайські методи оборони підсудних.
Зв’язок емігрантщини з німецькими політичними діячами
БЕРЛІН, 30. На процесі фалшивомонетників після того, як допитали Ергарта виступили з заявами оборонці. Їхні виступи зводилися до найбезглуздіших і найганебніших випадів проти СРСР та закінчувалися закликом до суду взяти приклад паризького суду, який виправдав фалшувальників векселів, Літвінова, Іофе та Леборіуса. Засідання припинили до понеділка.
***
БЕРЛІН, 30. Після допиту відомого фашиста Ергарта як свідка в справі про фалшиві червінці, оборонці обвинуваченого виступили з “викриваннями”, подаючи в них радянському урядові обвинувачення за вироб та поширення фалшивих чужоземних грошей закордоном. Ці “викривання” – одна з найнезграбніших спроб покрити злочинну антирадянську діяльність зливою найідіотського наклепу. Оборона пропонує вимагати офіціяльного пояснення радянського уряду щодо цих “викривань”. Суд ухвалив таку постанову:
“Суд визнає, за доведене, що фалшування грошей уживали як засіб боротьби між державами, але відхиляє розслідування цих фактів, як непричетних до справи”. Після цього прокурор подає кілька запитань, що стосуються до ленінґрадського білоґвардійців-фалшивомонетників. На запитання, чи обвинувачені знайомі з генералом Глазенапом та Зівертом, Садатерашвілі заявив, що він не знає ні Глазенапа, ні Зіверта. Карумідзе визнає своє знайомство з Зівертом, але звичайно відкидає будь-які розмови з ним про червінці.
***
БЕРЛІН, 30. Аґенство Вольфа сповіщає: “Берлінський поліцай-президент опублікував заяву про те, що слідство в справі про вироб фалшивих доларів досі не дало ніяких підстав зв’язувати з цією справою чужоземні уряди і зокрема СРСР. Так само і раніше ніколи не було ніякого фактичного матеріялу, що давав би підставу зв’язувати радянський уряд з підроблюванням чужоземних банкнотів.
***
БЕРЛІН, 31. Гугенберґівська газета “Нахтаусгабе” друкує листа завідувача відділу в справах фалшивомонетників у Берлінській поліцай-президії комісара Лібермана. Цей лист є відповідь на твердження оборонців Садатерашвілі та Карумідзе, ніби Ліберман може довести, що радянський уряд підроблює валюту. Ліберман пише: “Поліція офіціяльно відповідає, що немає ніяких фактичних підстав так гадати. Як свою приватну думку, поліція може додати, що такі припущення є так само цілком неймовірні”. Далі Ліберман згадує, що ще 1923 року проти СРСР висловлювали підозріння у фалсифікації англійських фунтів стерлінгів. Німецькій поліції пощастило знайти справжніх підроблювачів англійських банкнот серед руських еміґрантів.
***
БЕРЛІН, 30. На засіданні суду у справі білоґвардійських фалшивомонетчиків 29 вперше пролили світло на таємний зв’язок, що був між різними антибільшовицькими організаціями та їхніми заступниками. Наприкінці засідання оборонець підсудного Бела, адвокат Зак, зажадав, щоб викликали як свідків ряд білоеміґрантів вихідців із Естонії та Латвії, що мають дати свідчення на користь Бела. Вони повинні підтвердити, що Бел сприяв тому, щоб налагодити зв’язок між грузинами – контрреволюціонерами та німецькими політичними діячами, як от, наприклад, генералами Гофманом, Кресенштейном, Мантайфелем і іншими. Свідок білоеміґрант барон Курсел, переслідуючи ту ж таки політичну мету, що й підсудні, листувався з Детердінгом. 
