ХУДОЖНИК П. О. ЛЕВЧЕНКО
Стаття до десятих роковин з дня смерти
Десять років тому, 27 січня 1917 року, в Харкові помер видатний український маляр-пейзажист, Петро Олексійович Левченко.
Ця занадто скромна людина була мало відома нашій широкій публиці, але його твори знають усі: ці рос кидані скрізь по музеях картини з природи України написав Левченко.
Народився Левченко в Харкові р. 1859. Освіту свою почав здобувати в Харк. гімназії, але з п'ятої класи залишає її і віддається цілком студіюванню малярства в одній у той час малярській студії художника Шрейдера.
Згодом переїздить Левченко до Петербургу, поступав в Академію Мистецтва до професорів Клодта та Чистякова і з запалом віддається роботі далі.
Велика любов до живої роботи і талант не дали холодному академізмові, що панував тоді в Петербузькій Академії, убити в Левченкові велику енергію та бажання працювати не пориваючи зі своїм оточенням життя й природи.
Не закінчивши Академії, Левченко через ріжні родинні справи змушений був покинути навчання і повернутися на Україну, в Харків.
Серед дуже несприятливих умов Левченко й тут інтенсивно працює далі над удосконаленням свого таланту.
Кінець-кінцем художникові Левченкові щастить виїхати за кордон у Францію та в Італію для завершення своєї малярської освіти.
Та далекий був Левченко від думки на довгий час залишатись серед чужої йому природи: він швидко повертається на Україну і назавжди віддав всю свою любов до праці, глибокий талант свій нашій країні.
Краєвид України з її природою, з селами, гаями, з хатами й вітряками, —ось стихія Левченка.
І як неподібний був Левченко до всіх інших художників тогочасників, що теж малювали картини з життя України!
Не очами Гоголів та О. Толстих дивився Левченко на Україну.
В своїх малюнках Левченко показував і вкрай роз’їзджену та розмиту дорогу, і закутки містечок з обідраними парканами та вулицями в вічних калюжах, і хати селянські з обшарпаними стріхами.
Реальними очима дивився Левченко на своє оточення.
Живучи останні десятків зо два років у Київі, Левченко що-літа виїздив на Лівобережжя, замальовуючи краєвиди ріжних закутків Полтавщини, а найбільше рідну Слобожанщину.
Бути так тісно звязаним з дійсністю, з природою, працювати нерозривно з цим, було завжди законом для цього майстра. Навіть зимою, коли Левченко не міг працювати десь надворі, він бодай з вікна робить свої зимові замальовки і скільки життя передав в них! Одним звичайним оливцем орудував Левченко з таким майстерством, як ніхто з його товаришів. І тому кожна хоч найдрібніша робота з картин Левченка віє теплим подихом своєрідної природи України, стільки сонця й стільки повітря.
Умів цей художник відчути глибінь краси своєї природи й вмів її передати для глядача в своїх творах.
Художник дуже багато працював і багато зробив для нашого пейзажного малярства.
Ще пам'ятаємо художню виставку в Харкові весною 1918 року, де твори Левченка, вже після його смерти, було виставлено сотнями, а скільки високо поетичних праць художника роскидано скрізь по музеях Радянського Союзу.
В часи світової війни Левченко остаточно переїздить на Слобожанщину і в Харкові вмирає.
Поховано його на міськім кладовищі і могили його не знає наше громадство, як не знає воно могил може й інших видатних діячів.
Україна досі ще не спромоглася на влаштування своєї національної галереї, але така мусить бути в недалекім часі і на ній почесне місце належатиме цьому невтомному робітникові на ниві мистецькій.

«ПРИГОДИ» МЕТАЛЕВОГО ГРАФА БОБРИНСЬКОГО
3 року 1872 в Київі, там де сходилася вулиця теперішня Комінтерне з Шевченківським бульваром на темнім гранітнім постаменті стояв бронзовий граф Бобринський. Мальовничо одягнений у широку Миколаївську шинелю, закинувши її через плече ніби римську тогу, правою ногою поважно спершись на шматок залізничої рейки, стояв цей граф і гордо дивився вподовж вулиці Комінтерну, цього головного нерва, що сполучав місто з вокзалом. Туди в кінець вулиці з цієї мальовничої гори дивився Бобринський, туди де снували потяги. На вокзал, на залізницю дивився він, бо він же був ініціятором проведення першої в колишній Росії залізниці; бо він же фундатор цукрової промисловосте бо він же був один із перших піонерів капіталістичної індустріялізації країни й страшної експлоатації робітників. Доба страшного ката-царя-федфебеля була часом діяльности цього вельможі.
Не даром же й монумент стояв на бульварі, де в два ряди на протязі декількох верств, насаджені ще за царювання Миколи 11, тополі ніби закам'янілі москалі струнко вишнурувалися на порозі.
Кілька десятків років дивився граф на вулиці Київа та ось раптом щось сталося... Зацокотали кулемети, рушниці, заметушились якось особливо люде. Кулі пронизали самого графа... І прийшли до бронзового графа якісь нечемні засмальцьовані люде з мотуззями, обвязали й загнуздали його вельможну постать, стягли з постаменту і заволокли на сусіднє і подвір’я й покинули цю славетню постать графа як падло.
Далі повезли його на другий кінець Київа й завезли графа на подвір'я Арсеналу й у тім місці, де складався ріжний непотрібний хлам, поставили і його — графа Бобринеького. Але не сам він там був. Біля нього в самих «непристойних» виглядах в болоті валялись інші такі ж бронзови царі й міністри й блюдолизи. Ось «царь-освободитель», ось Микола І, ось Столипин і т. д., а он-де під муром заводу «Сумуюча Росія», колись вона «сумувала» біля ніг на монументі Столипина. Тепер вона також усе «сумує», але вже під стіною заводу, а Столипин, ніби п'яний, спить у болоті. їхній шлях до цього подвір'я був не легкий. Так десятиаршинна постать Миколи Палкина приїхала сюди вже зовсім без голови, з пробитими боками. Приїхав Столипин та й у його графської шинелі хтось встиг відшматувати досить велику частину ззаду. А чорні закурені робітники Арсеналу завжди реготали з цих високих гостей і глузували з того, що ці вельможні гості завітали до них в такому вигляді.
А поруч цих металевих осіб гули машини майстерень, кипіла робота в цехах, гуділи час від часу гудки.
Та хоч на цьому такому некомфортабельнім подвір'ї його сіятельство й значиться як лом вагою в 75 пудів, невідомо від кого «доставлений», як безпритульний без пашпорта, але роботи то він не простої, аджеж над його постаттю працював відомий петербурський скульптор академик І. М. Шредер. А ще як графа було скинуто з постамента, то Київський Комітет по Охороні Памяток Мистецтва старовини та природи вже вимагав віддати його до історичного музею.
Та не дав Губвиконком, що тоді занадто вже був розлютований на царів, графів та панів.
І про те за цього Бобринського турбувався й Наркомос РСФРР і просив від себе т. Раковського врятувати графську бронзову фігуру, передавши її до музею.
Аж двічі т. Раковський телеграфував про те голові Губвиконкому т. Янові й надіслав навіть окреме відношення.
Та минав час, а постамент «графа» усе стояв серед хламу, а його бідолашне товариство починало все зменшуватися, бо їх потроху почали вже й переливати робітники.
Аж ось у осени цього року від Київської Краєвої Комісії по Охороні Пам’яток Матеріяльної Культури з новою силою почалися вимоги віддати графа Бобринського.
Папірці полетіли до Київського Арсеналу, до Окрвиконкому, з ОВК до Арсеналу, з Арсеналу до ОВК, до Москви, від Комісії до Харкова, від Харкова до Москви й т. д. і нарешті... в осени цей безпритульний граф одержав останній свій вирок: його передано в роспорядження Київської Краєвої Комісії по Охороні Пам'яток Матеріальної Культури.
І прийшли знову по графа сірі засмальцьовані люде з мотувзями, узяли його такого важкого й довгого і поклали на воза й відвезли до Музею.
Втягли його по широких сходах Всеукраїнського Історичного Музею імени т. Шевченка й поставили в вестибюлі.
І стоїть віднині граф у музеї і дивиться на важкі парадні двері музею, що впускають сотні й тисячі ріжних екскурсантів і відвідувачів: проходять і робітники, і учні, і інтелігенція й червоноармійці.
Вони тепер уже не такими злими, а спокійними очима переможців дивляться на бронзову постать графа Боринського, дивляться на цей художній твір так само, як і на портрет у відділі історичнім чи на кам'яний молоток, чи кістку мамута — в археологічнім відділі.
