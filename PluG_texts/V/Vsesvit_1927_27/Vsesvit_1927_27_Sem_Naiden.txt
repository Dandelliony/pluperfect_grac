ШВАЙЦАРІЯ В КОРСУНІ
Коли їхати із станції Корсунь до містечка Корсунь, то балакучий візник покаже вам рукою обабіч дороги і роскаже, що вся земля навкруги належала княгині Лопухиній-Демидовій.

Князівськими були й ліси, що синіми островами полягали на обрію, князівськими були заводи, великий корсунський парк з чудовин палацом і, навіть, саме містечко Корсунь.
Корсунь волею адміністративних переросподілів на де який час став був Окружним містом. Але незабаром, як прийнято висловлюватись — „повернувся до первісного стану". І зараз Корсунь — тихе, звичайне південне містечко. І як би не парк і палац, то про Корсунь мало хто й згадував-би. А так про Корсунь довго згадує кожен, хто хоть кілька день побуде в чудовому парку і побачить усі ті надзвичайні природні красоти і величну архітектуру тутешніх будівель. Величезний царк на 76 десятин роскинувся на островах, що утворила річка Рось, росподілившись тут на вісім рукавів. Цей парк надзвичайної краси. Тут Рось кипить і шумить у кам'яних порогах. Тут величезні кам'яні скелі вкриті густими майже непролазними рослинами. Гори з прекрасними краєвидами. Затишні долини з печерами. Висячий місток над тихим рукавом Росі, несподіваний, ніби кимось закинутий величезний камінь... Недаремне називають цей куток — Швейцарією.
Картину доповнюють надзвичайної архітектури будівлі, що так пасують дивній природі. Перед входом у парк величезна середньовічна брама дивиться своїми зубцями і вражає монументальною величезністю. Брама дає настрій. І здається, що в напівтемних закинутих алеях старого парку сховалась епоха жорстокого середньовіччя... 
Ще більше вражає палац — величезний розміром, в химерному мавританському стилі. Сімдесят кімнат палацу носять в собі сліди старих часів, сліди життя, що його могли оздоблювати нечуваною роскішшю даремні кріпацькі руки. І палацеві і паркові багато років. Ще за цариці Катерини вся ця чудова природньою красою місцевість попала в подарунок графові Понятовському, а потім перейшла до князів Лопухиних-Демидових.
Будував усі будівлі знаменитий італійський архітектор Растреллі. Старожили корсунські ще пам'ятають роскішне життя князівського палацу. Переплетене легендами і ненавистю встає життя вельможного панства. Під музику із пишними бенкетами жили графи і князі. Та додають до цього старожили, що за палацом стогнали голодні кріпаки і не одного кріпака
катували панські наймити на князівських стайнях. Не одна чорнобрива корсунська дівчина-красуня, після панських ласк, повідала річці Росі свою безталанну долю. Не один парубок стиснувши кулаки дивився на ненависний йому палац...
Широкою славою користувався за свої красоти корсунський парк з палацом. Навідували його навіть такі „гості", як от цар Олександер ІІ, цариця Марія Федоровна. Гостювали тут Бобринські, кат Столипін та інші. Марка палацу, як бачите, колись стояла високо.
Минали роки... З революцією затихли в палаці музики князівської оркестри. Не стало чути французької добірної мови, зникли лівреї льокаїв і їхні мягкі пантофлі. Побували тут військові штаби. Походили по князівських паркетах втомлені походами червоноармійці. Мимохідь пройшлись по пишних кімнатах молоді поспішливі комісари.
Підійшов голод. Не до палаців було. І жорстка рука часу почала провадить своє руйнацьке господарювання в палаці. Та перемогла червона країна і війну і голод. І взялися за палац і парк — бо краса, ж, якої рідко можна побачить. З 1923 року починав провадитись ремонт і відбудова палацу. На сучасне, палац відремонтовано цілком.
Останній господар корсунського палацу, Дорстрахкаса Південно-Західних залізниць разом із спілкою залізничників перевели великий ремонт палацу і всіх господарських будівель і пристосували його до будинку відпочинку залізничників.
Нові хазяїни, що прибули на зміну „високому суспільству", що перебувало тут колись — робітники і службовці-залізничники в кількості 250 чоловік — почувають себе в князівському палаці як найкраще. Зовсім не додержуючись старого етикета ходять напів голі з мусяжовими, засмаглими тілами й пругкими м'язами. Весь день з парку чути веселі пісні, регіт, гомін товариських бесід.
Так пролетаріят з палацу роскоші для десятка виродків — князів зумів зробити корисну кузню здоровля для тисяч робітників і службовців.
Коли ремонтували всі будівлі, то вирішили для історії схоронити на брамі щит з гербом князів Лопухиних-Демидових. Нехай, мовляв, висить князівський герб, колишні ганебні часи нагадує. Крім герба, залишилась біля палацу ще одна річ, що гідна музею і схоронення, як зразок панських примх, князівського нахабства. Це муровий нагробок... песика „Мізі“. На надгробку напис. Французькою мовою, золотими літерами говорить цей напис—що песик „Мізі“ — то був: найкращий, самий найвірніший товариш княгині Лопухиної-Демидової...
Нові люде з мусянжовими тілами і пругкими м'язами з усмішкою дивляться на нагробок, хитають головами і легко всміхаються. Лише всміхаються. Бо — песики Мізі, князі, роскішне вельможне життя — це все таке далеке, таке забуте, що варто лише легкої усмішки...
