ПЕРЛИНА
Двадцять років довгий час, може багато де-чого трапитися. Люде старіють, умірають, народжуються діти, одбуваються величезні перевороти. Але двадцять років можуть проплисти й так, як один-однісенький день — у непорушній монотонності, аж поки людина не відчує одного ранку: „А я ж уже старий!" Так само сталося й з Ґретхен. Одного дня фрау Куммер, у кого Ґретхен уже двадцять років працювала як робітниця за все, сказала їй:
„Гретхен, мені страшенно прикро, але я мушу заявити Вам звільнення. Ви вже нездатні поратись у господі, Ви з усім спізнюєтесь, скрізь у Вас повне безладдя. А до того ще й Ваша жахлива нервозність. Цього вже моїм бідолашним нервам не витримати".
Ґретхен отетерено вирячилася на бариню: „Звільнення? А хіба я Вам щось злого зробила?" Вона була справді нервозна: бо почала голосно плакати. „Нічого, нічого", заспокоювала фрау Куммер. „З Вас завжди була чесна, порядна, працьовита робітниця. Ви ж знаєте, що наші знайомі завжди називали Вас „перлиною". І мали рацію. Але тепер, бідненька Ґретхен, Ви постаріли. І тому"... „Я мушу йти геть!" заплакала знову Ґретхен. „Геть ізвідси? Але куди ж піду?"
„Ви знайдете якусь легшу роботу. Розуміється, я видам Вам найкраще свідоцтво".
„До чужих людей...?" Ч Фрау Куммер витягла хусточку і втерла собі очі: „Не робіть мені ще тяжчих труднощей, Ґретхен. Ви ж знаєте, коли
я хвилююсь, то це шкодить йому серцеві. Отже, хай уже так і буде: 15-го листопаду". Ґретхен стояла приголомшена. Геть, геть звідси? Та це ж неможлива річ! Вона ж тут уже двадцять років. Вона точно пригадує ще той день, коли вона стала тут на роботу. Яка весела й добра була молода пані Куммер; та й пан Куммер теж завжди мав для неї ласкаве слово. А потім, коли народилася перша дитина і молода пані лежала тяжко хора, то вона завжди тільки Ґретхен кликала до ліжка. Ту Ґретхен, що піклувалася про маленьке як про власну дитину. „Наш хлопчик", казала вона пиховито, коли говорила про хлопця. Так само й троє інших паростків фамілії Куммер теж були для Ґретхен „наші діти".
Вона цілком одірвалася від власних родичів, жила тільки для фамілії Куммер.
Протягом двадцяти років ці люде були для неї щастям, родиною. А тепер...
„Це пані кепсько пожартувала" подумала Ґретхен. „Я ж не якась чужа
людина, кого сьогодні чи завтра можна одіслати геть. Як часто казала мені пані: „Ґретхен, Ви член нашої родини" і тепер раптом., тим, що я старію? Та я ж ще й не стара, тільки втомлена, це ж минеться... Що мене так утомило? Робота, від сьомої ранку до десятої вечора, і високі сходи. Але на кого ж я робила! На панів же, тільки на них. З мене була вродлива дівчина, я могла б вийти заміж. Але я не хотіла покинути пані... і пепер"...
Ґретхен притиснула руку до голови, що їй боліла; вона взагалі нічого більше не розуміла. І в цьому стані прожила вона весь останній місяць.
Даремно силкувалася вона зробити заяву фрау Куммер недійсною. Вона прохала й благала, обіцяла більше не втомлюватися і не нервуватися; фрау Куммер плакала і мала сердечні корчі, пан Куммер прикро кривився і в ласкавих словах висловлював свій жаль, але кінець усе виходив один: Ґретхен не здолає більше поратись у господі і 15-го листопаду мусить іти геть.
15 листопаду прийшло. Безрадісно-сірий туманний день. Фрау Куммер обійняла Ґретхен, пан Куммер совнув їй іще десять марок у руку. І двері за нею зачинилися, грюкнув замок. З тремтячими коліньми спускалася вона сходами; що ними десятки тисяч раз бігала вгору, завжди з думкою: „ось я йду додому". Але, вона почувала тепер ясно, це зовсім не було „дома". Люде на четвертому поверсі були їй зовсім чужі люде, що хоч і добрим словом та приязним поводженням, але все чисто її пограбували: молодість, силу, звязок зі світом. Дуже добрим словом: „Перлина, наша Гретхен — справжня перлина. Всі нам заздрять зза неї. Вона ніколи нікуди не ходить, завжди сидить вдома, навіть у свій вільний час не боїться нічної роботи. Завжди тиха й привітна. Справжня перлина". Як часто казала ці слова фрау Куммер своїм заздрісним приятелькам, що даремно пробували переманути Гретхен до себе вищою платою.
І от ця „перлина" стояла за дверима будинку на вохкому слизькому тротуарі. Холодний дощ сік їй обличчя. На хвилину її охопила лють. „Так, перлина! Але чим це мені допомогло? Тепер, коли я старію. Коли мені потрібні притулок та увага до мене, мене женуть геть, як паршиву собаку".
Раптом зі старих днів дитинства пригадалися їй слова, що тепер вона голосно вимовила перед собою: „Не кидайте перлів перед свиньми!"
Але почуття покинутости було дужчим за гнів. Уже смеркло і тільки з найвищого поверху, з вітальні Куммерів, пливло ясне пасмо світла на тротуар. Ґретхен підвела голову і поглянула на вікно. Пекучі сльози покотилися їй по щоках. Тут у вікні з'явилася рука, жалюзі опало вниз, пасмо світла зникло. Тепер стало зовсім темно.
Втомлена підстаркувата дівчина з сивим волоссям пішла геть, геть до чужого міста, до чужих людей у страховинний ураган світла, в жахливий вир вулиць. Переходячи вулицю, вона так довго стояла і так голосно балакала сама з собою, що звернула на себе увагу полісмена, упорядника руху. Він підійшов до неї. „Ви хорі? Може Вам допомогти перейти вулицю?"
Ґретхен вирячилася на нього, не розуміючи, чого йому треба. „Де Ви мешкаєте?" запитав далі полісмен. „Ніде. У мене ніде нема притулку". „Як Ваше призвище?!" Полісмен починав уже втрачати терпець. Зрештою не міг же він заради якоїсь підстаркуватої, кепсько вдягненої жінки затримувати ввесь рух.
«Хто ж Ви така?» Ґретхен поглянула на нього великими очима і відповіла:
«Я перлина, кинута перед свиньми». Після того вона перейшла вулицю і пішла далі,—все далі аж поки постать її не зникла в тумані.
Полісмен був іще молодий парубок. «Перлина, оце гидке старе бабило! Дивна річ, як багато розвелося в наші дні божевільних. Та й чому саме?»
І при цьому питанні, хоч і був він полісмен та ще молодий парубок, обличчя йому затьмарилося: він зморщив лоба, підніс руку і поважно запитав себе ще раз:
„Чому саме?"
