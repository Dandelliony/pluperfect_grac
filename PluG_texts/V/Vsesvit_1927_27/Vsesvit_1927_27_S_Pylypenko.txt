ДРУЗІ ДІТЕЙ

Загальні збори співробітників щойно роспочались, але жовтозелена нудота вже оповивала все і всіх.
Ну яке діло Маркові до „Друзів Дітей"? Навіщо вони йому, коли шість щомісячних „червяків" не дозволяють мріяти про нащадків і примушують інколи соромливо заглядати в вікна аптеки? Ну що там варнякає доповідач про новий гарний побут, коли не буде безпритульних ані на вулиці, ані в родині? Знав би, як відказував старий батько Марків, коли питали були із-звичайна: що новенького, що гарненького? Посміхався небіжчик: „багато
нового й гарного, але гарне — не нове, а нове — не гарне". Еге-ж! Де там убачають той новий побут, било б його громовицею! Хіба в тім, що мусиш отут сидіти на нудному зібранні, громадські, бач, обов'язки справляти, коли й тіло й душа скніють у цьому задушливому повітрі канцелярії, прагнуть у міський парк, де мабуть уже шпацирує Манюся...
Ах, Манюся! Хіба можна порівняти це дивоглядне дівчатко з жінкою з Олесею? Хіба лоскотливі бесіди з цією маленькою чарівницею, повні насторожливих натяків, обірваних на нервовому півслові, повні ніби простих, але ж таки ніби простих глибоко-зворушливих фраз, красномовних, проречистих мовчанок, — хіба ці вечорові півгодинні бесіди, вкрадені наприкінці сірої буденної доби, можна порівняти з одноманітно-стереотипними, як канцелярська бібула обридлими діялогами з жінкою?
Що загадаєш на завтрашній обід? Приходили з домкому, щоб платили за комунальні послуги. Треба наставити латку - черевики подерлись. Чогось болить голова, мабуть застудилась. Коли б прибавили платні хоч трішки, бо дуже вже сутужно доводиться. Знаєш, м'ясо знов подорожчало...
Тьху! Било б його громовицею —д о чого ж це набридло! І ота давно знайома спідниця Олесина, що спід неї цурпалками пухленькі литки. І оті немодні дешеві блузки її, що під ними тремтливим ходором груди.. Та все, все — здивовано-наївні півкола високо зведених брів, і ясно-карі маленькі оченята, і капризно випнута спідня губа, і зухвало задертий угору кінчик носа. Таке все притерте, до найменшої цяточки відоме, обдивлене, обмацане, в свій час обціловане —і не дивився би!
А оце недавно Олеся в цю саму установу за діловодку стала. Добре, що ще в іншому віділлі, де раніше трохи починають працю і пізніше її кінчають, а то ще й разом ходити довелося б.
Годі вже цього щастя і вдома, било б його громовицею! Марко злісно глянув навкруги, на погорблені постаті співробітників, що безладно посідали, де хто трапив, і мовчки понуро слухали доповідь. У кожного мабуть свої думки, свої турботи, безкрайні, як книги вхідних і вихідних паперів, такі ж сухі й нецікаві. Задуха, гнітюча задуха і тут і у всьому житті. Кому тут потрібні ті „Друзі Дітей", коли ми всі вороги дітей, зайвого тягару, недосяжної мрії? Тоскний погляд Марків на мить спинився на кругленькій жіночій постаті в протилежному кінці залі, що мало не одна з усіх присутніх з неприхованим захопленням дивилась на доповідача. Він говорив шаблонні, заялозені слова, виголошував гасла, що їх, як написи на трамвайних квитках, ніхто не читав, як тріскотіння друкарської машинки в канцелярії — вже ніхто не чує. Але в нього був молодий, дзвоном невичерпаної життєвої снаги наллятий і разом із тим єдвабний, ласковитий голос. Попід легким літнім костюмом опуклились лінії дужих пружистих ніг, мускулястих грудей, широких плечей. А очі, звичайні очі здорової, самовпевненої і самодоволеної від здоров'я свого людини, побіденно-бадьоро оглядали авдиторію і деколи ласкаво-привітно світили кругленькій жінці, що мало не втопала тоді в них.
Хіба ж можна порівняти до цього файного легеня, як кажуть зазбручівці, мого одороблуватого чоловіка з м'якеньким черевцем, з безсилими як друкарська стьожка руками, нездатними як слід обняти, притиснути, щоб млосно стало в середині і гаряче грудям? Хіба не гидко дивитися на чоловікові каламарки-очі, Що безглуздо чорніють на сірому, мов пилом присипаному обличчі. Так колись вони були любі і в їхніх чорних безоднях так радісно було відшукувати своє власне личко, потім усе ближе і ближе — лише свої очі, щоб зрештою впірнути в теплі обійми, потонути в солодкому екстазі і вже не бачити нічого. Було... А тепер?
Ні, краще вийти звідси, пождати там, у міському парку на бічній алеї, де вертатиме додому юнак-доповідач. Сказати йому, що вона далі так не може, що вона теж іще молода й здорова, що... Він знає, він втямить —не дурно так часто спиняє свій погляд на ній. Вирішено. Ось двері, сходи, двері надвірні. Яка полегкість! Як м'яко цілує роспалені плечі вітрець. Як наливаються м'язи в напруженому чеканні.
Він швидко кінчить свою доповідь про „Друзів Дітей". Друзі дітей... Хай будуть і діти, коли є кохання... Але чому: коли плід — облітають пелюстки квітів? Невже це завжди? В мене облетіли вони і без плоду. Може саме тому? Тихше, тихше серце, чого тобі треба?
Затихла. Чекає.
А било б його громовицею! Годі з тими дружніми обов'язками. Хай піклуються дітьми, мов бухгалтер вірним балансом. Я зведу свій баланс сьогодні інакше.
Марко рішуче підвівся. Двері, сходи, двері надвірні. Вже споночіло. Тісними парами туди й сюди прохожі. „Під ручку". Бідні звірі — вони не знають насолоди ходити з коханою історою „під ручку". Ба ні! Чи бачили ви з вікон вагону, як на пасовиську побіля залізниці мовчки стоять коні, поклавши навхрест голови одне одному на шию. Іншої ласки їм не дозволяє прида, а клята людина розділила їх дишлом і посторонками. Знов — ба-ні! І людей розділяв шлюбне дишло. Як мене з Олесею... Біжиш попліч у безвість під батогами долі, з посторонками ріжних обов'язків. І не сила примкнутися близько, оповисти ніжно шию поплічниці…
Манюся — це інше. Манюся вільна, і я до неї вільний. Ось там у парку... Вже скоро...
Густа алея тіснястих дерев темним коридором поглинула Марка. Тут управо, тут іще раз управо — і буде укохана лавочка під рясним бузковим кущем. Традиційним бузковим кущем, де соловейко і місяць. Але що поробиш, коли гарне — не нове, а нове — не гарне — знов згадує Марко батькові слова.
Не під електричним таки лихтарем призначати любовні побачення.
Марко ще здаля помітив білу постать на умовленому місці. Люба Манюся — чекає! Зайти ззаду, споза бузка, закрити долонями милі оченята — чи взнає? Заспокоїти в ніжних обіймах, коли злякається. Крок, іще тихий, обережний крок — і мов крилами птаха до знайомої кучерявої голівки. Зміненим ласковито-єдвабним голосом протяжно:
Люб-лю!
Забилось у радісному тремтінні жіноче тіло, закинулась пристрасно назад голова, пожадливими вустам шукаючи вуст милого і злилися дві постаті.... ну на що говорити — в чому? В нашій сентиментальній історії досить нагадати про традиційний бузок, що вміє переховувати і не такі іще тайни.
А як не хочемо ми персоніфікувати рослини — тим більше маємо право сказати, що ніколи він, той бузок, не викриє дальшої розмови, що була за тим поцілунком.
Олеся — здивовано-переляканий погляд, схований у темряві парку. Адже жінка мусіла бути там на зібранні...
Марко! Це... це ти прийшов? Ти любиш? Ти сказав, що мене любиш? — розгублено, непевно-радісно.
-	Люблю, авже ж люблю, Олеся. Ти ж бачиш...
-	Бачу, милий, вірю, хочу... 
Я не знаю і ви, мабуть, не знаєте, скільки щирости було тоді в мох героїв, але я напевно знаю, що з того часу вони були гарними членами товариства „Друзів Дітей".
