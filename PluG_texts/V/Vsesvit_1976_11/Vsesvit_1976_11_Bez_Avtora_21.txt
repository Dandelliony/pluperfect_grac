ДО СВІТОВОЇ ЗОРІ 
На сході перше світло знову сходить Із темряви, усталює порядок.
Хай променями зорі, доньки неба, Тепер шляхи висвітлюють для людства!
Зійшли на сході зорі різнобарвні, Немов стовпи, що ставлять при офірах, Оці святі, блискучі, чисті зорі Ворота в стайні темряви відкрили.
Хай завжди спонукають щедрі зорі Своїм світанням щедрих до пожертви Нехай скупі лишаються без світла, Не прокидаючися, сплять у пітьмі!
Оцей ваш шлях сьогоднішній, о зорі, Він є старий, новий або той самий, Що з нього щедрим сяяли Навагві, Ангірі та Дашягві, ще й Саптасьї
Богині, добре впряженими кіньми Ви раптом об’їжджаєте всю землю.
О зорі, на нове життя всіх сонних Ви будите, і дво-, й чотириногих.
Де є й котра стара зоря, що нею Встановлений річних частин порядок?
Коли розкішні зорі вже знялися Однакові, не знайдеш, де є перша.
Давали здавна щастя світлі зорі, Поставши своєчасно за законом, Тим, хто офірував, співав молитву, Вони тепер багатство дарували.
Вони всі йдуть однаково зі Сходу, Поширюючись скрізь з одного місця. Прокинувшись там, де закон панує, Йдуть лавами богині, як корови.
Вони однакові разом виходять, Забарвлені одноманітно зорі.
Потвору чорну тінями ясними Вони — блискучі, чисті — покривають.
Дітей без ліку дайте нам, богині, Небесні дочки, дайте нам багатства!
Прокинувшись у захисті безпечнім, Батьками станемо синів хоробрих!
Пожертву даючи, до вас звертаюсь, Блискучі дочки неба, й заклинаю: Славетними зробіть нас серед людства! Нам це дадуть боги, Земля та Небо.
