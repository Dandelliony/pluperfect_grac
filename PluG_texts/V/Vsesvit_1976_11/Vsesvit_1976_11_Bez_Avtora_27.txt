ГРАВЕЦЬ У КОСТІ
П’янять мене й приваблюють горіхи, Що котяться, стрибаючи, по дошці, Сьорбнув я ніби Соми з Муджавату, Смачний мені Вібгідака живлющий!
Не лаялась зо мною вірна жінка, Була до друзів приязна й до мене, Лише та кість, що впала нещасливо, Мені до жінки зачинила двері.
Прогнала жінка, теща розгнівилась, Нещасному ніхто не співчуває.
Як кінь старий, призначений на продаж, Гравець-бідар нічого вже не вартий.
Його дружину інші обіймають, Кість ненажерлива його згубила.
А батько, мати й брат його казали: «Він нам чужий: в’яжіть його, беріте!»
Отож і вирішив я більш не грати, — Пішли всі друзі геть, мене лишили.
Та як брунатні знову забриніли, Назустріч їм побіг я, мов коханець.
До гральні квапиться гравець з питанням: «Чи виграю?» — і труситься всім тілом.
А кості зраджують його бажання
І ворогам дають щасливі числа.
Бо мають ці кості гачки та тернини, Лукаво вони обпікають, мордують. Непевні вони, бо, привабивши, зрадять Гравця, вони всі — наче медом политі.
Їх п’ятдесят і три разом танцюють,
Як Савітар, додержують законів, Злякати їх не може гнів могутній, Адже ж царі повинні їм вклонятись.
Скотившись вниз, вони стрибають вгору, Без рук вони перемагають руку.
Як вугіль чарівний, лежать у ямі, Вони, холодні, обпікають серце.
На самоті гравцева жінка плаче, Сумує мати: «Син десь зник, не знати». Зацькований, в боргах, шукає грошей, Вночі блукає повз чужі будинки.
Гравець сумує, вгледівши дружину Чужою жінкою в заможнім домі.
Брунатні коні він запріг уранці,
А згас вогонь вночі, то він жебрачить.
 «Хто військом незліченним цим керує?
Хто цар найперший оцієї зграї? Йому я десять пальців простягаю І присягаюсь: не ховав я грошей».
«Не грай у кості, а працюй у полі, Шануй майно, та користуйся з нього.
Ось тут корови, осьде жінка, гравче», — Так Савітар казав мені шляхетний.
Прихильні будьте ви, нас пожалійте, Страшним не шкодячи нам чарівництвом, Нехай припиниться ваш гнів ворожий, Хай інші потрапляють вам в кайдани!
