ДО ПАРДЖАНЬЇ
Оцих пісень могутньому співайте, Парджанью прославляйте і шануйте!
Бик, що реве, дари приносить швидко, Кладе насіння зародки в рослини.
Він дерева ламає, нищить усю погань, Жахає цілий світ він зброєю страшною. Тікай, безгрішний навіть, від бика такого! Парджанья загримить і знищить нечестивих!
Як коней візник батогом підганяє,
Так він вістунів, що ллють дощ, надсилає, Як леви ревуть, рев далеко лунає.
Парджанья все небо дощем покриває.
І бурхає вітер, а блискавки сяють, Розкрились рослини, а небо струмиться, Тваринам на користь трава народилась, Насіння Парджаньї землі допоможе.
Земля його законам підлягає,
За цим законом і худоба скаче, Керуються й рослини цим законом. Парджаньє! Захист дай своєю міццю!
Ви, Марути, дощ з неба нам даруйте,
І потім сім’я жеребця спрямуйте!
Хай грім про дощ рясний нас сповіщає, Асура-батько хай розіллє води!
Реви, грими і зародки розкидай! Літай навкруг на возі водяному! Тягни відкритий міх, униз спрямовуй! Нехай долини з горами зіллються!
Діжу велику піднеси та вилий,
Нехай струмки стрибають над землею. Укриють, наче маслом, небо-землю, — Смачне питво те буде благочесним.
Коли Парджанья заревів
І грішних громом подолав,
Тоді радіє світ увесь,
Все, що існує на землі.
Ти дощ пролив: тепер спинися трохи. Перетвори пустелі на оселі,
Рослини породи, що нас годують,
І знову підживи бадьорість в людях
