СТРІЛЕЦТВО В ДАНАКІЛЬСЬКІЙ ПУСТИНІ
Абісинія— це окреме пасмо гір, що здіймається на 10.000 футів. На узбіччях гір-величезні спади, що переходять у просторі полонини. У цих полонинах неоднаковий клімат на ріжній височині: Тропічний - на пустинних полонинах, що йдуть у глибину від узмор'я, Субтропічний—по лісових пущах, а також там, де течуть студені гірські ріки, на височині 4.000 - 5.000 футів і Помірний на верховинах, де зеленіють соковиті луки, пасовища та лани.
Шляхи до Абісинії від гарячого піскового та коралового узбережжя Червоного моря йдуть пустинями, в околицях їх живуть кочовні племена— Сомалеї та Данакілеї. Стрільцеві особливо приваблива ця країна, бо, власне, тут живе первісний африканський звірник; слони, носорожці, леви, леопарди, зебри, струсі, гну, чудові антилопи, куду та сарнобики—всі ці тварини заселюють низьку тропічну зону. Отже, взявшись улаштувати свою наукову стрілецьку експедицію, після того, як трохи побув у Адіс-Абебе, столиці Абісинії, я спустився з своїм маленьким караваном в'ючних мулів, із своїми подорожніми речами, разом з десятьма абісинцями з гірських верховин на Данакільську пустиню.
Підчас моєї мандрівки по Данакільській пустині круг мого намету на стоянках завжди збиралися юрбами Данакілеї (инакше звуться—адалі або афори), якщо табором стояли близько їхньго кочовища та верблюдів.
Напівголі, з характерними суворими обличчями, з цілою кучмою скуйовдженого волосся сиділи вони навкруги намету навпочіпки, мов тії пінгвіни, з списами устромленими в землю, з великим округлим щитом у руці, і байдуже-скам'яніло споглядали те, що я роблю. Оце сидиш коло намету підходить адаль, своєрідним жестом торкається моєї руки (без цього вважалося-б, що ми обопільно на військовому стані)—це знак миру.
Потім наївно починає обмацувати мої чоботи, сорочку, застромить руку в кешеню та дивується, навіщо вона потрібна; все це він робить поволеньки. Скінчивши огляд, сідає зі своїм списом та щитом коло намету. Робиш своє діло, забуваєш про нього, а він усе сидить та дивиться, нерухомий та незбагненний, як сфінкс.
Коли нема роботи—верблюди пасуться, хатини з плетева готові адалі завжди сидять нерухомо, як оце зараз коло мого намету навпочіпки, тільки очима хижої тварини зиркає навкруги, иноді зупиняючи свій зір на комусь із виразом обличчя: „цей вигідно стоїть зараз, щоб устромити йому списа в бік“. Коли ми нерухомі, то знаємо, що це—на час, що згодом будемо рухатися; а непорушний адаль —це неначе різбяна подоба; і вираз обличчя в нього зовсім кам'яний, не знаєш, ні про що він гадає в цю хвилину, ані що він на думці має вчинити.
Вони повні свідомості! своєї сили й гідности; з призирством ставляться до сомлів, що „ніби м'який віск у руках європейців”. Улюблене діло його—розглядати та точити свій запоясний ніж— це його найголовніша оздоба та гордощі. Якщо він убив людину —на руці в нього металічна обручка; їх звичайно буває по кілька в кожного, і в розмові він перш за все скаже вам, скільки він має людських трофеїв. Також носить він шкіряні обручки або рамінець круг голови -це талісмани.
Один із ватажків адалів подарував мені якось барана; але прохав голову цього барана, шкуру й кров віддати йому. Діставши все це, адаль трохи згод м знов приходить і просить дати йому ще й баранини; голова, виварена особливим способом, знадобилася на ліки верблюдові; кров він випив, побачивши в таборі сире м'ясо, він ніби зовсім забувши, що від його подарунку тільки й лишилося, що цього, зажадав одібрати й це. Адалю розтлумачено було, що його вимоги безпідставні, й він заспокоївся.
Мій намет, самотній серед просторих обширів Данакільської країни, серед її кочовної дикої людности-це малісінькій краєчок иншого світу в своєрідному иншому середовищі.
Адалі дарма, що мають примітивну зброю—списи, а чудові з себе та завзяті стрільці; вони дуже спостережливі, знають гаразд життя дикої тварини, її норови та властивості всупереч добре озброєним абісинцям. Кожний адаль—слідець: він читає звірячий слід, як розгорнену книгу. Гарний, влучний стріл—це найкращий спосіб викликати до себе пошану, замилування, а також і приязнь. Зброя „що вбиває, як грім”, наповнює їхні серця радісним почуттям пошани. Ходити слідом за рушницею на полювання кожному адалю дуже приваблива річ; таких охочих кожного разу буває занадто багато, і дуже тяжко, а як коли, то й на хитрощі треба братися, щоб з табору піти на полювання без численного почоту,який тільки заважає.
Отак було й у таборі коло гарячого озера Білень 30 березня. Мені хотілося обійти узбережні комишеві зарослі, маючи надію вбити буйвола. Я взяв з собою трьох адалів, що добре знають усі околишні лози та стежечки; але озирнувшись за кілька ступнів, я побачив кількадесят инших, що слідкували оддалі, і тільки після того, як я їх довго умоляв та обіцяв узяти решту другім разом із собою, вони таки не пішли слідом. Ото-ж ми з адалями серед комишевої гущини охвітно та тихо продираємося вздовж звірячих стежечок. Буйволи вдень збираються по місцях найбільш болотяних, куди тяжко доступитися, там вони лежать иноді просто в воді і тільки вночі звідти виходять. Часом довго стоїмо на одному місці та прислухаємося. Ось розлягається тріскотнява осторонь у зеленій гущавині; тварин, мабуть, декілька Вони наближаються. Але, що це за тварини? Тут у цьому природному зоологічному саду вгадати буває иноді тяжко, але незабаром по рохканні стало знати., що це за звірина: на гялявину попереду виходить п'ять кабанів. Я маю час, не бентежачись ціляти в найбільшого кабана.
Після стрілу він повалився мертвий, решта-ж, метнувшись по свинячому навзаводи, ховається в комишах.
Абісинський кабан має такі прикмети: бородавки по боках ока та під оком, великі зігнуті ікла й довга щетина на спині, від голови до хвоста, що скидається на гриву; вона настобурчується, коли кабан через чогось лютує або стурбований. Шкура по инших місцях тулуба майже гола, на колір вона каламутно-сіра. Абісинський кабан завбільшки менший за європейського; той, що я вбив, важив пудів з п'ять. Один з адалів хутко та ловко злупив шкуру з голови та й пішов собі геть до табору (череп покинено до другого ранку, шакали й гієни за ніч чудово його пообгризали).
Рушаємо далі. Незабаром довелося збочити, бо багнищами не можиа було пройти, отже виходимо на суходіл. Грунт на галявинах геть чисто стоптаний слідами ріжної звірини, легко впізнати слонові, а також характерні буйволові сліди. Слонові сліди, як здається, старі, про це свідчать також несвіжі купи слонового посліду. Слони були тут не менш, як 5—6 день тому, але буйволи може й близько, і ми що-хвилини можемо опинитися в тяжкому становищі, оточені лютими звірями. Іду навпростець болотистою лукою, що з'єднує два острівці комишу. Уважно розглядаюся поперед себе, коли це адаль, той, що ззаду йшов, хапає мене за лікоть, пригинає на низ, показуючи стурбовано на щось таке, десь перед нами Скинувши оком на те місце я не зразу помічаю в траві ступнів за 50 леопардову голову. Либонь, що тільки зараз він нас нагледів. Хвилина—і він або кинеться на нас, або-ж сховається в зарослях—треба було поспішати. По голові догадуюся, де його тулуб, як-найстаранніш ціляю, це була одна мить. Торохнув постріл, і леопард глухо загирчавши зникає в траві. Невже не влучив, невже непростимий промах? Збентеження тяжко переказати: адже-ж, коли промах, то чи можна його коли-небудь собі простити! Та разом з цим виникає радісна надія: по шелесту трави видно, що звір іде помалу, нерівними кроками; два-три рази мелькнув у траві кінчик його хвоста—це показує, що він припадає до землі. Безперечно, він поранений і поранений як-слід. Хутко йду слідом, боючися, що леопард здужає ще податись геть далі й назовсім сховатися в гущині зарослів; занадто-ж насідати на нього теж не годилося, бо застуканий хижий звір здебільшого кидається на стрільця. Добираю хвилину, коли частина перистої спини леопарда мелькнула в високій траві і, другий постріл; після цього звір перелазить трохи вперед і завмирає. Підходимо обережно ближче, ближче, ще ближче; ось леопарда видно мало не всього, шкилить свої зуби, збрижив в верхню губу, як кішка, коли вона пирскає, і силкується зробити такий рух—припадає до землі,-щоб кинутись на мене, але зробити це йому вже не сила. Адаль шпурляє в нього свого списа, а звір, гирчучи хапає списа зубами, й надламлює лапою ратище. Я добиваю його третьою кулею. Перша куля розтрощила йому окіст - щаслива рана, бо маючи кулю десь у боці, леопард, мабуть, не відступав-би так пасивно.
Мої адалі знайшли довгу ворину, прив'язали за лапи до неї леопарда й ми рушили, несучи почесну здобич до табору; один з адалів, ідучи співав за звичаєм побідну пісню. В ній нагадувалось про вбитого звіря, про стрільця та їх саміх
Скільки-то щастя зазнає стрілець, здобувши рідкий, чудовий трофей цей наслідок влучного пострілу. Живеш деякий час тільки самими радощами пережитих недавніх пригод.
Зустріти вдень леопарда рідко трапляється. Леопард, як і лев, звір переважно нічний, вдень звичайно криється в зарослях, по почерях, між камінням, як у якій місцевості. Ходять полювати цих хижаків теж уночі: залягають у засідці, прив'язавши неподалець до дерева цапа або-ж барана на принаду. Часто трапляється, що тубільці здобувають цінні леопардові шкури не в одвертому бою; вважається за краще й обчаніше вживати безпечнішого способу: викопувати западні —ями на місцях, куди заходят звірі. Втішно мені було розгорнути в себе в наметі свій стрілецький журнал і поставити цифру—1 в, ще досі чистій графі „леопарди". Згідно з Абісинським кодексом я мав тепер право носити леопардову шкуру—керею за плечима („небыр-лемт"), і на руці почесну каблучку. Трофей мій був рівнозначний п'ятьом чоловікам супротивників. У таборі нас обступило зараз-же чимало адалів, висловлюючи похвалу нам гучними вигуками та дуже цікавлячись убитим звірем.
Цілий день коло мого намету мелькали щити та, списи. До намету назносили бурдюків з молоком, коло намету стояло декільки білих з чорною головою баранів з курдюками. Усе це дарунки приносини моїх друзів адалів, а за них я повинен був дарувати ріжні речі, зважаючи на вигляд цих адалів та на їхній смак. Авторитет - мій серед дикунів тепер значно збільшився. Ще повторюю, ніщо так не робить людину популярною серед них, як стрілецтво.
Весь час я терпляче повинен був точити безперестанні розмови про верблюдів, баранів, про щоденні новини. Того часу адалі були дуже збентежені: галтіси племені Іту зайняли та й погнали в гори Асабот їхню худобу, ото-ж адалі постановили воювати. Мені треба було зібрати від адалів відомості про слонів, де саме вони є зараз, і залежно від цього визначати план дальшої експедиції.
Якщо в якійся справі потрібна допомога диких племен або-ж коли треба дати якесь доручення, не слід у переговорах зразу починати з самої сути діла, а треба посадивши своїх чорних бесідників (їм до вподоби довгі розмови) спочатку побалакати про те про це, потроху збуджуючи їхню увагу, настроюючи їхнє розуміння і вже наприкінці сказати саму суть, їм у пам'ятку западає завжди останнє вражіння, як у дітей. Ніколи не слід розпалятися, олімпійський спокій викликає в них до вас пошану. Ріжні погрози, якщо вони потрібні, повинно притьмом виконати, а то авторитет загине. Добрість, добросердість вони вважають за безсилля. Щоб мирити з дикунами, треба завжди вміти переносити на них щиро-дитячу точку зору.
Цієї ночі мені не спалося, занадто багато було вражень, та й ще не давали спати, москити—ці двоюродні брати комарів. Рідний комар чесно попереджує вас своїм тоненьким дзизчанням: «іду на вас». Хитрий-же москит єхидно підкрадається нищечком і страшенно болюче кусає. Вийшов уночі з намету. Гаряче повітря повне солодких пахощів мімоз. У темряві між деревами де-не-де спалахнуть і погаснуть вогники летючих жуків світляків. Не спалось, а мріялось. Уява вже линула туди, де важкою ступою тросниками йде до води гіпопотам. 
