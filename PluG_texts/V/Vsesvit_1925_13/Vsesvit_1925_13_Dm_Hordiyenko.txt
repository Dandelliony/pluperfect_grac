БІЖИТЬ СУПІЙ.
Братові Андрію,— 
комсомольцеві.
Біжить Супій очеретами, 
І пада з плеском у Дніпро; 
Мій човен дум туди причалив, 
І закипіла в жилах кров.
Я бачу, голову патлату 
Підвів мій брат із далини; 
Йому гарячими сльозами; 
На грудях рану я промив.
 Гудуть фабричнії сирени, — 
Про нього, хто тепер згада?
Шумить Дніпро десь на порогах, — 
і скелі злизує вода. 
День кров'ю степ тоді забризкав, 
І положив на гони тінь, — 
Мій брат, Іван, — хлоп'я маленьке, — 
З заводу кулею летів...
Лишив він стіни цукроварні, — 
(Старенька мати, а без сліз), — 
Дзвінок і потяг товаровий 
На банду Чорного поніс...
Важким сном станція заснула, 
Навкруги тиш, - нема людей... 
Я бандам лютість і прокльони 
Шматками кидаю з грудей... 
Де діну серце невгомонне? 
І діну де свій чорний сум?
Бандит на станційнім пероні; 
З обріза смерть послав йому... 
А я стояв, і руки рвались, 
На серце скипався вогонь; 
Лилася кров... Мовчало поле... 
Стогнав під трупами перон...
На небі тішилися зорі; 
Зі сходу біг змарнілий смерк... 
Ту, юну голову патлату, 
Не бачить більш мені тепер...
Біжить Супій очеретами, — 
Мій брате, хто тебе згада?.. 
Шумить Дніпро десь на порогах, 
І скелі злизує вода.