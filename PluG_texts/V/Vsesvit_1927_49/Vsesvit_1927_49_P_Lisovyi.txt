НА ДНІПРЕЛЬСТАНІ
ПРИГАДУЮ, як рік тому я повертався одного вечора Кічкасом до одведеної мені кватирі. Була осінь і моторошна темна ніч. Вив вітер, як голодний, звір і бив холодний дощ. Десь внизу, тут же близько, в своєму гранітному ложищу шумів Дніпро. Ніби темний хаос обступив мене.
І раптом цю темряву прорізало пасмо світла. Було воно слабе й тремтюче. Виходило воно з крайньої хатини колонії. Але до нього мимоволі повертались очі. І чуття загублености й самотности зникло. Як не великі були темні стихійні сили природи, це слабе пасмо світла пробило їх, і ні вітер, ні дощ, ні морок не могли нічого з ним зробити.
І сам степ не здавався вже таким безлюдним. Це пасмо світла, ця золота нитка говорила про те, що в степу живуть люде, що ти не один.
Саме це пригадалося мені тепер, коли я рівно через рік знову опинився на Дніпрельстані. Рік цей багато приніс нам тяжких хвилин. Не раз темні сили накидались на нас, хотіли нас спровокувати вбивствами, наскоками, шантажем. Але ми не розгубилися, відбили ці атаки і навіть далеко пішли вперед.
Більше, — ми вже приступили до роботи, що дасть нам не слабе пасмо світла, що весь час за нього боїшся, що от от воно потухне, а дасть до наших рук могутню силу, що світитиме далеко-далеко, на весь світ!
Тут, де я торік самотний бродив серед моторошного мороку осінньої ночі, незабаром повстане пам'ятник творчого соціялізму, збудованого робітниками і селянами.
І не порожні вже такі береги Дніпра. Здивовання й захоплення з'являються у вас, коли ви оглядаєте все навколо. 
Яка зміна! Яка велика зміна!
Виросли цілі селища. Степ перерізала залізниця. По землі прослались рури, дроти, провода електричні, прокладено десятки кілометрів шосе; насаджено бульвари; ростуть як гриби, бараки; димлять димарі; пчхихають локомобілі; гудять пароплави; стукають сокири; б'ють молоти; лунають вибухи; розносяться людські голоси. 
Береги Дніпра ожили. Повільну працю хлібороба, що два рази на рік приходив сюди, раз, щоб з'орати степ, вдруге, щоб зібрати врожай, тепер змінила машина і рухливий робітник. 
Степ зажив іншим життям, життям поквапливої праці. Мелодійний згук коси, що її, може, тут мантачив косар, тепер замінили інші згуки, згуки машинізованої праці. Тут панують інші мелодії, інші люде.
Там, де торік вилізали з землі сірі скелі, вже тепер їх немає; вони зірвані, і замісць них рів. А в рову тому поволі повертається величезна залізна потвора, що у неї на залізному хоботі хитається залізна паща в чотирма драконовими зубами. По краю рову прокладена вузько-колійка, й ляльковий паротяг пригнав цілу низку вагонеток. Навколо потвори гомозяться люде, що скорше скидаються на комах.
Але ось потвора ворухнулась, дихнула парою, ніби набираючи в свої груди повітря і паща її опустилась на дно рову. Чути, як сталеві зуби скреготять по граніту, видно, як горнеться наверх величезне каміння, і над головами людей через секунду хитається паща, повна землі. Вона нахиляється над вагонеткою, зложені щелепи відвалюються і земля і камінь з шумом висипаються. Тільки два рази махне потвора головою і вагонетка повна.
Потвора ця — екскаватор. За десять кроків від нього працюють підривники пневматичними свердлами. Повітря через спеціяльні рури натискує машина. Тут стоїть глухий шум і дзенькіт. Робота ця тяжка, але граніт, що лежав тут незлічимі віки, піддається силі людини. Одну за одною в ньому роблять глибокі свердловинні рвуть аж стугонить земля. 
На Дніпрельстані перш за все і більше всього вас вражає людина, робітник. Люде схожі на маленьких комах. Але ці комахи уперті, вони об'єднані єдиною волею, — вони колектив. І ви тут пізнаєте силу колективної праці. З її сусиль виросте на тому місці, де колись гуляла чубата запорізька вольниця, прекрасний твір, Що в ньому наука, техніка й організована людська праця втілять себе.
Дніпрельстан на мапі —це маленька цяточка. Але це третя по розмаху й по величині будова в світі. Це перша велична будова, що її будує пролетаріят. Це найкращий пам'ятник соціялізма.
Піраміди Єгипту будувалися десятки й сотні років. Так само і середньовічні собори. Суецький канал і Панамський канал взяли теж багато часу. Дніпрельстан ми гадаємо збудувати з максимально короткий строк. Ось чому таким скаженим темпом ідуть на ньому роботи, ось чому вас охоплює шал роботи. Робота йде з усіх кінців. План і календар підганяв всіх, починаючи від головного інженера і кінчаючи самим останнім робітником. І тому, коли ви оглядаєте місце робіт, то вас вражає ніби хаотичність, роскиданість, незвязаність окремих частин. Але згодом із цієї хаотичности перед вами виростає картина строгої гармонійности.
І незграбна перемичка, і екскаватори, і землечерпалки на воді, і вузькоколійка, що ріже повітря тонкими голосами своїх лялькових паротягів, і металічні згуки пневматичних свердл, і вибухи динаміту, і голоси людей над водою, і купи жовтої землі на шлюзах, і грабар, і тесляр, і машиніст, і інженер, —все це скероване на одну і ту ж мету упокорення природи. 
Природа — Дніпро.
Зупинити його, впрягти його в турбіни, примусити всю свою силу віддати на службу людям, ось завдання, що його поставили собі тринадцять тисяч робітників Дніпрельстану. Це тяжка й відповідальна робота. Тринадцять тисяч двоногих комах. Подумаєш, яка велика сила!.. Але вони гадають підкорити 650 тисяч кінських сил!
І підкорять... Повільно, систематично, уперто, крок за кроком вони накладатимуть пуга на Дніпро і він таки опиниться у них в полоні.
