ЛЮДСЬКА ЗЛОБА
І. ВАСИЛЬ Мережаний їхав з ярмарку й підсміхався. Кількадесять польських злотих за добре продану свиню ділив він у думці на частки, щоб полатати діри в господарстві й заткати пельку багачам за позички та доплатити адвокатові за тяганину. Доїздив до ліса. Збита на шляху курява налилася промінням заходячого сонця як широка пожежна заграва. Похмурими сутінками та вогким холодком війнула проти самітнього візника болотниста лісова дорога, і він оглянувся позад себе. Перед і поза ним —як вимів. Хоч би одна фіра на шляху, лише він один пустився наперед з цілого гурту ярмарківців, що запивали у придорожній корчмі ярмаркові могоричі. Небезпечні стали дороги в Галичині. Жандарми мають повні руки роботи серед непокірного населення на „кресах", а розбійники безкарно гуляють. А може й нічого боятися... Ще ж ясний, білий день і все ж хто-будь навинеться, коли б що випало... 
Ударив батогом по конях і пірнув у суворій, холодкуватій тіні лісової гущавини, що наче зачаїлася на нього своєю зловіщою тишиною. Коні насторожили вуха і форкнули. Василь затиснув зуби: як тоді, коли його вбирали жандарми в кайдани. Крадькома сягнув рукою в солому. В торбі з хлібом - крихітний ножик, і ще нові ґралі... Враз скочили коні вбік і віз спинився поперек шляху. Дишель застряг у насипі, а передні колеса загрузли по оси в рові. Вивіркою скочив Мережаний у противний бік і затиснув у руці ґралі: 
„Що за мара полохав коні?"
„А ти думав—хто?"— заскрипів у кущах насмішливий голос. Візник плюнув і сховав ґралі за себе:
„Це ви, Микито?" 
„Я, я, а тобі душа в п'ятах, що?"
„Не такий я страшків син...?" боронився Василь.
„Що ти ґралі до мене наставив? Га, га...“ реготався старезний дід, обтрушуючи зі штанів і розіпнятої на грудях сорочки реп'яхи. Ну, навертай коні, поїдемо. У двох безпечніш буде. Малим могоричем відплатишся..."
„Ге, ге, та це з вас хиба могорич —за їзду..." жартував уже спокійніше Мережаний, повернув коні і сів на віз: „Сідайте!"
 „А ти ще гонір повинен мати, що самого Микиту Квака везеш...", приказував старий сідаючи на фіру. 
„За цей гонір ви два роки в криміналі сиділи"...
„І що з того?" — підхопив зі сміхом старий Квак і запалив зі смаком люльку. 
„За те мій свідок на той світ відправився... Та й людям добра вспів я тоді зробити. Бідакам догодив, а багачі нижче трави голови клонили... наше й так ще не пропало..." 
„Невже?" — всміхнувся Мережаний.
„А ти думав як? З товаришем говорив, що з міста? Ні? Ото —то... І книжки нові є. Прочитаєш, то й я послухаю, а то шкода очей, щоб на старість учитись..."
„Не стану я їх читати—ще старого не забув..." перебив сердито Василь і цвяхнув по конях. „Це ти про себе? Чому ж отой безштанько ще по світі вештаєшься? Чи ж не він це тобі так постелив?" 
„Він, а хто ж би. Ціле село знає, та й сам по п'яному хвалився. Жандармам вислугується, а за чарку й рідну маму продав би..." 
„А ти й не подякував йому за прислугу", — дрочився Микита, підморгуючи кріслатими кущами сивих брів. „Півроку своєї тюрми даруєш йому, молодче! Зіпсуєш ти чисто цього п'яницю. Не знатиме, що за підлу службу і смерть собача..."
„Е, краще стерпіти!" — махнув рукою Мережаний „бо щоб йому не сталося, то зараз до мене вчіпляться!"
„Молодий ти ще, Василю—хай не скажу дурний! Треба вчинити так, щоб не ти, а людська злоба його побила..."
Василь вдарив по конях і оглянувся на старого:\
„Ех, коби так.., Та що там ваша злоба! Одні кажуть, бог його скарає, а ви злобою тішите. Ось вас і мене б'є людська злоба, і ради на це не має..."
„Бог, це попівський інструмент, а на людській злобі заграти зможе хоч би хто. Тільки вміти треба... Ти що, продав свиню?" Змінив Квак розмову. Василь махнув потакуючо головою. „Приходи з літрою сивухи нині ввечорі до мене — почитаємо і поговоримо".
„Хиба ж ви на старість пити стали?" здивувався Мережаний. 
„Сказав, принеси, а там побачимо... Може й не ми її питимемо!" — відрубав старий і Василь замовк.
Минули ліс і виїхали межи вузенькі ниви, обмотані мов хижим павутинням густою сіткою меж. Далі вперезала дорога розлогий панський лан і * врізалася глибоким вивозом у громадському вигоні. Коні бігли домів підтюпцем без батога. Мережаний і Квак мовчали. Перший не охолов ще від страшної польської тюрми і побоїв за кілька найдених при трусі червоних книжочок і кидався безрадно, щоб вилити кудись свою лють. Донощик надто був усім відомий і це в'язало Василеві руки. Жандарми й так стали для нього часті гості, відколи вернув з Радянської України. А Квак, короткочасний голова КНС у свому селі за радянсько-польської війни, витерпів мужно побої та тюрму, і жалкував тільки, що не йому оце старому дожидати сповнення задушевних мрій і в себе в Галичині. Головний його свідок, сусід Бобжанський, розбив собі голову в зимі на леді, як переносив через ставок до млина мішок жита. Квак і на похорон ще ходив, щоб люди, мовляв, чого не подумали.
„Чи твій безштанько поїхав наперед?" — озвався Квак. Василь мотнув головою, та по хвилі обернувся до старого: „Його щастя, а то в лісі я не стерпів би..." 
„А Берегуля?" цікавився далі Микита.
„Цей дома не ночуватиме! Збоявся їхати лісом з грішми і завернув до родича на сусідне село..." 
„Хто раніше проїздив?"—допитувався далі Квак.
„Безштанько," — відповів Василь, а далі подумав і спитав: „А ви хиба засіли в лісі, щоб порахувати в Берегулі гроші...?" 
Квак засміявся на весь беззубий рот, зіскочив з воза і поклепав Мережаного по плечі:
„Їдь собі сам, а я городами навпростець доберуся. Про сувуху не забудь! А про Берегулю й не згадуй нікому, куди поїхав"! 
„Хиба ж ви наважалися на його гаманець?" — гукнув Василь та відповіди не дочув, бо коні шарпнули й понесли до села.
З городів і з піль сходилися селяни й селянки, пастухи гнали худобу, що лишала за собою на шляху густі клуби куряви. Мережаний спинив у селі коней і поїхав поволи, виминаючи навантажені вози та худобу. Квак перебіг його коротшою дорогою й повертаючи у противний бік, гукнув:
„А перекажи там, Василю, Берегулисі, що чоловік великі гроші додому везе. Щоб яке нещастя не скоїлося!” І на очах Мережаного розкидав уже старий руками та розказував щось жваво у гурті вертаючих з поля селян.

ІІ. Мережаний входив увечорі до похиленої старенької хати Квака і на порозі спинився. Сивуху сховав швидко під полу. На лаві сидів підпитий уже Митро Перій і погакуючо кивав головою двом сусідам Квака, які про щось йому розказували. Перій, або як звали його в селі, безштанько, вислухував, звичайно, мовчки всілякі розмови і по дорозі додому вступав на постерунок, де жандарми частували його за новинки кількома чарками лікеру. Робив він це несвідомо, без якоїсь злоби, не чув огиди до донощицтва, не крився з тим, а жінці та сусідам ще й хвалився, що з панами собі заходить, та попиває з ними лікери.
„Ось і могорич свіжий!"— гукнув на зустріч Мережаному Квак і відібрав від нього сивуху. „А в Берегулею ріжно могло статися" — додав він, звертаючись з чаркою до безштанька „Тепер з грішми і в хаті на печі не дуже то безпечно... От недавно в лісі купця ограбили... На здоров'я вам!"
„То ви, кажуть, Берегулю бачили, як додому з ярмарку вертав", зачав повагом Перій і кивнув Мережаному чаркою на здоров'я. Цей не відповів, тільки глянув допитливо на Квака.
„Не він один його бачив", похитав головою Квак, „а що Берегулі нема ще досі дома, не добром це пахне". 
Мережаний відмовився від горівки, сів на лаві і похнюпився. Вхилилися двері і ледве чутко ввійшла Берегулиха.
„Чи не бачили мого старого?" — звернулася вона несміливо до Квака. „Запив десь по дорозі чи що, ще й грошей позбудеться"... До неї дійшли вже поголоски, що Квак про чоловіка розказав. Та старий налив чарку і подав Берегулисі:
„Багачеві, як то кажуть, і чорт дитуну колише!"— зажартував, „а старий поверне, ще й гостинця привезе" ... 
Берегулиха випила й по звичаю скривила губи. Безштанько слідив зпід лоба й підсміхався.
„Берегуля може аж завтра приїде, хто б у ночі такі гроші лісом віз".. — зачав Мережаний. 
„То й ви також його бачили? А коли він вертав, з ким їхав..?" — перебила його прудко Берегулиха.
„Бачити — бачив, а з ким вертав, не знаю. З міста виїхав вчасно, вже давно й дома повинен бути..." — скрутив нещиро Мережаний, бо Квак поглядів на нього й дав знак мовчати. Мережаний оглянув здивовано присутних і стрінувся з насмішливим поглядом безштанька. 
„А відки ви, Василю, знаєте, що Берегуля багато грошей при собі віз?*—спитав він:
Мережаний плюнув і відвернувся. 
„А ви давно з ярмарку“ — спитала Берегулиха Перія, віддаючи йому за чергою чарку.
„Недавно. Ледве випряг коні і зайшов оце до Квака, бо щось про вашого недобре розказують".
„То ви й не бачили його?" — ледве прошептала стрівожена жінка й підняла до очей запаску. 
„Не бачив, куме, не бачив! Як би так ми вертали вкупі, то напевно разом приїхали би..." — закінчив він і показав очима на Мережаного, „хто його зна, який ми оце могорич п'ємо…“ — додав шопотом.
Мережаний підвівся та Квак, наче б тільки й чекав на це, сіпнув його за полу і він сів. Оба сусіди гляділи неспокійно то на Мережаного, то на Квака і мняли в руках капелюхи. Збиралися виходити. Берегулиха з затуленим запаскою лицем збиралася до довгого плачу-голосіння. Квак вицідив останок горівки і став припрошувати солоденько безштанька:
“Випийте на здоров'я, куме! Це могорич, що счасливо домів приїхали". 
Перій довго важив у руці чарку й похитував головою, поглядаючи на Мережаного. Та горівку випив, хоч і сплюнув. Сусідив стали. 
„А ви, Берегулихо, на постерунок! Загоряча по слідах може хоч коні та віз найдуться" промовив один і повів жінку до дверей.
„Скажіть усе, що чули й бачили..."— докинув голосно безштанько і підвівся й собі за ними, наче боявсь остатися в хаті зі судженими комуністами. Сусіди вийшли й повели Берегулиху, що все ще тільки схлипувала, здушуючи в собі плач. Старий Квак звернувся суворо до Мережаного:
„Посидь у хаті, Василю, я підведу трохи кума"! 
„Не треба, сам..." відмахувався з острахом Перій і пустився кривулькою до порога. Та Квак підбіг запопадливо і поміг йому вийти. Мережаному кинув швидко лукаву усмішку і цей сидів неповорушно на лаві та ждав. Хотів роспитати Квака, що це таке скоїлося з Берегулею: чи перейняли його й ограбили дійсно на дорозі... А може й сам Квак щось затіяв, коли вискочив оце з ліса проти коней. І його вмішати хоче, щоб слід затерти... Він водив боязко очима по непривітних стінах самітника Квака і порішив, як тільки верне старий, розвідати негайно, в чому річ... і відгородитись від Квакових затій, поки не пізно...

ІІІ. Була чорна безмісячна ніч. Перій ледве мотав ногами, та дорогу додому ще пам'ятав.
„Куди ведеш мене, куме?" — докоряв він Квакові, що скрутив у протилежний бік. 
„Треба ж прочумітися, а то жінка вам голову змиє", приговорював цей і не чекаючи на згоду, потяг безштанька через майдан у напрямі постерунку.
„Ти з Мережаним їхав, чи пішки з ярмарку вертав?" випитував Перій. 
„Василь підвіз", бовкнув Квак.
„Гм,“ роздумував щось Перій, „ тепер я вже сам піду, а ти вертайся!" 
„От сядьмо краще, щоб з голови вивіяло", — намовляв Квак і сів на траву.
„Роса..."—отягався Перій, та Квак підкинув жмут соломи і він сів: „Мокро.,." — забурмотів. 
„Росою насякла" — заспокоював Квак і підвівся, „добраніч вам, куме, та не дайтеся жінці".
Він відійшов до першої крайньої хати і став наслухувати. Перій ще щось бурмотів сам до себе і заточуючися, взяв напрям на постерунок. Квак пустився додому.

IV.  „Що ви наплели людям про Берегулю?" — сердито зустрів Василь Квака ще на порозі Та враз жахнувся:
„Яка це кров у вас на руках?" 
„Бач, який м'ягкосердний! Понюхай, чи не Берегулина це або Перійова", зареготався старий і тицьнув руки гостеві під ніс. Цей плюнув і пустився до дверей.
„Ти куди? Цілий вечір плюєш, мов кота здохлого проковтнув"... — здержав його Квак. 
„Не добром тут у вас пахне"... — зачав Василь.
„Підожди. Разом підемо. Покажу тобі, як людська злоба людей карає", промовив весело Квак і став мити окровавлені руки. „Ти ж хиба це на дурно літру горівки поставив... Це з Ткачукового кабана кров, не бійся! Я безштанькові з цієї соломи, де кабана вбили, сидження робив..." Квак обтер руки об полу, згасив кіптячу лямпу, замкнув двері на дерев'яний засув і потягнув остовпілого Василя стежками й перелазами у сторону постерунку. За плотом, один город перед постерунком, він спинився і придержав рукою Мережаного.
„ Тихо, ні пари з вуст! Уважай і слухай!" шепнув.
Вони розхилили хабаз, оперлися на пліт і стали вдивлятися в ярко освітлене, відчинене вікно. Комендант писав щось на столі, а серед хати Берегулиха й оба Квакові сусіди відповідали на його питання. Чути було прізвища Мережаного і Квака. Комендант давав якісь доручення жандармам.
„І безштанько Перій з ними могорич пив—посвідчити може"—зачав один з Квакових сусідів.
Перед вікном майнула тінь. Рипнули двері й у вікні зарисувався широкий бриль Перія. Безштанько привітався повагом з усіма жандармами і став щось шептати комендантові на вухо. Цей відложив перо й поглядів задумано у вікно. Потім кинув кілька слів до жандармів. А Перій оперся на стіл і всміхався. Перед ним появилася розмальована бутилка лікеру.
„Ви самі й не бачили Берегулі?" — спитав комендант Перія.
„У місті бачив, а дорогою не стрічався", відповів цей, вихилив лікер, умокнув язиком і глянув до світла в порожню чарку. Два жандарми пустились у повній зброї до дверей. Комендант став наливати Перійові ще одну чарку і спинився. Взяв Перія за руку й потягнув до світла:
„Заждіть хвилю"! — гукнув до жандармів.
„Відки це у вас кров на руках?" — звернувся він строго до Перія, що все ще по п'яному всміхався до бутилки. Берегулиха скрикнула й зайшлася голосним плачем. Жандарми кинулися оглядати Перія й обернули його плечима до світла. Квакові сусіди похитали головами і придержували Берегулиху що в розпуці рвала на голові волосся. Комендант скував Перійові руки.
„Де дів гроші?" — залунав суворий голос коменданта.
„Які гроші, жартуєте?" — протверезів Перій і став розглядати й собі кріваві плями на руках і на одежі.
„Де ти вбив його? Хто ще помагав тобі?..." — наполягав комендант і скрутив ланцушками.
„Де віз? Де дів коні“ ?
Протяжний рев Перія заглушив вмить пискливе голосіння Берегулихи. Комендант кивнув і жандарми повели Перія до другої кімнати.
„Отак людська злоба людей побиває“ — засичав Квак Василеві у вухо.
„Це ви його у крові вимазали?"
„Сам на Ткачуковій соломі відпочивав..." шопотів Квак, „от тобі й панські лікери, лизуне! Що ж, не жаль тобі сивухи за таку науку?" бурмотів урадуваний Квак.
„Не жаль, ще дві літрі поставив би, як би так і в тюрму його кинули"...
„Досить з нього і постерунку. Чуєш як виспівує—наче баба при породі"... шептав Квак і вслухувався. З постерунку доносилися приглушені зойки катованого Перія, переривані голосним плачем Берегулихи. По хвилі вийшли з другої кімнати жандарми і стали про щось з комендантом радитися. Квакові сусіди повели додому Берегулиху. Протяжне її голосіння роздерло нічну тишу. В селі залаяли собаки. Оба винуватці глянули неспокійно Берелусі у слід.
„А може б хоч їй правду сказати, щоб не побивалася так", вирвалося Василеві.
„Хай поплаче баба, до ранку чорти її не візьмуть, а там Берегуля й сам приїде. Більшу радість матимуть багачі"...

V. Голосно гомоніло село на другий день про вбивство і пограбування Берегулі. Трус у Перія не дав ніяких доказів. Та й не багато там було маєтків. Жінка не всилі була встерегти, а Перій пропивав поволи то гроші, то інші господарські достатки. Збідована жінка голосила тепер по селі та нарікала на свого мужа п'яницю і на панів, що його з розуму зводять. Юрба дітвори та старших селян і селянок ждали нетерпеливо на роздоріжжі біля церкви, куди мали везти закованого вбивцю, Жандарми бігали по цілому селі. Шукали за Кваком і Мережаним, що по вчорашньому могоричі оба мов під землю запалися. Зразу хотіли переслухати їх обох як свідків, а далі через їх відсутність, зродилося підозріння і війт розсилав людей у всі сторони, щоби піймати ще й цих злочинців. Оба в криміналі сиділи* і тому в жандармів перші на приміті. Біля старенької хати Квака та на подвірю Мережаного розставлено сторожів.
Юрба стала зростати, як заїхала перед постерунок підвода і жандарм у повній зброї поклав на неї клунок, що передала на дорогу свому чоловікові Періїха.
Вже сонце височенько піднялося, як вивели окровавленого й чорного від побоїв безштанька, посадили з жандармом на підводу і рушили селом до міста. Два дружні голосіння, Берегулихи й Періїхи, залунали вулицею і крик сусідів та близьких і далеких родичів взявся їх потішати. На майдані підводу спинили. Комендант пішов до війта спитати, чи не найшлися влочинці — комуністи. Цікава юрба очима їла безштанька, що здавалося такий лагідний ото чоловік був, а до чого довела горілка.
„А тих „комустих" десь і стома кіньми не доженеш"!— приговорювали собі нишком молодші і тішилися з даремної жандармської суєтні. 
На другому кінці села заторохтів віз і почулися голосні вигуки.
„Ловіть! Ловіть"! — озвалося враз в юрбі і десяток дужих рамен сплівся у суматосі. Це притримували Микиту Квака і Василя Мережаного, що наче зпід землі виросли враз серед юрби і мов нічого не бувало заходилися голосним реготом. Аж позаплакувались оба.
Саме розігнався до них врадований комендант постерунку та запобігливий наказний війт, як розступилась юрба і на майдан в'їхала підвода з Берегулею та його родичем. 
„Небіщик їде! Берегуля воскрес"!— зареготала юрба. Комендант заметушився. Звякнув сердито ланцушками й кинув їх назад у торбу.
Квак і Мережаний поправляли на собі пошарпану одежу і зі сміхом приказували: 
„Ось як людська злоба часом лихих людей побиває"! В юрбі гуділо мов в улію пчіл. 
„Чудо, польське чудо"! — підхопили голоси і цілий широкий майдан аж лунав нестримним реготом. 
Перія повезли додому й цією самою підводою післали зараз за попом, щоби висповідав його. Та не вмер Перій. Пережив щасливо побої, тільки на ярмарки не їздив ніколи інакше як у компанії, щоб мати свідків, як у яку напасть застряне. — А вже проклятий жандармський постерунок то на десяті гони немов заразу яку обминав...

