ЄДНАННЯ КУЛЬТУРНИХ СИЛ
Жаб'яче — як і всяке інше село, не гірше й не ліпше. Як і в кожному путящому селі — левади в річці купаються, за село на горбок вітряки вибігли, руки розставили, ніби в квача грають. На вигоні діти куряву збили, дві криниці з журавлями, калюжа коло кооперативу ніколи не висихає, а що вже собак тих — так навіть більше, ніж належить мати гожому селі.
Взагалі — село, як село. Навіть, красивим можна було б вважати, коли б не скидалося воно на брудну пляму на краєвиді.
Три дороги в Жаб'ячому збігаються на вигоні посеред села й тут же — непримирений трикутник сучасного життя, що чекає ще на власного Пітагора, аби вбрав його в певну теорему — це сільрада, школа й церква.
Три установи, що на них тримається кожне село. А в цих установах — як водиться: в сільраді — голова та секретар (ми вже переступили слово „писар" — Европа, нічого не вдієш), у церкві —піп та дяк (п'яниці обидва, а піп ще й сукин син до того, принаймні так чоловіки гадають, що мають молодих жінок).
Ну, а в школі вчитель, звичайно лиш в:Жаб'ячому як раз не вчитель, а вчителька.
На наш погляд то це однаково, але Жаб'ячівці додержуються іншої думки, виразником якої є дід Євмен (ще з турком воював і тому авторитет має неврівняний, хоча давно ума вижив).
Висловлює він цю думку так: Жінка — так це жінка, потому як не вполнє, значить, чоловік.
Формулювання в значній мірі софістичне й до того ж слабує на відсутність певної діяльности, але це вже правило — чим заплутаніша істина, тим вона нам миліша. Тому то дідова Євменова думка вважається найдовершенішим шедевром мислення й заперечувати проти неї намагалася лише дідова Євменова стара, та й то таким негідним засобом, як обгоріла коцюба.
Отже, популярність такого погляду на жінку в Жаб'ячому остільки велика, що навіть юні нащадки жаб'ячан вважають свою вчительку не чим іншим, як „б'яшкою", або, брутальніше висловлюючись, вівцею. Але обов'язок правдивого битописця примушує нас зазначити, що цей погляд був цілком помилковий, принаймні такої ж думки додержувався й секретар сільради — людина хоча й молода, але з широкими перспективами. Він вважав учительку ні чим іншим, як культурною силою, що має своїм покликанням підвести Жаб'яче на недосяжну височінь культурних верховин, осяяних світлом знання й науки.
До речи — Купріян Свиридонович. він же „секретар" (він же „Купріяшка — Драна Рубашка", але це по секрету) себе теж вважав не аби якою культурною силою, припускаючи інколи навіть такі вирази на адресу бабів, що зверталися до нього за „бомагою",
Бомага... Ех, ти, темнота нєвєжственная.
Але вживав цього прийому лише на одиниці, боючися втратити разом із довір'ям маси „й сорок карбованців секретарської зарплатні.
Купріян Свиридонович, треба сказати, відзначався значно розвинутою фантазією.
Цьому сприяло сільрадівське оточення, Бо й справді — що було робити, коли безконечного літнього дня він самітно відсиджував належний час за покарбованим сільрадівським столом, дивлячись з нудьгою на приголомшених мух у брудному вікні та розбещеність горобців, що зухвало порушували санітарні правила просто на лутці сільрадівських віков... В такий марудний серпневий день Купріян Свиридонович уперше побачив нову вчительку.
Вона йшла від річки після купання, вкутана чимось прозоро білим, легким, мов літня хмарка, й принадним, як гріх. Щічки її, не вважаючи на смаглість і тридцять років, пашіли ніжним полум'ям пелюстків троянди, а в очах відбивалась безодня нічного неба й далеких зір.
Що ж дивного, коли серце Купріяна Свиридоновича, й без того умліле від спеки, остаточно розварилося, коли він побачив Ганну Карасейовну, й він запалав до неї нестримним коханням. Адже ж ні в одному „положенні про сільраду" немає пакта, що забороняв би секретарському серцю запалюватися цим ніжним чуттям.
Я загинув, — порішив секретар, коли чарівний привид у білому серпавку зник у темній пащі шкільних дверей: „і одно спасіння мені — одружитися з нею".
З цього видно, що наш Купріян був людиною рішучою. Але з подальших його міркувань видно стане, що він також був і людиною поміркованою.
Він говорив собі далі: Але як же цього досягти. Яку б таку закаблучку вигадати, щоб гарбуза не схопити.
Ага ось воно. — І Купріян Свиридонович зовсім неповажно вибрикнув з радощів ногами, знайшовши „закаблучку".
А „закоблучка" полягала ось у чому: Вчителька — це ж культурна сила, — цілком правдиво метикував він: — я теж у кашу не наплюю що до культурности — то чому ж не поєднатись культурним силам села.
Звичайно, міркування справедливе на всі сто процентів, але річ не в тому. Важливе те, що коли об'єднується рішучість із поміркованістю, то не встоїть ніяка фортеця, вже не кажучи про якусь там „б'яшку" з Жаб'ячівської школи. І справді, не пройшло і двох тижнів, як єднання культурних сил Жаб'ячого в особі секретаря Купріяна Свиридоновича та вчательки Ганни Карасейовни було зареєстровано в книзі Загсу під номером 19.
Щоб не здавалось дивним таке моментальне здійснення мрій жаб'ячівського культуртрегера, мусимо визнати, що велику ролю в цьому, поза нудотою жаб'ячівського життя, відогравали також млість серпневих місячних ночей, гітара Купріяна Свиридоновича та його „умопомрачітєльноє" галіфе. Ганна Карасейовна, не вважаючи на своє високе покликання, всеж була жінкою, а відомо, що ні одна справжня жінка ще з 1916 року не може встояти проти могутнього впливу „умопомрачітельного" галіфе.
Словом, як не розмазуй, а факт той, що в останній понеділок серпня місяца Купріян Свиридонович, зі приємністю зрозумів, що в нього є Ганна Карасейовня для прикрашення його секретарського життя.
І хоча у голові щасливого секретаря ще нестерпно шуміло після вчорашнього весілля, він пригадав № 19 книги запису актів громадського стану й радісно посміхнувся.
Він легенько підніс край ковдри, маючи безсоромницьке бажання втелющити поцілунок у тепленьку шийку Ганусі, але в цю мить вона кліпнула очима, потяглася солодко, гарячими руками охопила шию свого подружжя й. скромність змушує нас залишити їх на самоті.
Здавалося б, чого ще можна бажати. Молодість, кохання, сорок карбованців щомісячно... Але не поспішайте заздрити, бо не даром же і на троянді справедлива природа насадила огидних колючок...
Першою колючкою для Купріяна Свиридоновича був зубний порошок.
Ти вже вмився, а зубів не почистив, — докірливо зазначила Ганна, коли чоловік сів за стіл і простяг руку за чайом.
Та я зроду... Ну, то було „зроду", а тепер — чисть! Кожна культурна людина мусить зуби чистити. Купріян Свиридонович з огидою пхав собі в рот товчену крейду і після того чай здавався йому нудним. Але колючки йшли далі.
Ти з блюдця чай п'єш? Губки Ганни Карасейовни стали мов пругка пляма.
Але ж гарячий... спробував виправдуватись Купріян. Кожна культурна людина мусить пити зі шклянки...
Купріян Свиридонович вважав себе за всяку ціну культурною людиною.
Чайом він попік піднебіння й тому став пальцем щупать у роті, чи не злазе шкіра.
Це викликало чималу колючку...
Далі колючки посипалися мов з рогу достатку. І кожна з них мала в супроводі посилання на культурність.
Особливо багато колючок виявилося за обідом і тому Купріян Свиридонович відчув великий тягар культурности і встав із-за столу голодним.
Коли жінка на хвилинку десь вийшла, Купріян Свиридович наївся сала з цибулею, за що одержав таку колючку, мов радіо-щогля. Вночі культурна сила давила сердешного страдника стопудовим тягарем і впивалася н його тіло тисячею колючок.
А далі й пішло.
Через тиждень нещасний Купріян Свиридонович, змучений культурним тягарем та поштриканий колючками, охляв у даремній боротьбі й переконався, що він ніколи не був культурною силою й ненавидів навіть саме слово культурність.
Ганна ж Карасейовна, не помічаючи його страждань, вишукувала ніби все нові колючки.
Купріян зблід, „умопомрачітельное" галіфе безсило звисло мов свинячі вуха, а гітара припала пилом і вкрилася чорними цяточками від мух.
У сільраді його зі співчуттям роспитували про здоров'я, а це ще погіршувало самопочуття.
Ну, край! Заїсть мене культурна сила, коли не втечу, — з сумом гадав Купріян Свиридонович, виводячи визерунки на ділових паперах.
Але бути заїдженим він не хотів і тому одного жовтневого ранку...
Драстуйте папаша! А драстуй, синок.
Ну, як же ви там з молодою жоною, Купріяша, поживаєте?
Спеціяльно з цього приводу до вас прийшов, папаша. А що таке?
Купріян Свиридонович здалека й туманно став росповідати про своє горе. І хай вона сказиться тепер зі своєю культурою, не хочу я більше з нею жити, не хочу бути культурною силою.
Як же це так, синашу? — злякалася мати.
Довго доводив Купріян старим муки зубного порошку й гарячого чаю зі шклянки.
Нарешті справу було полагоджено...
Другого дня Купріян Свиридонович, уперше за довгий час виспавшись та поснідавши в батька без колючок, сидів ранком у сільраді й уважно виводив у книзі запису розлучень:
„Розлучаються по причині несоотвєтствія”...
Коли на селі довідалися про розлучення Купріяна Свиридоновича з Ганною Карасейовною — хтось дізнався й причину і лексикон Жаб'ячого збагатився на новий вислів: Культурна сила.
Так прозвали Купріяна Свиридоновича.