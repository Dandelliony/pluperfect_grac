В монастирських стінах
...БАРВИСТИМ пензлем художника й художнім почуттям натураліста вільний степ України перенесено до Харкова, під склепіння Покровського манастиря. Під муром, де так недавно, яких 6-7 літ тому, молитовний шепіт богомільної бабусі і громовий бас протодіякона зливалися з пахощами кадила й світлом воскових свічок, тепер чути цілком інше:
— Ач, мишеня проковтнути збирається… 
— Яке там мишеня? — здорову мишу... Вона, десь, і за життя таким звіром ласувала... Чи правда, товаришу керовнику?..
— Так, каня мала дійсно охоче живиться шкідливими гризунами... Вона знищує теж плазунів і ріжних комах... Каню малу треба вважати за дуже корисного птаха... 
Поряд з цим майстерньо напханим птахом вистроїлися перед глядачем десятки інших пернатих і безперних жителів степу. Тут і журавель степовий, і куріпка, і сокіл-лунь... Тут же — маленьке звіря — зінське щеня, що вилазить з нори; далі — земляний заяць, ховрашок рябий, тхір і ще якісь ссавці. Трохи вище — засклений ящик — вітринка: сарана, яра совка, гесенська муха, кузька й інші шкідники, по одному, на шпильках ентомологічної колекції. Навколо цих представників фауни — степова флора. Вона подана і на полотні, маляра, і на ватмані — художника-графіка, і (засушена) на чорному папері ботаніка-гербариста.
Другий мур — „Ліс“. Ця група теж складається з птахів і звірів, гербаріях, малюнків, кольорових таблиць. 
Поряд із лісом — куточок вимерлих і тих, що вимирають, тварин і рослин України. 
У колишній церкві демонструється „Основи життя“. Тут ви можете ознайомитися з усіма стадіями ембріонального стану й життя ріжних організмів. Тут і недоношений плід, що зберігається в посудині з формаліном; і давно вмерлий дід, від якого зостався самий кістяк; і характерні моменти фізіологічних процесів в тваринному й рослинному - царстві; препарати з анатомії безхребтових, і ще чимало цікавого й навчаючого побачить глядач у помешканні „Основи життя“. Хто серйозно цікавиться біологією, не впустить нагоди уважно подивитися прекрасні таблиці „до вивчення нирки, її вигляду й життя“. Ця колекція, що склав д-р Шмельцер, з честю могла б займати місце в якому завгодно природознавському музеї Заходу. 
В одній з кімнат природніх умовин життя міститься акварій і терарій. Там ви побачите живих карасів, тритонів, мідяницю, вужа, черепах.
Відділ охорони здоровля. Цей відділ ще не впоряджений; на більшости його експонантів нема пояснюючих написів, а коли на де-яких з виставлених річей і збереглися етикетки, то користь з їх дуже непевна, бо чорнило на етикетках вицвіло від часу майже зовсім. Правда, таких серйозних здобутків новітньої медицин, як от, приміром, встановлення звязку між конструкцією людини й нахилом її до певних хвороб, не показано тут зовсім. Проте, подивитися тут є на що. Перш за все — на форми появу соціяльних хвороб. 
Майстерньо зроблені мулажі, плакати й фотографії дають тут наглядне поняття про профілактику й лічіння сифілісу, туберкрльозу, алкоголізму.
Спиняючись на сходах і на площадці, де виставлені мусянжові постаменти, колекція старовинної зброї, художньо розмальовані грамоти від часів Петра І до Олександра І лубки й гравюри історичного характеру, ви потому переступаєте поріг „Дворянської зали“...
— Сміливіш, сміливіш заходьте! Їх сіятельства нічого не матимуть проти... — ласкаво закликає вас, посміхаючись, дідусь служник музею. 
Ви дивуєтесь, про які „сіятельства“ жартує служник. Але перш, ніж ви почуєте які небудь офіційні пояснення про експонати „Дворянської зали“ дідусь люб'язно каже:
—  Килим й крісла ці, картини, кришталевий посуд, вази і все інше, словом, усі ці рос коші, були колись у маєткові графів Строганових у Сумському повіті... 
Через хвилину ви довідуєтесь від співробітника музею, що комфортабельна обстановка цеї зали, серед якої кидаються у вічі величезний портрет Олександра І— пензлю Щукина, мармурова статуя Венери Медицейської й порцелянові вази — це роскіш кінця XVIII віку...
Дальша зала — перша половина XIX століття. Панські роскоші. Багато статуеток. Клавесини. На стінах — кольорові гравюри Петерсена „Старий Петербург“ і серед творів малярства — оригінал відомої картини Ге — Пущин в гостях у Пушкина“.
Ще 6-7 кімнат художнього відділу. В них більш-менш вдало показано — процес формування станкового й прикладного образотворчого мистецтва під впливом взаємоділання чинників суспільного розвитку. В творах малярів і різбярів, у ювелірних виробах або в меблях кожної епохи глядяч може помітити дух єдности, яким завжди пройняте буття пануючої класи — буття, що відбивається в убраннях і зачісках, в архитектурі й поезії, у філософії й системі керування державою.
В залі, де показано епоху російського феодалізму, ми бачимо на порцеляні, полотні й дереві сценки з поміщицького побуту. В кімнаті, де подається досягнення художнього будівництва при радянській владі, на фабрикатах Ленінградського порцелянового заводу, на моделях і проектах теперішнього будування, у творах робітників палітри відбився новий побут, післяжовтневий.
Ось, приміром, куточок колись популярного об'єднання художників „Мир искусства“. Тут і феодальна пишність минулих століттів, яку відтворив майстер „петербурзького стилю“ Олександер Бенуа, і півсонна моторошність зачарованого голяндськими туманами Добужинського, і закоханість в європейський модернізм Білібіна... Рядом — полотна „Союзу руських художників“. Кілька ступнів далі — лубочний нео-натуралізм групи „Бубновий валет“. 
Є в музеї й зразки робот академіків — „передвижників“ з Рєпіним в їх числі, а також збиточних „безпредметників“, на адресу яких так часто чути непохвальні компліменти учасників робітничих екскурсій... 
А західно — європейське мистецтво? — Його теж є не одна тисяча зразків. Але ці тисячі поки що неприступні для огляду. При крайній недостачі устаткування, при бракові вітрин і спеціяльних підставок було б цілком непростимо одкрити доступ до таких, приміром, цінностів, як офорти Рембрандта. І. Рембрандт і багато інших майстрів — Дюрер, Делакруа й Ватто — все ще чекають музейних вітрин. 
Не в кращому стані й ті з наших земляків, про імена та особисте життя яких історія не знає нічого, але які зоставили нам шедеври української народної творчости у декоративному мистецтві. Скільки художніх кустарних виробів невідомих ганчарів, обдарованих стилистів, ждуть — не діждуться спеціяльного обслідування, щоб вийти із сховиська.
Відділ продукції. В темному кутку шахти скулився, скорчився чоловік. Це — забойщик у вугляному штрекові. Прихожий застає його з піднятим кайлом — у найтруднішу хвилину здобування чорного золота з надрів землі. Через два ступні відсіль — момент нагрузки вагонеток чорного породою. Трохи далі — коногони, кріпильники, стволові робітники. І всі за роботою. Півтора десятка хвилин досить, щоб наглядно ознайомитися з найхарактернішими моментами процесу роботи гірників: перед вашими очима — чудові моделі. Коли хочете мати поняття про небезпеки та шкідливість роботи вуглекопа, можете задовольнити свою цікавість величезним (від підлоги до стелі) макетом — ріжнобарвною схемою небезпек і шкоди.
В цій самій кімнаті увагу гдядача притягають матеріяли до питання „що дає нам кам'яне вугілля“.
Одно з помешканнів відділу продукції одведено кераміці. Там, як на долоні, виробниче життя фаянсового заводу „Серп та Молот“ при станції Будах.
Хто схотів би дізнатись тайни продукції й інших галузів народнього господарства, мусить подивитися продукцію Мерефянської гути.
Музей не тільки популяризує досягнення ріжних галузів культури. В наукових комісіях його, в астрономічному гурткові при музеї згуртувалися видатні дослідники, що приготували до друку чимало великих праць по біології й світознавству. Можна сподіватися, що найближчих місяців на книжному ринкові з'являться плоди науково-дослідницької роботи професорів Тарнані, Маркова й Покровського, ботаників — Стаховського й Прянишникова, ентомолога Каховського, астронома Каргера й інших робітників науки, що близько стоять до корисної діяльности Всеукраїнського музею.

