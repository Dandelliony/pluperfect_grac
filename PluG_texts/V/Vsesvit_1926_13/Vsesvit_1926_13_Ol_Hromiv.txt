„ЛІРИКА“ БУДНІВ
Розділ перший.
Клавдія Петровна була дочкою купця другої гільдії — Пінхуса Мендель-Ісосхоровича Розенбейма. 
Петровною вона стала тоді, коли її матері обридло мужа свого кликати Піньою, бо на людях здавалося їй це не ввічливим, а „Пінхус“ — звучало якось не музично, і закінчення “хус“ різало своїм свистом надто вже великі музичні здібности великосвітської купчихи. 
Пінхусу Мендель-Ісосхоровичу, людині високих комерційних зльотів, власно не було ніякого діла до свого ім'я, але інколи й він навіть дивувався винаходам своєї дружини. 
Коли та знайомила його з головою губерніяльного земства, Пінхус Мендель-Ісосхорович відчув, як з усіх пор його купцевого тіла виступили крапинки поту і тьохнуло сердце...
— Це мій муж — Петро Сидорович...
— Дуже приємно, дуже приємно — промовив голова губерніяльного земства. 
Його трішки затошнило, коли він торкнувся спітнілої, рихлої руки Пінхуса... пробачте, — Петра Сидоровича.
Таким чином Розенбейм подвоївся: — на зборах благочестивих євреїв маленького губерніяльного міста він був Пінхусом, а на раутах у голови губерніяльного земства — Петром Сидоровичем. 
От ніхто, правда, не знає, і не говорив, як кликала купчиха Розенбейм голову губерніяльного земства, коли доля заносила її на двохспальне ліжко до нього, але... коли в щасливих Розенбеймів народилася донька Клава, дружина присяжного повіреного іронично шепотіла на вухо сусідці. 
— Ну чисто тобі голова нашого земства, як дві краплини води…
Та мало чого злі язики не наплещуть, заздрісно мабуть їм, що Розенбейма приймають за свою людину в члена „Союзу Руського Народу“ голови земської управи. 
(Запевняю вас, любий друже, що коли-б ви з'їхали з глузду і офірували на витрати земського союзу 10.000 карбованців чистоганом, то й вас прийняли-б у таку високоповажну кумпанію). 
Але так, або інакше, Клава росла, переросла падіння і новий під'йом свого „папочки“ і дожила до наших днів, розквітшим бутоном, пахучим, як в'яла конвалія (одеколон), з карміновими губами (помада) і глибокими, наче з безодень горівшими, карими очима (пробка). 
Виросла вона нарешті у Клавдію Петровну — дружину великого комерсанта. 
Коли Клавдія Петровна, мала одружитися то одержала наказа від своєї любої мамаші будь що будь, зробити мужа свого, великого комерсанта, обов'язково поетом або музикою. 
Клава, звичайно, дала обіцянку своїй мамаші, зробити все для того, щоб прославити, і до того славний, рід Розенбеймів і вписати його золотими літерами в історію розвитку людства. 
На протязі 6-ти років свого заміжнього життя, вона придбала красивого, з тупим плескуватим лобиком, сина Арнольда, якому завивала біляві локони і пудрила. 
Разом з цим закохалася вона у біленького пушистого шпіца Арго з рожевою стрічечкою, замісць ремінного нашийника, і папарфумованою ворсою. 
Щоранку виходила вона на прогульку, вела в одній руці розцяцькованого Арнольда, а в другій, на срібному ланцюжкові шпіца Арго. 
Вона не йшла, а пливла і радіусом на 10 метрів збивали з ніг, ловившого гав, пішохода пахощі в'ялої конвалії і, кожного ранку, їй наздогін з уст двох молочниць неслося стереотипне — „ну й навоняла сволоч!“. 
Але, за щастям завжди приходить нещастя і муж її став банкротом. Половина шовкових ганчірок, частина брильянтів і на три чверті меблів йде „з молотка“ і, через якихось там пару місяців великий комерсантстає керуючим справами однієї вельмишановної радянської установи, одержує регулярно 15-й розряд і 50% нагрузки і аванси...
Розділ другий.
3 Клавдією Петровною довелося мені познайомитися на 3-й день, після того, як я зайняв по ордеру Комунгоспа житлоплощу на 3 кв. сажні і розташувався на «ній так, наче я тут народився і виріс. 
Обслідувавши всі надбудови до моєї житлоплощової бази, довідавшись від повногрудої покоївки, що моя сусіда „знаменита бариня“, я на дибках доліз до своєї кімнати, замкнувся на ключ, ліг на ліжко і почав читати, недочитану вчора за браком житлоплощі, газету. 
В коридорі було тихо, на кухні шумів примус і цокала срібними ложками повногруда покоївка. 
Раптом хлопнули двері, почувся дитячий плач і розгніваний голос.
— Ах ти халепа, папа писав, писав, а ти залив атраментом, як тобі не соромно?! 
Дитина заревла голосніш, до неї приєдналося собаче гавкання і я, загубивши будь-яку надію прочитати газету, став прислухатися до того, що коїлося за дверима.
— Не можна чіпати того, що писав папа — продовжував свою мораль жіночий голос, — бо він тобі сьогодні візьме і не купить шоколаду...
— Хочу шоколаду! — заорав на все помешкання дитячий голос.
— Гав-гав-гав — залилася собака...
— Перестань плакать! — кричала жінка...
— Бариня, какао поспіло! — гукала з кухні покоївка. 
Я глянув на Комунгоспівський ордер, який давав мені право жити на трьохквадратовій житлоплощі, але про права на втихомирення сусідів, щоб мати можливість працювати при абсолютній тиші, — там нічого не було сказано.
— Замовч мені, — кричав жіночий голос. — Шоколаду все одно тобі папа не купить, а прийде і примусить написати те, що позаливав атраментом...
— Я не вмію писати! — захльобувалася від плачу дитина.
— А шоколад ти вмієш їсти?...
— Хочу шоколаду, хочу, хочу, хочу...
Здається, дитина впала на долівку і почала підкидати ніжками...
— Встань мені зразу, не валяйся, он дивись з тебе Арґо сміється!... 
В коридорі щось стукнуло, жінка перелякано скрикнула і через кілька секунд почув я, як вона почала шльопати дитину.
— Що ти наробив, га? Ти бачиш, бачиш, залив мамі капота атраментом. Вилив усе, а тепер папі писати нічим буде.. На тобі, на!...
Шльоп, шльоп, шльоп — билося в двері моєї кімнати...
— Невже тут — думав я — крім „знаменитої барині“ живе ще й робкор? 
Хотілося вийти за двері і глянути, що там коїться. 
Я рішуче встав з ліжка, одломив кусок шоколаду, повернув ключ і вийшов у коридор з наміром офірувати його несвідомому громадянинові, або вірніше, дати йому за мовчанку хабаря.
— А де ви працюєте?... 
В мої плани зовсім не входило розписувати всі прекрасні риси моєї роботи, а особливо тої установи, де я працюю і я лише сухо одмовив:
— Я ще... власне, посади ніякої не маю, бо оце приїхав тільки до Харкова... Але, пробачте, й ви мене — мені цікаво познайомитися з мома сусідами... 
Дамочка кокетливо примружила свої оченята і промовивши — „Клавдія Петровна Аронсон“ — торкнулася моєї руки кінчиками гострих, наманікюрених нігтів...
— Дуже приємно — промовив я, і на цьому наша розмова з Клавдією Петровною Аронсон закінчилася. 
Може б вона власне ще й не закінчилася, але в цей час над дверима заверещав надтріснутим дзвоном електричний дзвоник, покоївка з кухні кинулася до дверей, все заметушилося. Йшов сам господар і володар Аронсон. 
Я непомітно зник за дверима своєї кімнати.
Розділ третій.
Одного прекрасного соняшного і так далі дня, я одержав належний мені гонорар, походив по крамницях Церобкоопу і нагрузився пакунками різних калібрів і форматів. 
Повертався до дому я з підвищеним настроєм. 
В коридорі я випадково зустрівся з Клавдією Петровною і чужим мужчиною. Увічливо (як і завжди) вклонився Клавдії Петровні, одімкнув свою кімнату, і з полегшенням зітхнув, коли пакунки і пакуночки опинилися на ліжкові.
Я хотів уже приміряти сорочку і панчохи, прилаштував спеціяльно для цього дзеркало, коли почув стук у двері.
— Увійдіть...
В двері проснулася голівка Клавдії Петровни, і разом з нею в кімнаті запахло в'ялою конвалією.
Моя присутність за межами належної мені житлоплощі одразу справила своє вражіння. 
Громадянин, років приблизно шости, з тупим плескуватим лобиком і заплаканими очима, раптом замовк. На мене кокетливо і, одночасно, здивовано, глянула дама з карміновими губами і глибокими блискучими карими очима, у ніс ударили пахощі в'ялої конвалії і стело зовсім тихо.
— Драстуйте, — вічливо вклонився я дамі.
Вона мовчки відповіла.
— Тут здається ваш синок прохав шоколаду, так будь ласка, ось у мене є.
— Дама почервоніла, полоснула мене карим зором, глянула чомусь на моє підборіддя, потім на шоколад.
— Ах, дякую, вибачте, але мій Арнольд, крім „міньйону“ іншого шоколаду не їсть.
— Господи, — подумав я, глянувши на того Арнольда — таке мале, а вже на шоколаді як розуміється. От де розумна дитина...
— А з ким, пробачте мене, запитала кокетливо дама — маю честь?... 
Я назвав себе.
— Пробачте, товаришу, чи не можете ви мені позичити до завтрього п'яти карбованців. Мій муж одержує завтра аванс і я вам обов язково о четвертій годині їх поверну. 
В мене лишалося десять карбованців. 
Наді мною тяжив борг у шість карбованців. 
Десять мінус шість — чотирі. 
До получки — рівно чотирі дні, без сьогоднішнього.
Щодня виходить по карбованцю... 
Зробивши за кілька секунд таку математичну викладку я, маючи на меті, що коли раптом завтра муж Клавдіі Петровни не одержить авансу, то мені знову доведеться залазити у борги, — ввічливо відповів:
— Вибачте, але я вам ніяк не можу позичити, навіть і карбованця, бо до мене сьогодні приїхало два товариша (брехня) без єдиної копійчини і я вже пообіцяв...
— Ах який жаль — промовила Клавдія Петровна.. — і з цими словами вона зайшла в кімнату і причинила ще за собою двері...
— Це ви купили... ви отримали аванса?
— Це я купив, але аванса я не отримав і взагалі ніколи їх не вживаю...
— Ах, який прекрасний галстук — воркувала Клавдія Петровна безцеремонно примостившись на ліжкові. — Треба буде обов'язково показати мужові, щоб він купив собі теж такий, ах, а панчохи які чудові, скажіть, у якій це ви крамниці купували. 
Я назвав крамницю Церобкоопа на майдані Рози.
— А скільки коштує це все, продовжувала допитуватись Клавдія Петровна.
Я назвав суму і, в думках, послав під три чорти її й її мужа, про якого вона згадувала кожного разу, коли мацала нову річ і обов'язково приказувала, що треба показати мужові, щоб він купив собі однакову сорочку, ботинки і навіть шнурки до ботинок, бо зовсім не мав на меті бути живим прейс-курантом для мужа Клавдії Петровни. 
— Скажіть, ви сьогодні утримання одержали?...
— Ні, гонорар!. — грубо одрубав я.
— Ах, невже ви гонорар одержуєте, а за що?
— Пишу й одержую...
— Щож ви лишите?
— Оповідання, вірші, статті, і взагалі все...
— Як, хіба за це платять?...
— Звичайно платять...
— А за статті до стін газети теж платять...
— Звичайно платять — авторитетно відповів я, придушивши злість, бо це почало мене бавити. 
А не знаєте, як?... 
Як же — знаю.
— За статтю — серйозно продовжував я — платять від 20 до 25 карбованців, а за вірш по карбованцю за рядка.
— І багато ви на цьому заробляєте? — допитувалася Клавдія Петровна.
— Як коли. — Ухилився я від прямої відповіди...
— Як це, як коли?..
— Як коли, більше, а як коли й менше!
— А скільки?..
— 3.000 карбованців на місяць! — випалив я, знову загубивши спокійний тон.
— Ви-ж здається партєйний?..
— Так. 
— Так хіба партєйним можна по 3.000 карбованців заробляти?
— Звичайно можна!..
— А я й не знала. І оце все ви заробляєте, за те що пишете...
— Ні, крім того, я ще щомісяця одержую сімсот карбованців утримання.
— Так ви мабуть дуже відповідальний робітник?
— Дуже, дуже відповідальний, — прохрипів я...
Ще мить і зі мною мав статися припадок буйного божевілля. Мені хотілося сипати такими цифрами заробітків, щоб у неї аж дух поперек горла став, але вона встала і похапливо вийшла з кімнати.
— Фу-у — зітхнув я і в одночас, чомусь, усміхнувся.
Розділ четвертий.
Коли я повечеряв і думав іти до кіно, не постукавши в кімнату зайшла Клавдія Петровна з папірцем у руках.
— Дозвольте вас потурбувати!..
— Будь ласка.
— Ось тут, мій муж написав вірша до стінгазети, так прочитайте будь ласка, чи він гарний... Знаєте, коли він був закоханий у мене, так писав такі чудові листи, в них було стільки поезії й кохання!..
— А вірші він писав раніш?..
— А як же. В мене є альбом, де він присвятив мені два вірші, а це ось написав вже революційний. Ах, як би я хотіла, щоб муж мій був поетом, ви уявіть собі, яке це щастя...
— Уявляю — перебив я — а дайте мені його вірш...
Як тільки вірш опинився в моїх руках, я прокляв день і час, коли злигався з Комунгоспом, який мабуть за мою революційно-громадську діяльність подарував таких талантовитих сусідів.
У віршові було щось написано на манір анекдотичного:
„Сонце низенько 
Комуна близенько“. 
А взагалі це вірш — над усіма віршами — вірш. 
Я згадав чомусь, як до однієї дитячої газети, надіслав піонер оповідання з листом, а в тому листі було написано: „Товариші, редакція, це оповідання дуже гарне, написано воно малюнками і прошу його читати з мімікою, бо инакше нічого не полупиться“... 
Я-б хотів, щоб ви теж прочитали вірш мого талановитого сусіди з мімікою, бо інакше губиться будь-яке поетичне вражіння від нього.
— Чудовий вірш, — гарний вірш, за нього можна одержати рівно двацять карбованців, — зрецензував я творчість мужа моєї прекрасної сусідки.
— Спасибі, він знаєте написав не за гроші... Він хоть і не партєйний, але в душі комуніст і ввесь час працює як чесний революціонер.
— Да-а-а! — вирвалось в мене мимоволі — по віршові це зразу видно, рея комуністична душа тут, тут вогонь революції палає в кожній літері, в кожному слові...
В кімнаті було напівтемно, лампа з-під абажура крім, стола, далі нікуди не заглядала і мабуть скориставши таку нагоду Клавдія Петровна зхилилася над столом так, що своїм обличчям торкалася мого.
В ніс ударило пахощами в'ялої конвалії. 
Я раптом випрямився. 
Клавдія Петровна не чекала цього і з переляку навалилася на мої груди. Щоб не впасти, мені довелося податися вперед і обняти її, як точку опори. Здалося що вона притиснулася до мене.
— Ах, вибачте мене...
— Нічого, нічого... — відповівя — ось візміть вірш вашого мужа. Раджу надіслати його в Москву до журналу „Огонек“. Бо для стінгазети це дуже велика честь..
— Дякую...
Клавдія Петровна спорхнула з кімнати, а я поодчиняв вікна, бо задихався в духмяних пахощах в'ялої конвалії...
Я радів, я сміявся сам до себе. 
Мені було приємно, що я так скривдив цю настирливу жінку. 
Ну, а тепер до кіно... 
Коли проходив я повз кімнати Клавдії Петровни, то почув як вона говорила своєму чоловікові:
— Він такий милий, — цеб-то я — перш за все похвалив, а потім сказав, що за такий вірш дадуть двацять карбованців. Знаєш, я гадаю, що коли ти одержиш їх, то можна буде купити на капот сельферіну... Ах, як я люблю сельферін!..
Розділ п’ятий.
А на мене сипала доля нещастя, одно за другим, крім того, що послала таких сусідів. 
По-перше, коли правління житлокоопу, довідалося, що я одержую гонорари, то адміністративно запропонувало мені платити подвійну платню за мою житлоплощу.
Всі піонери і жовтеняти, які возилися в дворі, кричали мені вслід, — „долой капитал, да здравствует Советская власть,“ — а дорослі сусіди тикали пальцями і шипіли „у-у-у буржуяка“!..
По-друге, вірша в стінгазеті не пропечатали і муж Клавдії Петровни надіслав його до „Огонька“. 
Тепер він з холодними примочками сидить ночами і пише вірші, а Клавдія Петровна регулярно, кожні десять хвилин, цілує його в лоб.
Мені доводиться хвалити вірціі і діставати їм адреси всіх журналів. 
Недавно я дістав щасливій талановитій сім'ї адресу журнала „Советский филателист — хай ще туди пошлють, може видрукують.
Арнольду купили скрипку, бо в нього одного ранку раптом прокинувсь музичний талант, а я купив кіло вати і заховав аж на дно чемодану браунінг, бо боюся теж стати талановитим... буйно-божевільним. 
Відповідальний робітник, теж партієць, що живе поряд зі мною, захопився писанням статтів і ввесь час бігає до мене, або за словниками, або просто дає мені редагувати написані статті. А мені доводиться їх переписувати заново, бо стиль і мова його творчости навіть під рубрику „малоросєйських“ не підходять. 
За останній тиждень я загубив восім кіло ваги і почав ходити на електризацію. 
Здається буде туберкульоз.
