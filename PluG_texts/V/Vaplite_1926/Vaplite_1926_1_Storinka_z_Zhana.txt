Жан Берньє, салдат, що брав участь в імперіялістичній війні, з якої він приніс книжку грізну своєю простотою й жорстокістю («Пролом»), є довгорічний співробітник «Клярте» і «Юманіте». Ж. Берньє, вояка, письменник, комуніст, людина, що переживала велику внутрішню боротьбу, що мала товариські звязки в літературі, звичайно, не могла не відогравати ролі ланки між товаришами з «Клярте» й сюрреалістами. І він точно окреслив ту кризу, через яку пройшов наш журнал. Він виразно формулював завдання, яке стояло перед новим угрупованням революційних письменників, що виникло з поєднання товаришів із «Клярте» та сюрреалістів. Я вважаю за необхідне процитувати всю цю трагічну й чесну сторінку:
«Із краху помилкового та облудного розуміння революції не слід робити висновку про крах самої революції. І тому, що ми, через наше особисте безладдя, майже зовсім забули цю істину, елементарну для всякого щирого революціонера, що спирається на матеріялістичне розуміння сучасної історії, — саме тому де-які з нас, і я найперший, упали в одчай, який міг заглибити нас у цілковитий анархізм, що з нього наші нові товариші що-йно вирвались.
Відчай всебічний, глибоко суб’єктивний, відчай інтимний, що є долею відступника. Відчай французький, відчай західніх інтелігентів і подвійно західніх, бо це французи; відчай, що гніздиться в нас завжди й непорушно звязаний з тим фактом, що ми мимоволі являємо собою представників цивілізації, культури, яким зроблено присуд; звязаний з тією галуззю, що нам належить, з тим, що наша діяльність має органічного, функціонального (я готовий був написати: професійного, звичайно, щоб узяти назад фразу, через яку пролито стільки чорнила), — в цьому для нас нема ніде порятунку. Саме тому, що ми хапаємося за наші традиції, за непотріб минулого, нас і скинуто фактами з височини нашої надії, надто зручної і справді забавної, як-що порівняти ії з драмою, що відбувається на наших-же очах. Словом (і я це особливо підкреслюю) ми, французькі інтелігенти, ніколи не можемо уявити собі, в якій мірі ми повинні бути людьми «без батьківщини», щоб зберегти нашу віру в революцію і справді бути революціонерами.
Але навіть сам одчай, що охоплює наше сумління, коли ми звертаємося до сути нашої діяльности, як інтелігентів (я вживаю це слово зі скромністю, якої воно, на нашу думку, вимагає), — відчай, що його надто важливо не плутати з революційним «пораженчеством», — а ми частенько маємо до цього нахил, — цей відчай, навпаки, є нашим найпевнішим захистом. Отже, озброймося ним. Він бо й понесе найжорстокіші удари тим ворогам революції, що особливо заслуговують на нашу кару: інтелігентам, які продалися капіталові свідомо чи не свідомо.
…Наша любов до неї (до революції) виникає не лише з почуття, — марксизм дає сенс тому хаосові, в якому ми перебуваємо, він примушує нас вбачати на світових щаблях єдиний спосіб порятунку, що лишається у людини, і ми йому вдячні, що він, нарешті, розкрив перед нашими очима прокляття, яке тяжить на Заході над діяльністю людського розуму, прокляття, яке де-які поети протягом цілого століття відчувають так трагічно, що тепер поезія в цьому куточкові планети кінчається смертю або-ж божевіллям.
 — Так чому-ж ви не приєднуєтеся до французької комуністичної партії? — поспішать запитати. — Чому-ж ви, просто кажучи, не концентруєте чинности, політичної, щоденної чинности?
Де-які з нас уже відповіли на це, приєднавшися до компартії. Для инших таке запитання є демагогічне. Ми знаємо, звідки вітер віє. Якщо ми по-просту не приєднуємося до комуністичної партії, якщо ми готуємося до діяльности, яку ми вважаємо за комуністичну, хоча й по-за політичними організаціями комуни, то це тому, що ні сучасний стан розвитку багатьох із нас, ні, особливо, сучасні історичні умови не здаються нам сприятливими для такого приєднання».
