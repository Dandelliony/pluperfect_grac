Протягом останніх двадцяти п’яти років перед війною постійною традицією французьких літературних кол була афектація революційности серед молоди. Молодий письменник між 18 і 25 роками завжди був «дуже поступовим», «екстремістом», соціялістом гарного тону, або-ж частіше — анархістом. Потім він переходив від дрібних войовничих журналів, де культивувалося, без реальних перешкод для існуючого устрою, найпорожнісіньку революційну фразу, — до радикальних редакцій, в яких платять. А звідти — до великих видавництв, де вже добре платять авторам, які опам’яталися й мають попит на ринкові і яким їхнє гучне минуле забезпечує певну рекламу.
Така еволюція французького письменника є типовою для демократії аферистів, що нею стала ІІІ Республіка приблизно з 1885 р. До 1914 р. вона цілком відповідала еволюції політичного діяча, який звичайно дебютував соціялістом (Мільєран) і навіть синдикалістом-революціонером та апостолом загального бунтарського страйкування (Бріян), а потім поволеньки ставав розсудливим і кінчав головуванням в реакційних урядах (зрештою, правду кажучи, ні Мільєран, ні Бріян ще не скінчені, і ми поки що не знаємо, в якій саме ролі вони закінчать свою діяльність). В обох випадках соціяльне явище було одне й те саме: буржуазія захоплювала, правильніше — купувала талановитих людей, які виходили з дрібної буржуазії і які в своїх-же особистих інтересах в першу чергу більш-менш прислужувалися пролетаріатові, що не має в достатній мірі розумових діячів та освічених проводирів. Тому Франція має важливі підстави виявляти скептицизм що-до революційносте молодих інтелігентів, які вийшли з середніх класів чи з буржуазії. Але тут-же слід підкреслити, чому саме цей спектицизм був-би безпідставним що-до наших товаришів сюрреалістів.
Суб’єктивна щирість цих людей тут не відограє ролі. Ми охоче готові припустити, що більшість колишніх революційних, а тепер реакційних письменників були такі-ж щирі раніше, як і тепер. Те, що називають щирістю, частенько буває лише пристосуванням внутрішнього життя до інтересів індивідуума. Головне-ж полягає в тому, що соціяльна ситуація тепер глибоко змінилася. Раніше молодого письменника, що проголошував себе соціялістом чи анархістом, підхоплювала течія суспільної думки, яка додержувалася орієнтації лівого напрямку. Дрібна буржуазія, що купчила тоді в своїх руках владу, захоплювалася тоді лівою ідеологією.
Вона ще змагалася з клерикалізмом, з великою земельною власністю, з традиціями другої Імперії. Екстремізм та радикалізм відкривали перед молодим літератором редакційні двері та доступ до широкого читача. Тепер-же проголосити свою солідарність із комуністами — це значить для молодого письменника закрити перед собою всі редакційні двері, майже всі видавництва і доступ до широкого читача, який платить. Зникла єдина широка читацька маса, де радикальний патрон і медик, і адвокат, і студент — «люди вільної думки» — і робітник-соціяліст чи синдикаліст усі разом захоплювалися Анатолем Франсом чи Золя. Тут визначилася демаркаційна лінія між тими, хто захоплюється Леніним і хто його ненавидить... Ті, що захоплюються Леніним, не мають коштів щоб купувати журнали й книжки; нова література для них чужа. А продуценти нової літератури, письменники та видавці, працюють лише для того, хто платить, купує, читає, — для людей заможніх, що Леніна ненавидять. Продуценти готують для споживача ту їжу, яка йому більше смакує. Література що-до утилітарности стала цілком буржуазною. На цьому класовому, утилітарному характері літератури за капіталістичного режиму слід було-б, на нашу думку, зупинитися.
Після війни заможні класи у Франції пройнялися думкою своєї забезпечености. Турботи про мистецтво для мистецтва та про «культ власного я» стали для них досить чужими, затіненими иншими турботами. Вони вимагають від романіста й новеліста «служби на користь сім’ї, власності, порядкові, батьківщині» (Люсьєн Ром’є, один із теоретиків французького фашизму, висловився приблизно в такий-же спосіб під час інтерв’ю, що надруковане в «Nouvelles Litteraires»; Жан Кокто вихваляється в прозі та віршах, що він є «слуга порядку»). Від модного журналіста вимагають, щоб він вихваляв Мусоліні й давав сенсаційний репортаж про страховище більшовизму; від філософа, мислителя, критика — найкращої зброї для «захисту заходу», латинської культури й французької раси від більшовизму, від Азії. Письменник, що хоче друкуватися, жити своїм пером, мати успіх, мусить бути реакціонером, католиком, або фашистом: це елегантні відтінки. Слід зауважити, що все сприяє письменникові у цьому напрямкові; він лише має виконувати природню функцію — коритися домаганням свого оточення. Піти-ж иншим шляхом — це значить порвати з оточенням, простувати проти течії, відмовитися від легкої кар’єри, стати на бік класи й партії, які нині, а, може, ще й довший час, можуть обіцяти інтелігентові лише пересічне становище.
Отже, було-б великою помилкою прирівнювати еволюцію сюрреалістів до ефемерного, позначеного матеріальними інтересами «революційного» ентузіязму, що його виявляли молоді письменники перед війною. Сюрреалісти належать лише сучасності: вони не додержуються традицій літературного кар’єризму. Вони з ним порвали. Найобережніші, найбоязкіші з них, що бажають погодити «найпоступовішу» ідеологію шляхетного протесту й невиразного співчуття робітничому рухові з розумним пристосуванням до звичок буржуазної інтелігенції, — могли просто стати на буксир до роландистів. Суспільство, що їх не боїться, охоче дає в таких випадках їм право громадянства. Середні класи й робітнича класа мають до них почуття вдячности, в якому справедливість розбавлена чималою ілюзією. Але поруч роландистів наші товариші сюрреалісти являють собою уже справжніх революціонерів. «Культ інтелекту», встановлення «свободи духу», «засудження насильств», «я — ні революціонер, ні антиреволюціонер» (вислови Р. Ролана), — яка це глибока ілюзія, не позбавлена краси й величности у кращих представників буржуазної інтелігенції, але трагічно недоречна за наших часів соціяльної борні. Сюрреалісти двічі засудили ії: запереченням доброчинностей у буржуазної інтелігенції і приєднанням до доктрини громадянської війни.
Наші нові співборці вибрали для себе трудніший шлях. Чи утримаються вони на ньому? Чи не стомляться де-які з них рано чи пізно від глибокого відокремлення, що буде для них неминучою долею, від ненависного бойкоту, що безсумнівно буде оголошений пресою та літературними колами проти їхніх бунтарських талантів, від тяжкої праці, що вони ії виконуватимуть без якої-будь иншої нагороди, крім морального задоволення почувати себе правдивими разом із пролетаріятом? Чи знайдуть вони для себе в комуністичному рухові тверде опертя, освічених проводирів, непримиренних, але надійних спільників, яких їм так бракує, щоб продовжувати й закінчити свою еволюцію? Майбутнє відповість на ці запитання.
Але найпевніше, що протягом де-якого часу відбудеться добір для нового угруповання, як це колись сталося з групою «Клярте». Що-ж до сучасного, то приєднання цієї дужої групи молодих письменників до робітничого революційного руху є для нас цінною підмогою.
