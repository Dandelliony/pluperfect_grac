Після семи років боротьби і праці «Клярте» перестало виходити. Його останнє число з’явилося в січні 1926 року; його перший маніфест, підписаний Анрі Барбюсом, оголошено в тижневикові французької комуністичної партії «Юманіте» 10 травня 1919 р. На протязі семи років «Клярте», що його підтримували й скеровували комуністи, був єдиним революційним журналом, що порушував справи пролетарської культури французькою мовою... Його кінець — це кінець цілої низки надзвичайно цікавих змагань, шукань та спроб, які я схарактеризував уже в иншому місці.
«Клярте» народилося 1919 року з незадоволення тих провідників думки, що ставилися до війни з німим протестом, захоплювалися й воднораз лякалися революційної хвилі пролетаріату, захоплювалися й громадянською мужністю пацифіста Ромена Ролана й обуренням войовника Барбюса. Европа, де що-йно затихли гарматні вибухи, наближалася до революції: люди, що були виразниками певних думок, дозволили висхідній хвилі захлюпнути себе.
Оскільки глибоке було їхнє розходження зі справді революційною думкою чи ініціятивою, про це свідчать перші документи «Клярте»: «Інтернаціонал думки, що прямує побіжно з думкою народів». Документи підписали Анатоль Франс та Анрі Барбюс. Цей досить невиразний рух, невиразний що-до об’єднання майже всіх інтелектуалістів, які не визнавали себе за революціонерів, відбувався за перших днів під егідою найрозмаїтіших европейських знаменитостів, а саме: Анрі Барбюса, Жоржа Брандеса, Анатоля Франса, Шарля Жіда, Бласко Ібаньєса, Андреаса Ляуко, Едмонда Пікара, Уптона Сінклера, Ізраеля Зангвіля, Г. Уельса, Стефана Цвайга... Звичайно, це було лише кілька днів. В міру того, як ідеологія «Клярте» поступово формувалася та уточнялася, коло його прихильників що далі зменшувалося. Група «Клярте» під керовництвом кількох молодих письменників-борців, що згуртувалися біля Барбюса, була упризначена до швидкої еволюції від республіканського ідеалізму, від радикального раціоналізму, від «утопічного розуміння ролі мислителів, справжніх велетнів землі», за висловом нашого товариша, Марселя Фур’є, — до комуністичної думки в найчіткішому вигляді. Аж 1921 р. «Клярте» нарешті визначило себе, як «центр міжнароднього революційного_ виховання». За цих часів провідниками «Клярте» стали два молоді дуже талановиті, інтелектуально розвинені революціонери, що були в той самий час і салдатами на війні (один — санітаром під Верденом, другий командував загоном танків). Це були Раймонд Лефевр і П. Вальян Кутюр’є. Нещастя, що по-суті було одним із численних злочинів, заподіяних блокадою червоної Росії, — вирвало у нас того-ж року Раймонда Лефевра. Його завчасно загублене життя, цей ледве накреслений ескіз, цей профіль юного ватажка революціонерів — лишилися для нас незабутнім спогадом. Він загинув на Мурманському узбережжі, повертаючи з нелегальної подорожи до Москви, куди його посилалося на ІІ з’їзд Комуністичного Інтернаціоналу. Це — незамінна втрата, яку французький робітничий рух ще й досі надто відчуває: ще й досі нема тут такого високого розуму, такої волі, такого таланту.
За тих-же часів народжувався роландизм, набираючи в новому романі Р. Ролана «Клерамбо» («Історія одного вільного сумління за часів війни») характеру доктрини, або-ж, точніше, практичної філософії. Прихильники Р. Ролана назвали «Клерамбо» книгою віри. Нам здається, що цей роман правдивіше було-б назвати символом віри ідеалістів, індивідуалістів та інтелектуалістів. В «Клярте», де Р. Ролана люблять і захоплюються ним, починає все-ж таки зростати незадоволення. Багато товаришів одразу-ж помічають суперечність цієї думки, що являє собою безпосередній звязок великої ліберальної традиції буржуазної інтелігенції (Вольгер, Ренан) з революційною ідеєю.
В грудні 1921 р. журнал «Клярте» розпочав рішучу атаку проти роландизму. Між Барбюсом і Роланом почалася суперечка. Тоді як Барбюс, більше й більше заглиблюючись у революційний рух, еволюціонував до комунізму (і з-під його пера уже з’являлися формули надзвичайної сили: «за всіх часів література була однією з форм неволі», «шляхетне й грізне безсилля розумових діячів»), — тоді Р. Ролан, заперечуючи всяке насильство, виявляв і підкреслював, що він не припускає диктатури пролетаріяту, висував культ індивідуальної свідомости, вихваляв неприймання злагоди, що його проголошував в Індії Махатма Ганді, виявляв свій аристократичний анархізм.
Ці сперечання, підхоплені поточною пресою та журналами, могли закінчитися серед інтелігентів Заходу лише на користь Р. Ролана.
1921 рік позначено поразкою німецького пролетаріяту. Італійський пролетаріат, навіть захопивши уже фабрики, робив відступ по всій лінії. Червона хвиля одкотилася від европейських страйків, і середні класи відчули сталість ладу, усталеного віками. Переважна більшість французьких мислителів одійшла од «Клярте», в якому лишилася тільки невеличка група комуністів та співчуваючих.
Нові розподіли й нові убутки виникають 1922 р. після кризи французької компартії, від якої одходять вороги «надмірного централізму» «московського» інтернаціоналу, так звані, «комуністи-соціялісти» — Фросар, Торрес, Гарньє, Поль Люї. Спробуймо-ж визначити цінність, реальне значіння заперечень, що висувалися проти комуністичної думки протягом цієї сутички ідей, — значіння змагань, які витримав журнал «Клярте». Це буде не дуже трудно й разом із тим матиме повчаючий приклад.
З борців першого періоду, з цих миролюбивих прихильників — 1919 р. — «Інтернаціоналу думки» де-які потім стали міністрами національного блоку (Ж. Відаль), ватажками реакційного журналізму (Анрі Беро), кавалерами Почесного Легіону, офіційними прозаїками та поетами буржуазії... Із соціялістів-комуністів, що вийшли 1922 року, багато нині перебуває в розпорядженні лівого блоку... Віддамо належне й роландістам, що згуртувалися біля журналу «Европа»: зневажаючи еволюцію, вони «додержуються» міцно й безкорисно своїх постійних позицій, до речи, не позбавлених комфорту.
Починаючи з 1922 року «Клярте», «журнал пролетарської культури», відбиває з точністю, в розумовому плані, змагання й стан французького робітничого руху. Комуністична партія утворюється серед виключно тяжких умов ідейної завірюхи. Вплив буржуазного та дрібнобуржуазного радикалізму на пролетаріят, традиція Жореса, парламентська традиція — відбиваються на робітничій класі в такій мірі, що їх трудно перемогти традиціями синдикалістів та анархістів пролетарського авангарду. Маркса майже зовсім не знають. Не зважаючи на великі постаті Лафарга й Геда, без перебільшення можна сказати, що ІІІ Інтернаціонал приніс пролетаріятові друге відкриття марксизму, незрівняно глибше, ніж перше.
«Клярте» вживає чимало зусиль для ознайомлення з жовтневою революцією та з Леніним, але протягом значного періоду свого існування (1924 р.) цей журнал відчуває сильний вплив синдикаліста Едуарда Берта, який є учнем того самого Жоржа Сореля. Хоч «Клярте» постійно й намагалося бути непримиренним та додержуватися комуністичної лінії, але воно ніколи не мало досить чіткої та ясної лінії. Навпаки, воно почасти заплямувало себе плутаниною думок, дуже прикрою, але й дуже зрозумілою.
