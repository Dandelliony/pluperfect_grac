За браком місця, ми не можемо тут хоч-би в загальних рисах накреслити картину сучасної французької літератури, а це дуже допомогло-б вияснити певні факти. Зазначимо лише, що літературне життя Франції після війни позначається такими рисами: 1) удосконаленість та багатство форми, що воднораз поєднуються з убозтвом змісту, иноді просто дивовижним, а то й навіть, трагічним (звідци — успіх віртуозів: Поль Моран); 2) зріст католицької літератури, теоретика якої, Шарля Мора, визнано великим майстром; 3) зріст нудьги серед молодих письменників, яка частіше й частіше примушує їх приєднуватися до капіталізму, або навіть закидати оком на фашизм (що-до цього моменту мусимо відзначити таке явище: глибоку містичну кризу редактора «Nouvelle Revue Frangaise», Жака Рів’єра, який недавно помер; приєднання до католіцизму Жозефа Дельтейля, що був недавно сюрреалістом; трохи фашистську ідеологію П’єра Дріє ля Рошеля, який проголошує утворення «молодої правої» партії, хоча й республіканської, але по-суті явно буржуазної та антипарламентської); 4) глибокий відчай та сумніви серед усієї майже молоди, яка не захоплена ні реакційним рухом, ні турботами за успіх на книжковому ринкові (сумніви що-до майбутнього в культурі, почуття незначности всіх оспіваних традиціями цінностей, неможливість захопитися чим-будь, щоби повірити в майбутнє.
Ми певні, що це загальні ознаки особливої фази незадоволення та інтелектуального занепаду, які відповідають кризі, що ії переживає французький капіталізм. Особливо гостро відчувають це незадоволення усі фрацузькі розумові діячі, навіть ті, що найменше в цьому признаються. Літературний критик газети «Temps» Поль Судей, що є переконаний вольтеровський оптиміст, такий дорогий для старої радикальної буржуазії, наважився відзначити навіть в «l’Europe Galante» у Поля Морана моменти жахливого розчарування. Католики разом з Анри Масісом повідомляють кого слід про небезпеку, яка загрожує західній культурі від більшовизму та збудження Азії. Ті юнаки, що почували, як їм з-під ніг вислизає ґрунт, вирішували для себе справу в найпростіший та найвигідніший спосіб, на який їх, що правда, підштовхувало й походження й класова культура, а саме: приєднання до католицької або фашистської реакції. Але де-які з них, що були безкорисливіші, щиріші, рішучіші в своїх ідейних шуканнях (вони сприймали також інтелектуальне становище де-яких шарів середніх, яким загрожувала загибіль в лещатах між буржуазією та пролетаріятом), еволюціонували, приголомшені почуттям занепаду цивілізації, спочатку до своєрідного нігілізму, а потім, як це сталося з сюрреалістами, — до революційної думки.
Що-ж таке сюрреалізм? Його теоретик Андре Бретон визначав цей напрямок вісімнадцять місяців тому, як «чистий, психічний автоматизм, за допомогою якого хотять виявити чи то усно, чи письмом, чи в який-будь инший спосіб реальну чинність думки. Диктування думки по-за всякими иншими моментами, естетичними чи моральними».
«Сюрреалізм базується на вірі у вищу реальність певних форм асоціяцій, що досі їх зневажали, у всемогутність мрії, безкорисливої гри думки. Сюрреалізм стремить до остаточної руйнації всіх инших психічних механізмів, щоби стати на їхнє місце при розвязанні основних життьових проблем». (Маніфест сюрреалізму).
Ці чудні домагання «доктрини» мають, принаймні, ту заслугу, що вони цілком ясні. Сюрреалізм перш за все був обуренням проти розуму, стрибком до ірраціонального, утечею від реальности, заглибленням у суб’єктивізм («всемогутність мрії»). З другого боку, він являв собою літературне відсвітлення де-яких прийомів Фройдизму... може й прекрасних підчас лікування нервових хвороб.
Віддалення від об’єктивізму, утеча від реальности, це — наслідок для всіх знесилених, пригнічених, які не мають можливости змагатися. Суб’єктивізм, ідеалістичний через необхідність, зростає в поодинчих тюрмах та деспотичних громадах, добре зорганізованих. За всіх часів невільники визнавали, що «їхнє царство не на цьому світі». Сюрреалізм був філософією переможених бунтарів, навіть більше переможених, ніж здібних на бунтарство, і поява його в літературі імперіялістичної Франції — надзвичайно цікавий симптом розкладу.
В одній статті нашого товариша Ж. Берньє («Клярте», № 74, листопад 1925 р.) ми маємо цитату з Андре Бретона, скеровану ще на 1918 р., яка цілком стверджує висловлену нами думку. А. Бретон писав: «Ми, що протягом цієї війни дійшли двадцяти років, ц.-т. віку, коли систематизують своє життя, ми повинні були давати собі відчит що-до невблаганної дійсности. Але щоби не відчувати скорбот, ми примушені були надавати всьому мало значіння».
Утеча від реальности — невроз. Відомо-ж, що різні психологічні школи вважають невроз саме за форму утечі хворого від дійсности.
Це зближення між філософськими напрямками вибраних молодих письменників Франції та елементарною патологією нервових хвороб здається нам законним і придатним для того, щоб показати в ракурсі цілковиту картину серйозної кризи, що її переживає французька культура.
Зрештою, сюрреалісти перебувають на шляху до одужання. Вони вже проголошували гасло, яке спричинилося до великого непорозуміння серед літературних кол, гасло: «Геть Францію!» і «Хай живе Абд-ель- Керім!» Вони уже досить одверто кричали, що «Франція протухла» і що вони «плюють на Францію».
Це значило, що вони знову хотять тісно контактуватися з дійсністю, що вони виходять з царства мрій, скоряються перед голосом нового розуму.
Від невиразного почуття, що вони живуть у сутінках, на межі занепаду цивілізації, сюрреалісти перейшли до аналізу соціяльного становища, від ідеалістичного суб’єктивізму — до революційної критики, від нігілізму — до «приймання марксівського розуміння революції» .
Андре Бретон нещодавно писав: «Ми тілом і душею належимо революції». А Луї Араган, зрікаючись свого колишнього чванливого анархізму («минула думка людини складається з покинутих нею забобонів») і побачивши класову боротьбу в її широкому розмахові, прекрасними словами заклинає людей розумової праці з фактичних пролетарів зробитися пролетарями й на наймення. Хай вони вивчать історію класи, до якої вони приєднуються. Хай вони з її досвіду візьмуть приклад для власного життя. Хай вони відповідно використовують ті можливості й здібності, що мають, але не перебільшуючи їхнього значіння, не з тією безглуздою пихою, що властива де-яким інтелігентам, коли вони намагаються приєднатися до пролетаріяту, але фактично не вливаються в цей пролетаріят. Хай вони віддадуть усі свої здібності на користь своєї класи. Тоді, якщо вони й помітять знову в собі сліди своєї ідеалістичної формації, то хай не забувають про звязок, що об’єднує їх, не зважаючи ні на що, з їхнім новим становищем.
Що було для них учора новою ідеєю, тепер це є боротьбою класів».
