З часу організації «Вапліте» (листопад 1925 р.) нею систематично вживалося заходів перед відповідальними органами взагалі що-до правово-матеріяльного стану письменників на Україні.
Висувалися в першу чергу такі моменти:
1. Урегулювання справи з кабальними видавничими умовами й підвищення гонорару за прийняті до друку твори.
2. Прирівнення в правовому відношенні до наукових робітників.
3. а) Визнання письменницької роботи партійців-письменників, як виконання партнагрузки, б) звільнення окремих одиниць з радянської роботи виключно для письменницько-творчої, в) дати можливість окремим особам необхідних відпусток для творчо-письменницької роботи й т. п.
4. Урегулювання справи з жахливими мешкальними умовами де-яких письменників.
5. Заснування письменницького клубу.
6. Створення спеціяльної комісії при ЦК у письменницьких справах.
Всі ці положення прийняті ЦК КП(б)У. Для практичного переведення в життя всіх письменницьких справ, утворено спеціяльну комісію, до складу якої по лінії письменників увійшов М. Хвильовий.
По внутрішній лінії — утворено видавництво як спеціяльного журналу, так і неперіодичних видань.
В періодичних і неперіодичних виданнях друкуватимуться твори не лише Ваплітевців та близьких їм по ідеологічній установці письменників, а й оригінальні перекладні твори з инших мов.
В періодичних виданнях першою книжкою йде й незабаром вийде з друку переклад Гросса «Мистецтво і його розвиток» з передмовою «Вапліте».
Журнал (Зшиток) «Вапліте» виходитиме час од часу в разі потреби, поскільки всі члени є співробітниками ріжних періодичних видань.
По лінії фолькльоро і мовознавства в цім році намічено вирядити окремих членів «Вапліте» в подорож по СРСР і за кордон.
В галузі удосконалення членами «Вапліте» ведеться глибока індивідуальна робота. На зборах «Вапліте» переводилося обміркування окремих творчих внутри-дискусійного характеру робіт окремих Ваплітевців, що виникали в порядку самоініціятиви, а також загальноваплітевського по лінії редакційно-творчій.
