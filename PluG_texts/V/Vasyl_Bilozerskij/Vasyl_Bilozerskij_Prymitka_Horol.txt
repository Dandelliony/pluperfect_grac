[Примітка до статті Модеста Димського «Хорол, який він тепер є»]
Вісті про Хорол прислані нам разом з такою гарною, вимовною приказкою, що було б жалко не поділитися нею з щирими земляками, котрі розуміють ціну рідного слова, що, мовляв, як сиротина налякана, не до кожної душі проговорить. Читаєш – і не начитаєшся оповідання п. Димського; – а такі, здається, прості речи він оповідає!.. В його устах наша мова м’яка і виразна і послушлива, як той смичок і скрипка у руках доброго музики: що захоче, то вона йому й виспіває. – Оце ж частина з приязного листу п. Димського:
«Посилаю дещо про наш Хорол: найдете путнім – гаразд, а ні – так у піч – і ділу кінець... “Основа” так міні вподобала, як вовку весільні пісні1: так і кортить протягнути в їй і свою стрічку, – як тому вовкові з дружечками заспівати. Може, й моєму голосу буде те, що вовчій пісні, – та вже ж – запрос не біда! Приміряйте: прийдеться моя мережка до “Основи” – заснуйте, а ні – вибачайте... Зо всіх україн сиплють до вас, мов з рукава, листи, стихи і багато ще дечого, на привіт “Основоньки” – баловниці нашого незабутнього Тараса-кобзаря (нехай йому пером земля!) треба ж то розібрати весь крам, щоб усьому порядок дати і вибрати до гожого виду гожую стрічку; треба ж то одвіяти жито від полови; треба... та мало чого треба?.. А все-таки думка й та, що, може, і в моїй мові знайдеться хоч одно зернятко, і на рідній нашій ниві воно проросте, відкрасується і вродить рясненьким колоском. – –» Амінь! – одказуючи Вам звичаєм нашого Кобзаря: так воно й станеться! Нехай же частіш зоріє ваше тепле і гарне слово в привітній до щирих земляків «Основі». 
