Березовий сік
(Етюд)
Моє серце є не настільки моє, щоб я віддала його одному, — воно віддано вже багатьом.
Рабіндранат Тагор
 — Ніде не буває весна такою...
 — Як у моєму лісі! Ех, Дмитро...
 — Весною в лісі кожне дерево співає, грає, вбране і пахтить...
 — Як наші дівчата на вечірці!
 — А цілий ліс — то сама зелена симфонія!.. От оркестр!
 — Молоденькі берізки мають у собі смачний сік. Любив я свердлом провертіти в них дірочку, а потім устромити тоненьку очеретину й підставити дзбанок... Ох, і пиття ж!
 — Павло, залиш... Не треба про це... Молода берізка — символ, брате! Символ юного дівоцтва.
 — Тю-ю на тебе! Скажеш, ось ця берізка — символ Гафійки Лупинасівни? І-і-і-і, почервонів... Постой, Дмитро... Постой... Пст...
Два студенти одним вузлом зав’язалися на квітневій траві Університетського саду , й сама книжка на лаві замигтіла білим полум’ям своїх сторінок, являючи з себе покинутий жертовник-олтар. Стеля соснових гілок зм’якшувала резонанс воронячої профнаради у вишині верхівель. Залита сонцем тонка берізка шила старанно ясно-зелену свою суконку й не оглядалася. Жовті кульбаби новенькими п’ятаками розсипались навколо працьовитої швачки...
 — Тьху, оце... Я й забув, що Гафійка — шахтьорка... Постой... пст. Тімірязєв розлітається!
Дмитро випростався, розчесав волосся пальцями й, одягнувши кашкета, протенорив:
 — Ти в лабораторію?
 — Сатана жилавий! Записки порозліталися... Штани сірі — немає нічого гіршого... Ну, як я піду? І сьогодні вперше одяг...
 — Ну, а я піду добувать другого тома! В однім місці обіцяли... Жди мене в лабораторії!
І Дмитро вийшов на вулицю Лібкнехта. Одбивав, не рахуючи, пружнясті кроки по довгій та широкій вулиці... Вулиця в сірих будинках, наче стара дідичка, що одружилася вдруге з комуністом, а тепер двічі удова і стала повією... Випинала груди старих будівель у крикливих нових вивісках... Величезними вікнами з буденним крамом безсоромно закликала тих, що мають гроші...
Руки в кишенях... Під рукою — полотняна тека. На обтріпанім френчі два ґудзики бовтається... Поглянув на коней довгої низки «ваньок» і подумав:
 — Любі, мо’ й ви зараз сумуєте за пахощами тільки-но зораної ріллі?
На майдані Рози Люксембург Дмитро раптом зупинився й пішов назад... Тепер крок його був легкий і обличчя пустотливе. Біг повз хлопчик у синіх штанях... Крикнув йому Дмитро:
 — Ану, хто швидше?
Не одповідаючи, хлопчик наліг на ноги й через плече — на студента... Чинність тротуару порушено...
Зойки обурення й перелякані погляди... На другім розі вулиці кричить студент хлопчикові:
 — Молодчага, браток! Біжи далі...
І вбігає у розчинену залізну браму, й підіймається в «піднебесне царство Гафійки», що мала закамарок-кімнатку на горищі шестиповерхового будинку...
Через два-три приступки стрибав, а думка попереду:
«Як зустріне? Три дні не бачилися... Заліки в нього і в неї... Сидить над своєю історією Риму... Люба, люба...»
На шостім поверсі зупинився... Витяг гребінця... Обсмикнув френча й, притамовуючи голосний подих, ішов навшпиньках, щоб заметушити дівчину радістю несподіваної появи. «А, може, її немає вдома?»
Приступки на горище вузенькі, залізні й круті, як на драбині...
Дзенькнув закаблук, густо зацвяхований. Дмитро стримує подих і одчиняє обережно двері в коридор. На дверях кімнати замка немає. Коли б хто з сусідів не вийшов... Що робити? І зазирнув у ключову дірочку... На червоно-сатиновій ковдрі гола нога. Ага, це вона сонячну купіль бере, як хвалилася... Постой же!
 — Не рухайсь. — Баритон обваливсь цілою скелею на свідомість Дмитра, що не в силі був рухнутись.
 — Ах, Левко, мені нога задеревіла так лежати...
 — Ногу я можу поцілувати... Ось так... Ще хвилини три, кохана моя! — Знову баритон.
 — Експлуататор.
 — Лінію ніяк не зловлю...
 — Книгу ніяк держати... Історію Риму тобі завтра не здавати? Хтось за дверима... Левко, поглянь!
 — Двері замкнуті — постукає...
Дмитро не постукав, а повернув назад... Очі неясно глядять, і в вухах стукіт. І раптом відчув сморід: стояв над брудним відром у кутку, біля дверей шостого поверху. Вдивлявсь: шкаралуща з яєць, лушпайки картопляні, прокисла гуща борщу і... Схаменувсь: «що це я?» — і пішов униз. Обм’яклі кістки заважали ступати — тримавсь за поруччя... І тепер добре примітив, що на кожнім поверсі стояло переповнене брудне відро, й від смороду тих відер боліла голова... І коли дійшов до другого поверху, то ясно в готових думках стала йому «проблема брудних відер у соціології багатоповерхового будинку»... Ось відро, й одним штурцаном шваргонув його вниз: загуркотіло залізом по сходах і зашвакало смородом мокрим... Дививсь перелякано, що наробив, один-два менти й пішов, зітхнувши. В мурованім підворітті стояли перехожі: лив дощ... Дмитро неповоротно-байдуже пішов по просторому тротуарі. Мокра одежа поприлипала й заважала рухатись, безсило човгав уперед себе... Куди? Не знав... Думки мокро-холодним шматтям розпирали черепа: погрози й нахвалення зі скаргами скривдженого й зойками ображеного затемнювали свідомість... Комсомольська етика з мораллю селюка-парубка десь у підсвідомості почала боротьбу. І пам’ять освітлювала подібні історії товаришів... І пам’ять знов і знов наводила факти вже з особистого, з інтимного життя з Гафійкою... Пам’ять була в чорнім і надавала всьому темний, недобрий вигляд.
 — Дмитро! Дмитро! Дми-ит-ро-о!
Схопив Павло за полу френча й затяг у чиєсь сухе підворіття.
 — Що з тобою? Загубив стипендію? А я ждав-ждав у лабораторії та оце дрімнув за грошима. Ти вже одержав? Видають, аякже... Канупер одержав.
 — Я загубив багато.. На пошті одержав... Прислали одну штуку купити в хазяйство... Двісті рублів прислали, ще й артільні гроші, я й не знаю як...
 — Так чого ж ти? В міліції був? Треба в розшук заявити.
 — Ні, не був.
 — Так біжім! Це треба враз... Може, й знайдуть ще...
Павло сам вийшов на дощ і потяг за собою Дмитра... І коли бігли обоє, в Дмитровій голові вродилися деталі цілої події. «Одержав із дому листа. Всі знали, що батько голова хліборобської артілі. Одержав переказа на 200 карбованців, на закупки... І покіль туди-сюди, все в нього витягли: листа, переказ і гроші». І ця вигадка тішила парубка — пояснювала всім його розгубленість і хворобливий стан. У міліції розшуку Дмитро подав заяву, підписав протокола — одбув усі формальності і пішов до житлогуртка .
У своїй кімнаті застав двох співмешканців (було всіх четверо). Перший на всі легені довбав граніт Богданова , а другий вчив на флейті «Молодую гвардію» ... І це тоді, коли цілий організм прагнув: «заховатися б десь... Лягти б... тіло важке покласти в тиші... спокою…»
Нерішучо постояв на порозі й попростував до... вбиральні... Вбиральня далеко від кімнат і вулиці (кімнатка 2 на 2 аршини). Тихо. Затишно... Тільки що прибиральниця помила тут. Дмитро закрив долонями лице й одкрив свою емоційну тяжку рану... Що робити? Як тепер жити далі? А тільки три дні тому під тою самою червоною ковдрою марили вони про спільне, подружнє життя!..
Дмитро шукав розгадки... Він почав із першого дня знайомства... Аналізував період знайомства... Період зближення і нарешті останній період взаємного кохання... Невже Гафійка його не кохала? Її погляд, її усмішка, рухи її — невже могла вона так удавати? Для чого? І знову впивався отрутою інтимних спогадів.
 — Безперечно, там Дмитро! Стукайте дужче...
 — Дмитро!..
 — Ку-лі-ни-чч!
 — О другій годині було замкнуто, і от уже п’ята!
 — Еге, я також кілька разів навідувавсь — усе замкнуто!
 — І я...
 — Я так само.
Голос Павла знову:
 — Я його три години шукаю! Хвалився, піде до кватирі, а його ніхто не бачив! Хто знає, що в його в голові...
 — Дми-итро-о!!!
І коли двері одчинилися, побачив Дмитро веселі Павлові очі:
 — Ти цілий? Це я так... Я тобі приніс ковбаси і вже чайника на примуса поставив...
 — Ні... Я спати хочу... Мокро мені... Щось холодно...
 — Так ти й не переодягався? Ходім швидше... А я Гафійку зустрів... Я їй розказав, аж зблідла. Любить вона тебе не в жарт. У кого є порошок аспірину чи хіни?
 — Ось, я пошукаю...
 — Зараз шукай! — крикнув Павло на флейтиста.
Увечері пізно прийшла Гафійка. Дмитро міцно спав, але тільки вона провела рукою по його чолі, почув її мелодійний сопрановий голос:
 — Давно він спить?
 — Та з п’ятої, либонь, години. Я його чаєм напоїв і аспірину дав... Мокрий півдня пробігав, і ще в такому розстройстві... Як не при собі...
Дмитро цілком прокинувсь. Розплющив очі. У нього на ліжкові Гафійка сиділа. Без кашкета і пальта і так тепло дивилась, так дивилася...
 — Митрусю, ти в мене був? Ну да? Чого ж очі закриваєш? Болить голова?
 — Ні, так, нічого... — одповів, бо не в силі був не одповісти на таке болісне занепокоєння.
 — Твоя тека біля дверей моїх лежала... Ось я принесла. Мабуть, почув, що я не сама, і втік. Ти прибігав із пошти?
 — Ну, да... То він хотів тобі розповісти нещастя своє...
Дмитро подумав: «Як вони самі за мене все пояснюють... добре».
 — Ну, так ви посидьте, а я збігаю за другим томом Тімірязєва. Одного не кидайте...
 — Коханий мій! — І Гафійчина голова близько-близько до очей... Поцілувала. Не одповів на поцілунка. Пригорнулася — не ворухнув пальцем. У голові стукало: «Все, все скінчено». А по тілу розлилася тепла хвиля: «Як вона стурбована».
 — Митрусю, любий... Ти не вдаряй на пропажу. Усе якось-то буде... Я з Павлом уже й листа спішного поштою твоєму батькові послала... Павло додав копію твоєї заяви в розшук і копію протоколу, а я написала, що ти захворів із горя. Ой, чого ти? Ну, чого ж так зблід? О-о! Та чого ж ти одвертаєшся од мене? Митрусю!
Голова Дмитрова пірнула під зимову шинелю, а далі полізла під подушку. Гафійка взяла це, як доброго доказа, що криза пройшла. Вона й собі полізла під подушку... І була вражена, коли парубок, випроставши голову й плечі, люто поглянув на неї й процідив із ненавистю:
 — Чого липнеш, сука?
І ще не скінчив, як одержав з усього розмаху по щоці. Гафійка стояла, важко дихаючи, з одкинутою правою рукою. Нестерпима жага її образити захопила всі помисли Дмитра, і він на цілий тон голосніше:
 — С-сука! Чого липнеш до мене?..
За дверима нарочито голосні кроки. Стук у двері. Й голос.
 — Ось і другий том! Гафійко, ви куди?
 — Погляньте... Я сказала, що послали батькові листи, а він... сказивсь...
Павло на ліжкові вже не побачив товариша. Лиш із того, як рівно ворушилася купа зимових пальт, можна було уявити, що там жива істота. Тримаючи в руці гарячу Гафійчину руку, Павло другою погладив її й сказав серйозно:
 — Спіть, товаришко, спокійно: я з нього очей не спустю.
У цей мент несподіваний морок покрив кімнату. Павло підійшов до вікна й розпачливо закричав:
 — Пропало все... Знову проклята «турчанка» зіпсувалася! Електрики по всій вулиці немає...
 — Як же ви будете?
 — А як двадцять п’ять мільйонів українських селян бувають щодня? При каганцю... Харків іще така столиця, що каганцями освітлюється.
 — Прощайте!
 — Пожди, я тебе проведу!
Дивно було чути спокійний голос Дмитра в пітьмі. Впала табуретка. Гупнуло пальто на підлогу. Зашкрябали обцвяховані чоботи. І в пітьмі знов:
 — Дай сірники... Кашкета не знайду...
 — Ти його вдень іще загубив. Ось, бери мого!..
 — Гафійко, дай руку! А може, ти сердишся?
 — Ну да!
Коли вийшли на вулицю, інстинктивно тримаючись, як двоє сліпих, сказала Гафійка, пересилюючи тривогу, аби що сказати:
 — Як у шахті: немає вітру, вогко і темно...
Дмитро міцно держав її руки й без передишки, інтимно:
 — Я про гроші набрехав! У мене їх не крали, і батько нічого не присилав. Я бачив, як ти з Левком на ліжкові, от і все. І сам не знаю, що було зі мною.
Гафійка мовчала. Надаремно Дмитро силкувався щось почути: ні подиху, ні звуку. Видержав паузу:
 — Я думав кинуть. Не можу. Дуже люблю тебе.
 — А як розлюбиш, то кинеш?
 — Не розлюблю, сьогодні переконався сам, що не розлюблю, тільки щоб я в тебе Левка не бачив.
 — А тоді що буде?
 — Побачиш.
 — Це ж з якого права?
 — З того, що ти моя дружина.
 — Дружина означає друг, а в кожного друга є другі друзі...
 — А, так ти так?
 — Я — так. Левко готує велике полотно на виставку: грошей у нього немає, щоб платити натурниці... Та йому й не треба нікого іншого.
 — Так оце ти ще й гола на виставці малюнків... усе, що я... Цього ніколи не буде!
 — Побачиш. — І вже тихіше: — Дмитре, що в тебе за міщанський підхід? У чім річ? Левко — хороший хлопець, любить мене... ой! Ой! Пусти! Принципово давай! Твоя перманентна вимога дрібновласницького кохання класово чужа мені. Я кохаю Левка вже три роки, а тебе тільки два місяці... Левко — пролетар і комунар: ніяких прав на мене він і не заперечує...
 — Це не дрібновласницька стихія в мені каже... Гафійко, я кохаю! Мені голова крутиться, коли я уявляю собі... Ну, ну, уяви собі, що я з іншою живу. Обіймаю. Цілую...
 — Левко живе з Марусею, і я також люблю Марусю... Правда, на початку я хотіла отруїтися... Але справилася з собою. Перевиховала свої емоції... Митрусю, ти тільки уяви собі, під яким ми гіпнозом: уся література, вся музика, ціле мистецтво — про власницьке, дрібновласницьке кохання. Це ж старе... Хіба я стану гіршою, коли мене любитимуть інші хлопці?
 — Гафійко... Гафійко...
 — Ти плачеш? Я також плакала... Це над силу іноді важко, але ми ж — будівничі комунізму... Ми ж не визнаємо власності... А чуття хіба не власницьке відчування? Людовласницьке! Кохання повинно бути вільне й чисте. Митрусю! Коли я не хочу...Коли в мені потреби немає, так тоді добре мати й одного, або й нікого... не треба.
 — Так не вічно ж ми вчитимемося, не вічно житимемо у спільних спальнях... А діти! Діти! Гафійко...
 — Ти стогнеш, Митрусю... А що таке діти? Маленькі радянські громадяни.
 — Ну, а батьком же хто буде?
 — А хіба треба нам зберігати цей ганебний інститут матерів... батьків? Ми повинні йти до того, щоб не було «рідної матінки та рідного батечка»... Я ненавиджу ці слова, ненавиджу... Ти уяви собі тільки, як би жилося дітям, коли б любов, піклування, турботи, пестощі, працю й гроші всіх «рідних татусів та рідних мамусів» розподілити на все без винятку дитяче населення Союзу Рад... Я виросла в дитячому будинкові з п’яти років і знаю... знаю, які звірі до «чужих дітей» оті ніжні «папи» і «мами»... Один такий «папочка» вісімнадцятилітньої «малютки» мене, дитину дванадцяти років... у голод за шматок франзолі ... а як я плакала... як благала... а поруч у кімнаті дочка з грудями, як паляниці... спала недоторканою.
 — Гафійко моя... Рідна моя... Цить, дівчатко моє! Нічого... Нічого...
Прожектор авто раптово з-за рогу освітив на мент в обіймах пару... з заплаканими обличчями.
