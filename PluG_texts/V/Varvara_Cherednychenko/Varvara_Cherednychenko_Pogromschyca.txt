Погромщиця
(Етюд)
Очуняла тітка Секлета в лікарні. Все блищить, усе біле, тільки сіра волохата ковдра на ній, і все таке чуже-чуже. «Ой лишенько, це ж я померла і вже на тім світі». І заплющила очі, знесилена хлороформом і великою витечею крові. Сокирою в стегно влучив єврейський підліток.
 — Яременкова, не спіть! Спати не можна!
Та й боляче ж... І хто це її зве? На суді вона, чи що... Яременкова... На землі, у селі, її звуть тітка Секлета. Лупнула очима з зусиллям.
Довгі ряди ліжок однакових. На них лежать, ворушаться, стогнуть, гукають «няня».
І підходить до тітки Секлети бог-отець Саваоф. Із довгою сивою бородою і в білому балахоні весь, як і в церкві змальовано, тільки в золотих окулярах і з чорною дудочкою в руці, а з ним іще хтось у білому й дві жінки, так само білі... Тітка Секлета як не напружувала пам’ять, а ніяк пригадати не могла: чи це мученики, чи преподобні, чи апостольні. Мабуть, у церкві в їхньому селі їх немає. Знову ж, і крил не видать. Узяв бог за руку тітку Секлету, стиснув і на золотого годинника зиркнув, а тоді й каже:
 — Так-то, тітко Секлето, приїхала в місто жидів різати та з різаними в одну купу й попала! Лежи ж тепер, ані рухнись, та слухай ось цілителя!.. — і головою на того, що за ним.
Із ліжка поруч голос, наче смичком по розбитій скрипці на двох струнах слабких.
 — Ой, просю вас, господине докторе, врятуйте матір для моїх нещасних сиріток, ой!
 — Нічого, нічого, Бейличко: не кожній жінці бувають потрібні груди, а ти ж і вдова вже...
 — Ой, просю...
Чи це було, чи снилося? Тітка Секлета щось пила гаряче й пахуче. Хтось її розбуркував... Лупнула очима, аж ясно-ясно. І зі стелі сніп сонячного проміння. Ой, дива дивнії! Казка — не казка. А коли померла, то чого ж їсти хочеться?
Розповідала Бейличка:
 — Як тільки збирався погром — я втекла з дітьми до одних руських. Переночувала й навідалась на кватирю — ціле все... Громили тільки на Озьорному базарі й проспекті... Зібрала вузол і віднесла... А я чулочниця — мені б машину сховати, так пригвинчена до столу... І так, і сяк крутилась, одне слово — нікого. Тут іще Борінька плаче: молоко в мене спортилось, чи що... Кричить дітьо, кишки з мене вимотує. Ще переночувала... А кватира ціла і машина не тронута... Дітьо, бачу сама, до доктора требує і руським безпокойство таке: плач і крик ребьонка... Надвечір пішла я за кастрюлічкою — кашку зварити, — аж мене там і ухопили. Дітьо злякалося ще більше, кричить, а вони його чобітьми... чобітьми... Я під чоботи, а вони взяли мого ножа і одрізали обидві, — я ж годувала, й пазуха була розстебнута. І нога ще волочиться — у чоботях стояв на ногах... Добре, що руки нічого...
Така жовта, гостроносенька, з синіми очима світлокоса лежить, і непомітно тіла під ліжником... Груди забинтовані, як беруть на перев’язку, кричить, аж синіє вся... Тиждень лежить у лікарні й не знає, чи живі-здорові старшенькі її хлопець і дівчинка... Ніччю підлізе головою під подушку й хлипає.
До Раї наречений квіти приносив: айстри, жоржини, червоні троянди і цукерки «монпансьє» у бляшаних коробочках. У Раї голова у вісімнадцяти місцях пробита: лікарі ледве-ледве кістки повитягали. Тільки очі та губи не забинтовані в неї Така весела дівчина й моторна, мабуть: тільки сидіти їй дозволили, а вона вже й співає...
У палаті шістнадцять ліжок, та все єврейками заняті. Одна тільки тітка Секлета між ними. Через три дні двоє померло, і їх винесли до трупарні. А трьох перевели кудись: вони розум загубили, як залічать, то в колонію божевільних одправлять.
Те, що п’ятеро ліжок зосталися вільними, не завадило іншим видужати. Тільки деякі з хворих не обідали того дня, коли звільняли ліжко мертвяка.
Тітка Секлета з кожним днем, як ставала дужчою, все більше зріднювалася з палатою, хворими, лікарем і службовцями. Своїм селянським нутром вона не здібна була жити будь-де, не закріпившися, точнісінько як рослина... Додому їй Бейличка написала листа, якого взявся Раїн наречений передати на село.
У палаті дні спливали однаково: не одрізниш понеділка од п’ятниці чи суботи. Тільки й того, що в неділю з двох до п’яти годин дозволялося приходити одвідувачам. Що принесуть, розповідять, поваляться, — тим і живуть хворі тиждень. До тітки Секлети ніхто не приходив, а тому вона жила горем і радощами своїх улюбленців. Мала вже серед хворих таких.
Увесь інтерес життєвий селянки в торбах, торбинках, мішках і мішечках та в хатньому хазяйстві. Там усі її думки, усі бажання: наповнити, зберегти, щоб і було, і вистачило на рік цілий, а то й далі. Клопоталася цим і тут тітка Секлета: як же там свекор старий з дітьми вправляється?
День у палаті тішився обідом. Кому що лікар дозволить їсти. Тітка Секлета всім, що давали їй, була задоволена. Вона бачила в їжі завершення довгої й складної людської праці. Досвідченими руками зімне м’якушку хліба і розпитує служниць, які дріжджі беруть та як учиняють, місять і коли в піч садовлять. Перлову, гречану крупу, рис, пшоно на ложці розглядає, оцінює... Все для селянки багатомовне, цікаве. І страва сама, зварена по-лікарневому, вражала її. Питає, розпитує й сама розповідає, а всі тільки слухають її, а ніхто незрозумілого не пояснить.
 — І які ж бо ви люди? Щодня їсте, а самі не знаєте що... — дивувалася тітка Секлета з служниць та хворих.
 — У нас, тітко Секлето, всі думки до одного ведуть: аби гроші заробити, а за гроші в крамниці все купити можна! — Бейличка одповідає.
 — Ні, ви таки одмінні люди якісь! Як же то жити без запасу, та ще й з дітьми?
Ніч. Спить біла палата під сірими волохатими ковдрами. Зі стелі електрить білим світлом лампа. У тітки Секлети нога взята на гирі — витягнута.
Два тижні минає, як із села. Невпокійні думки комарами дзижчать і кусають. За хазяйством і дітьми серце болить... І за Бейличкою. І що за серце щире, золоте! Як вона, бідна, оце зимою буде, коли з лікарні вийде: ані на плечі немає чого, ні голову прихилити з дітьми, та й заробити нічим — машину забрали... Б’ється жінка з дітьми, та ще й по чужих кутках.
Лікар казав, що мене випише через тиждень.. Ну, її довше продержать — знову жар, ледве вгасили, думали, загине...
Ой, і кусають же думки тітку Секлету, ой, і дзижчать нестеменно як комарі. Вона ворушиться й прокашлюється:
 — Мг-г, мг-г, Бейличко, ти спиш?
 — Ні... так...
 — Слухай-но сюди! Через тиждень мене випишуть...
Бейличка крізь сльози:
 — Ой, що ж зі мною без вас буде?
 — Та й я про це. Не знаю, як на тебе, а на мене — так я б це забрала твого Моню й Сарочку до себе... У мене корова і хліб некупований, а як тебе випишуть... перекажеш... приїду й заберу. Аби перезимувати, а по теплі не страшно...
 — Йой, хай буде вам і дітям вашим, а тільки мої діти вчаться в школі... що з ними буде, коли вони без школи будуть? У мого Моні така бриліянтова голова, що з нього доктор буде.
 — Та як учитися... Чула ж: забастовки скрізь і вчення немає. І без хліба, і без одежі... Приходили ж, щоб забирала ти їх звідти!
 — Та якось устроюся тут... Зима, це ж цілий рік для вчення, а я місця собі не знайду, щоб рік для моїх дітей пропав... Я така вдячна вам, така вдячна, а тільки самі ж бачите.
Тітка Секлета мовчить. Десь далеко б’є годинник тричі. Хвора людина стає тільки сутінню себе самої. Бейличка не то стогне, не то зітхає. Електрить біле світло — лампа зі стелі. Тільки й чути, як сплять хворі.
Обриває вічність годинник чотирма «бов».
Тітка Секлета ворушиться й прокашлюється:
 — М-г-у, мг-г... Бейличко!..
 — Ви не спите?
 — А слухай-но сюди. Твої діти можуть ходити до школи і в селі, а школа недалеко від моєї хати.
 — Йой, хай буде вам і дітям вашим, а тільки моїх дітей на селі битимуть і дражнитимуть, а вони в мене тихі...
 — Про це не журися, бо я через твоїх вирішила й своїх лобуряк до школи дати... Третю зиму просяться, та мені шкода було на одежу витрачатися.
 — Йой, як це ви?!. Хіба можна шкодувати своїм дітям щастя?
 — Та оце продам кабанця... без сала обійдуся вже якось, та справлю їх.
 — То таке буде вам спасибі — й не знаю яке. Беріть моїх дітей із собою...
Ранок 8 листопада 1905 року засвітив крізь солдатське сукно хмар у великі вікна білої палати й зчервонив у крапку лампу під стелею, коли поснули обидві матері з ясними усміхами на жовтявих обличчях.
 
8 березня
(Етюд)
Гавкають, гарчать пси...
Сіро-вогкі вулиці з купами попелу й сміття під тинами... Полинялі слизькі тини. У землю повростали печерицями хати. Голе галуззя садків стирчить віниками проміж низеньких осель володимиросмердівського стилю. Ні одного залізного даху на все село... Не бовваніє церква. Не помітно школи.
З кожного подвір’я гавкають і гарчать пси. Низько над селом позвисали синьо-сірі патли хмар. Руде... іржаво-солом’яне, сіро-сиве село Безпалівка на Харківщині.
І раптом десь поза хатами затріпотів червоний прапор... І чути спів «Інтернаціоналу» жіночими голосами на церковний лад... Вулиці криві, вузенькі.. Ось над хвилями кругляків-голів у хустках випливає розмальований прапор. Чавкають кілька десятків чобіт по глинястій багнюці. І гомін жіночих голосів глухо супроводить спів...
Восьме березня празникує радянська Безпалівка — майже жіноче село, бо на чотириста сімдесят три хазяйства чоловіків-хазяїнів лише сто три... Це зі статистики.
Через тин перевісилася дідова борода, сміється беззубо:
 — Врожай на самих бабів!
На другім перелазі червоноармієць:
 — А єжелі, товариші баби, на фронт?
 — Го-го-го, ціла армія!
Босі, часто в самих сорочках, обгукують демонстранток діти:
 — Мамо, а Федорка б’ється!..
 — Василь поїв кисіль!
Баби, молодиці й дівки йшли серед перегукувань, як глухі... Гляділи під ноги. Руками — за спідниці... Дівчата — під руки вряд.
Очі, щоки, ніс.
Волосся, лоб, вуха, шия — запеленаті хустками. Щільно. Глухо. А губи замолоду окреслені зморшками. І очі так само навколо в зморшках.
Це у рябоголових і чорноголових...
Червоноголовки не такі: чоло, волосся, вуха, шия в них одкриті. Ясно дивляться й по-іншому прислухаються, а з червоних молодих губів гублять нові, блискучі слова.
Червоноголовки — безпалівські комсомолки. Їх тут більше сотні...
На вигоні стіл, лавки... Стіл застелений квітчастим настольником. Поверх житня хлібина з грудкою солі. Біля столу прапор і плакат у землю встромили...
Чекали... Довго чекали... Сонце визирнуло крізь дірку хмар — стало веселіше. А коли хмари розвіялися і синя блакить засяяла сонцем, стало по-весняному весело і до вигону попрямувало село...
Учителька, делегатки й головні упорядчині — комсомолки — метушилися хвилюючись
Приїдуть! Ні, не приїдуть...
На шляху нічого не видно. Дівчата й молодиці заспівали веснянок. Декотрі баби осудливо: «Великий піст... іще й п’ятниця»... А другі самі виводили таких, що їх молодь не знала.
 — Ось таку веснянку грали в нас!
Нарешті автомобіль...
 — Гей, давайте їх піснею стрінемо!
 — Усі до гурту!
 — Ну, держіться ж!..
«Повстаньте гнані і голодні...»
Баби — то басами на нижніх нотах, то дискантами вгорі, й чомусь виходило в них на голос «господи помилуй»... Молодиці кричали щосили... Дівчата, що скінчили школу (семилітка в Безпалівці), співали гарно, чітко вимовляючи слова, і своїм гуртком стримували весь безголосий крик...
Автомобіль загув із ріжка у відповідь і зупинивсь... Із села бігли діти й поспішали дорослі. Автомобіль оточили жінки. З автомобіля — червоний прапор із золотими літерами й окрасами.
 — Товариші селянки! У наш Міжнародний жіночий день ми приїхали до вас із привітанням від міських робітниць. Хай живе єднання робітниць із селянками!
Прапор опинивсь у руках селянок, а до машини (велика вантажівка) вилізла голова делегатських зборів із своїм прапором:
 — Ось вам, товаришки робітниці, наш прапор! Дивіться на нього у себе в місті й згадуйте нашу Безпалівку! Ми його вишивали, як уміли! Хай живе спайка селянки з робітницею! Ур-ра!
 — Ур-ра!
Кричать усі... І обнімають, і цілують приїжджих... На вантажівку залізають підлітки й малеча...
Дванадцятеро червоних хусток приїжджих гостей займають місця на лавках... Комсомолки метушаться й поглядають на шлях неспокійно:
 — Іванківці підвели!
 — І година добра, а не приїхали...
Молоді червоноголовки тут, там, онде... Гуторний гомін стоїть на вигоні... Гуде автомобільний ріжок: пробують його по черзі діти... Шофер у полоні галасливого дитинства... його шкіряної куртки й кепки не видно: на колінах, на плечах, навколо дітлахи...
 — Дядьо, покатай...
 — Заспівайте пісню — покатаю!
Школярі заметушилися:
 — Ми знаємо!
 — Ми вміємо...
 — Нас візьміть!..
Шофер скомандував:
 — Та щоб мені веселої заспівали...
 — Мишка, починай!
 — Од снігів
ні слідів,
трава зеленіє,
а сонечко
околечко
вигріває, гріє.
По садках,
по гайках
пташечки співають, 
черешеньки білесенькі
стоять, розцвітають.
На ставку
із льодку
і сліди пропали
й на просторі,
як у морі,
човни загуляли.
Автомобіль тихо зрушує... Хор деренчить і вискотить із більшою силою. І не стільки на автомобілі, як навколо.... Вантажівка з піснею об’їздить вигін, навколо тупцює дітвора, вигукуючи:
 — А вода
молода
сріблом одбиває,
на всі крила
котить хвиля,
мов кришталем грає...
Пара конячок зупиняє драбинчастого воза:
 — Село Іванківці здоровлять із жіночим днем! Хай живе навіки тісна спайка робітниць та селянок! Ур-ра! Сла-а-а-вва!
 — Слав-ва!
Починається мітинг.
Голова кричить:
 — Слово має робітниця ткацької фабрики Марія Чіпкова.
Чіпкова вилазить на окремий стіл, що править за трибуну.
 — Товаришки селянки! У радянській республіці не повинно бути безправних рабів. Радвлада усім пригніченим дала волю. Розкріпачила вона й жінок. Радвлада кличе всіх жінок до рівноправного життя з чоловіками. Селянки, беріться до державної, кооперативної, громадської праці нарівні з чоловіками. Селянки, вас захищають закони, вас обстоює партія і вся влада!
Усі щільніше обступають стіл-трибуну... Високі чобітки до шнура. Синіє пальто з сивим смушком і червона хустка. Молода ще. Голос дзвінкий... Ніс м’якою картоплею, а передній зуб золотий. Руки до роботи звичні, шкарубкі.. Розглядають кожну нитку на постаті примітливі до дрібниць жіночі очі...
 — Наші українки в Галичині та на Волині тяжко страждають... Чи чули, як польські кати замордували в своїх в’язницях двох товаришок — Ольгу Басараб та Ольгу Вербенець?! Як катують сотні робітниць та селянок по своїх в’язницях буржуї? Ми повинні їм допомогти... Вони там мріють про наше життя... У нас — не рай. Але ми можемо вільно працювати. Наші школи й фабрики. Наша земля і наші заводи. Ми працюємо на себе. Ми для своїх дітей царство будуємо! Наша держава — ми самі... Наші вороги — лодирі серед нас, що не хотять працювати на державу, на себе, на своїх дітей! Нам треба підвищити виробництво і на заводах, і в хліборобстві. Нам треба, щоб селянська земля більш родила, ніж за царя у поміщика. Селянки повинні стати письменними! Селянки повинні читати газети, журнали й книжки. Селянки повинні стати культурними жінками... Ми приїхали до вас на закладини школи-семирічки, але я бажаю, щоб через кілька років ви нас покликали на закладини профшколи... Такої школи, котра вивчала б ваших дітей на вчених хазяїнів-агрономів!
Плескали в долоні довго. Вийшла друга:
 — Мені доручено передати вам наші гостинці: ось там... три штуки ситцю для дитячого захистку , фарби й олівці кольорові та зошити, а для комсомольського осередку ось книжки й передплата на рік газет та журналів... Вибачайте, що мало привезли. Попередплачувалися самі, та й кредитування, так що чим багаті, тим і раді... Вибачайте — одне слово...
 — Дякуємо й на цьому! Та й ми вашим дітям дещо зібрали... По-товариському.
А в юрбі гомін:
 — Таки доведеться своїх дівчат грамоти вчити!
 — Ой, лишенько, як ще й світ стоїть. Усе вже догори ногами перевернулося... Щоб селянка, та поміщицею стала!..
Чоловіки осторонь. У Безпалівці більше молоді або старих зовсім... Середнього віку чоловіків мало... Діти палять цигарки й так іноді, що муркнуть... Онуки в долоні плещуть і кричать «слава» та «ура»... Дітвора з автомобілем зникла з вигону: мало біля матерів зосталося.
Мітинг продовжується. На стіл вилазить Ганна Протасенкова.
 — Казати все можна. Вуха все приймуть. А друге діло до голови нові думки взяти. Ік приміру, я про таке: як була війна та революція ми, баби, хазяйнували самі... Думали: повернуться наші чоловіки, то передихнемо... Аж воно... Та ось мій стоїть. Мій Василь Федорович первий. Як до самогону, так знає, де має він куритися, а спитайте його про плуга та борону, що без зубів іржавіє... каже: «Я кров проливав! У мене ревматизма в кістках»! Дали нам три десятини, та й ті здаємо з третини... Одно слово, хазяїнуємо по-радянському! А вірите, щоночі лізе... І ревматизма не заважає... Я себе ік приміру тільки: нас багато... Баби тягнуть скрізь, а чоловіки боки облежують цілі зими... Ми, баби, й працюємо, і родимо, і викидиші робимо... мучаємося! Як підіймати хазяйство, так усім коло нього братися.. У самого немає чим обробляти — в артіль треба, а чого наші беззубі борони ржавітимуть дурно? А друге — потрощити всі самогонні апарати й чоловікам-неробам не потакати!
 — Тю-ю...
 — Василю, ану?!
Останні слова Протасенкової потопли в такім галасі, реготі, викриках, що хоч мітинга розпускай. Чоловіки присунули... Голова президії за дзвінка. Вигукнув один басом:
 — Слово має Василь Протасенко за свою бабу!
 — Таке... Василь уже вшився за городами... його робота нічна, ха-ха-ха.
На стіл вилізла міська делегатка. Взялася в боки та з гори на всіх такими словами, що їх не друкують по книжках. Одшарахнули чоловіки з мітингу...
А жінки про своє життя потайне, жіноче почали одна перед другою викладати... Запалахкотіли обличчя споконвічною образою жіночою. Казали, як на сповіді... Вичищали серця від життєвого багна рабської сили... Декотрі стояли, як окропом облиті... Що не спідниця та хустка — то драма жіноча.
Силоміць обійми й поцілунки. Таємний бруд полу, лавок і печі. Тяжкі переживання вагітності. Страждання й сором абортів. Пекуча безпорадність пологів.. І хвороби, хвороби жіночі... Таке потайне жіноче життя пітьмою ночі приховане. Про нього не пишуть книжок. Голосно не розмовляють на зборах. Безглуздий сором рабинь ховає його в собі, отруює кров, мозок, нерви й гідність жіночу. А тут, у свій жіночий день, у селі Безпалівці знищено було всякі запинала сором’язливості. Тремтять губи... Слізьми блищать очі...
Баби й молодиці свою страшну сповідь сьогодні розповідають...
Постарішали личка дівчат... Поблідли дівки від жаху... Комсомолки дивилися на бабів без зневаги. Простили «осоружне бабство» бабам...
Молодичка з дитячо-пухким личком скрикнула в невимовній тузі:
 — Ось де, сестрички, корінь нашого лиха! Ось де корінь!
 — А так, дочко, так... — захитали чорними головами баби.
 — Нам треба своїх дівчат виховати по-новому! — бринів далі тужливий голос молодички: — Наші дівчата хай по-новому живуть із чоловіками. Чисто. По-людському.
Дзвоник у руках голови захлинавсь.
 — Товаришки, ми порушили свій порядок мітингу, а вже сутеніє... Завтра рано урочисті закладини школи... коли приїдуть із міста...
 — Я — пропозицію! Доволі на сьогодні! Які там питання! І так голова гуде думками... Час уже й гостей частувати!
Розбилися на п’ять хат, що були просторіші й де поготовлено було для гостей... Посунули туди.
Не клопіт, що худоба реве. Хай похазяйнують один день самі. Хазяйки лише забігають до себе, беруть що ласішого, та й ходу... Не до того. Чують чоловіки силу сьогоднішню: лають, глузують, сопуть, а руками ні-ні-ні... Старезні баби сичать... Діти — до пазух... Діти плачуть. Нашвидку годують. Немовлят із собою беруть... Хай завтра! Завтрього... Чуєте? Завтрього...
Весняна ніч схлипує рясним дощем. Автомобіль ночує під повіткою... П’ятеро хат світять вікнами.
Жіночий день 1925 року, вправившися, пішов на спочинок до вічності. Жіночий день — 8 березня.
Безпалівка снить сни...
Гавкають, гарчать пси на кожнім подвір’ї. Удруге співають півні... Наближається сонячне, велике завтра.
