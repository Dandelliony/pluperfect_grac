XXVII
Любченко. Збірник «Вона»
Совітські часописи пишуть про Любченка як про модного в УССР письменника. Повідомлення совітської преси завжди треба приймати з застереженням, але, якщо цим разом воно правдиве, це визначає, що громадянство, принаймні інтелігенція УССР, визнає писання Любченка вартісними й талановитими. Отже, цікаво проаналізувати на цьому прикладі літературні смаки совітської інтелігенції, чим саме вподобалася їй літературна творчість цього письменника.
Візьмемо для прикладу один із збірників творів Любченка під заголовком «Вона», виданий Державним видавництвом України року 1929-го. За браком місця та неможливістю знайти на еміграції більше його творів обмежуємося цим одним збірником, потішаючи себе тим, що твори одного автора звичайно мають в собі багато спільних прикмет.
Збірник цей складається з творів: «Вертеп», розміром 98 сторінок, «Образа» — 107 с., «Оповідання про втечу» — 56 с., «Via dolorosa»* — 13 с., «Хинська новела» — 17 с. та «Два листи» — 13 с.
Теми цих оповідань дещо незвиклі для совітського письменства: головною темою їхньою не є питання біжучої совітської політики, ані завдання совітського уряду чи партії. Автор подає в них низку різних жіночих типів і це, знати, було його головним завданням. Вже це одно могло прихилити до них увагу совітських читачів, яким, мабуть, вже нестерпно набридла політграмота, перекладена на белетристику.
Само собою, в кожному з них (у якому більше, у якому менше) автор поміж виконанням ґрунтовної теми таки вставляє і досить часто хвалу большевизму та висловлює відданість большевицькій революції, але це вже такий обов’язковий ритуал, накинутий урядом совітському письменству: мусить кожен автор у кожному творі про що б не писав, час від часу приклякати совітським божкам. Авжеж це псує вартість твору, перебиває вражіння, але в СССР це обов’язкове, без цього твір не буде видано, це обов’язкова ложка касторки і для авторів, і для читачів, до якої вони мусіли звикнути.
Але опріч зазначеної вище оригінальносте теми (оригінальносте, правда, тільки для совітської літератури) у самім виконанні її немає в оповіданнях Любченка нічого видатного, що б, з нашого погляду, виправдувало особливий успіх автора.
З двох більших творів цього збірника «Вертеп» у читача з здоровим смаком мусів би викликати лише нудьгу. Цей твір написано вельми штучно і не можна сказати, до якого літературного ґатунку він належить. Отже ж це не оповідання, ані повість, і я не можу йому прибрати ин-шої назви, як «балаканина». В нього, правда, встромлено два маленькі малюнки: один про те, як бавиться взимку маленька дівчинка, другий — образ жінки над могилою чоловіка. Ці два маленькі образки на прості теми виконані добре і справляють своє вражіння, але ж вони тонуть серед величезного моря нудної, тягучої, часто самій собі суперечної або й цілком нездатної до зрозуміння балаканини. Незграбні та невиразні образи, недодумані й плутані думки, висловлені часто невідповідними для тих розумінь, про які хоче говорити автор, словами, нелогичні перескоки з теми на тему — тягнуться десятками сторінок, і читач залишається з цілковитою неможливістю хоч угадати, що саме премудрого хотів сказати автор. До цієї балаканини, частенько ні з того ні з цього, без жадного зрозумілого зв’язку з нею встромляє автор чергові больше-вицькі речення або хвалу большевизму. І навіть не може сказати, чи вся попередня балаканина мала з ними якийсь зв’язок, мала їх доводити чи ні. Може, автор на те й сподівався та нічого з того не вийшло.
Такою мовою висловлюють свої думки найчастіше темні, малороз-винуті люди, що нахапалися якихось думок, самі їх не розуміють і, висловлюючи їх, тулять докупи різні незрозумілі їм слова, які десь колись чули чи вичитали та які до речі, про яку вони балакають, зовсім не стосуються... Якщо освіта пана Любченка, як і взагалі освіта у совітах, оперта на ґрунті самої політграмоти, то, може, його спосіб викладу саме цим і пояснюється.
Але він часом буває властивим і людям, що вже зневірилися в колишніх думках своїх, але не хотять того признати або з внутрішнього небажання зректися старої віри, або з страху, що це матиме для них некорисні чи й небезпечні наслідки. Ці люди такою плутаною балаканиною силкуються заховати і від себе, і від инших, що вони зараз вже не тримаються своїх колишніх думок.
Не маємо даних вирішити, що саме є причиною Любченкової балаканини, але не виключено, що всі три згадані чинники діють на його спільно в одному ж напрямі. Треба також думати, що й на дуже багатьох мешканців СССР ці чинники впливають так само, як і на Любченка, і ці люди по спорідненості вдачі та умов життя вподобають його балаканину.
У другому більшому оповіданні збірника — «Образа» — такої балаканини менше, але ще таки багато. Завдання, загального усім оповіданням збірника — подати низку жіночих типів — автор дотримується і тут — накреслює не без значної ідеалізації тип колишньої проститутки, що робиться доброю дружиною і порядною жінкою. Але це завдання в цьому оповіданні відступає на другий план перед иншим — змалювати моральний занепад совітських службовців, а тим самим майже всієї інтелігенції СССР, бо там кожен інтелігент — урядовець.
До цієї верстви автор ставиться рішуче неприхильно і змальовує її, може, й справедливо, цілком негативною. Закреслює, між иншими, тип фразера, який спочатку задля пози, ролі та красування, а згодом для кар’єри і до революції пристав, і до большевицької партії вписався, а й зараз ганьбить усіх та кожного за аморальність та безпринціповість, хоч сам власне і безпринціповий і ненепорядний — програє в карти казьонні гроші, а щоб врятуватися від кари за допомогою свого впливового в СССР начальника, хоче примусити свою жінку зробитися його полюбовницею.
Моральний занепад інтелігенції в умовах, утворених большевиками, — річ цілком правдоподібна, та автор ніде ані натякає на ті умови, що спричиняються до того занепаду. Взагалі ця більш складна тема вже понад Любченкові сили, і його малюнок у цьому оповіданні часто стає блідий і приблизно дві третини його можна прочитати, тільки примушуючи себе до того. Нікчемне благузкання, повторення тих самих рис, нездатність одрізняти характерне від нехарактерного викликають не раз почуття нудьги.
Краще вдалися Любченкові менші оповідання. Вони живіші і яскравіші, але теж не бездоганні, особливо щодо психологичного аналізу. У маленьких оповіданнях «Via dolorosa» та «Два листи» подано контурні образи людей з дореволюційної заможньої верстви, що за совітських умов пустилися на дно. Вона (у «Via dolorosa») зробилася повією, він («Два листи») — розпіячився і врешті сам собі заподіяв смерть. Та проте автор ані натяком не пояснює їхнього занепаду тими нелюдськими умовами, у які умисне та свідомо кинув цих людей большевицький режим, пограбувавши їх до цурки, а одночасно позбавивши усіх громадянських прав, в тому числі і права заробляти працею, умов, які, безперечно, й були причиною занепаду багатьох людей цієї верстви. Цього Любченко показати, може, не схотів, може, не зважився, а те, що жінці він накинув нестриману пожадливість ще й за часів її добробуту, заважає зробити справедливе пояснення та може дати привід большевикам говорити, ніби ці люди загинули не з їхньої вини, а тому, що й раніше були такі лихі, що й треба було їх винищити, а в такому поясненні немає ні життєвої, ні психолоґичної, ні моральної правди.
У «Оповіданні про втечу» жіночий тип являє загадкові протилежності, яких автор не пояснює. Большевицький агент, тікаючи од поляків, ховається в кукурудзі. Його, голодного та застуженого, знайшла там випадково селянка і, думаючи, що він петлюрівець, героїчно ховає його з небезпекою для себе у своєму дворищі, годує та лікує його. Коли наближаються большевики, вона спостерігає, що він большевик, і жене його з своєї хати, та він, нечуючися ще цілком видужавшим та сподіваючися на швидке прибуття большевиків, йти не хоче. Коли ж врешті після лайки та трохи не бійки з господинею і вже після того, як перші ешелони большевицькі через те село перейшли, він пішов, господиня іде його провожа-ти і освідчується у коханні. Ця протилежність її поведінки нічим не пояснена і не виправдана. Поки вона не виявилася, образ жінки здавався досить яскраво виконаним, потім усе заплуталося і виникло почуття неправдивости. Закоханість цієї жінки раніше ні в чому не позначалася, навпаки, ще напередодні виявлялася її ненависть до гостя як до большевика. Мабуть, авторові схотілося цим художнім salto mortale створити ілюзію непереможної принадности большевизму, що жінка, ледве побачивши большевиків, зразу змінила своє відношення до них.
Останнє невелике оповідання «Хинська новела» є вже переважно агітаційним. Хинська большевичка, дівчинка Ю, коли її коханець, якого дуже кохає, генерал Фей-Хань виступив з своїм військом проти повстання, упорядженого большевиками, забиває його власноручно, кинувши в нього бомбу. Намагається втікати, а коли бачить, що не втече, забиває й себе. Може, й не виключене існування десь колись такого жіночого типу, але якщо він і трапляється, то хіба дуже зрідка. Частіше жінки і революціонерками робилися через закоханість до революціонерів, і коли автор хотів змалювати таку виключну людину, не повинен би був обмежитися описом того єдиного факту з цілого життя, мусів би пояснити його змалюванням її вдачі в різних инших обставинах життя. Та цим разом агітаційне завдання дужче захоплювало автора, ніж доконання типу героїні, він показує Ю лише в тій єдиній події.
Отже, замилування совітського суспільства творчістю Любченка треба, мабуть, пояснити певною спорідненістю його вдачі та його культурного та морального рівня з характерними властивостями більшости совітської інтелігенції та ще тим, що в темах його творів менше специфично большевицького, ніж в більшості совітської белетристики. Недосконалість же Любченкового психологичного аналізу, певно, і не ос-відомлюється більшістю людей совітської освіти.
Цікаво б ще знати, чи совітофільські висловлювання Любченка теж знаходять співчуття у тому суспільстві, чи вони приймаються як необхідна неминучість і на них суспільство просто не звертає уваги.
У оповіданні «Образа», де Любченко окреслює те суспільство, усі герої не виявляють такого співчуття, усі потай бідкаються на тягар большевицького ладу та лише силкуються використувати той лад собі на користь, хоч би і не зовсім чистими способами.
Такий елемент з його лукавством, аморальністю, байдужістю до кожної кривди, що їх не зачіпає, та до чужого лиха, з покорою перед кривдою, що б’є і їх, і в инших умовах не буде корисним для громадянства, але не може він бути надійною опорою і для большевиків.
1933, ч. 44