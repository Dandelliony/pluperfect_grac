ОПОВІДАННЯ МОЛОДОГО ЛЕЛЕКИ
Народився я на Полтавщині, на гарній очеретяній покрівлі великої дерев’яної комори. Перед нею слався довгий зелений двір, що спускався до гарного болота, де було багато чудових бакаїв, ковбань та копанок і скрізь безліч смачного гадюччя та жаб.
На одному розі покрівлі було наше гніздо, на другому гніздо іншої родини, у якій теж малися маленькі лелечата. Попідроставши, ми часто танцювали вкупі на самому заломі нашої любої покрівлі та іноді пробували підлітати на наших слабих ще крильцях.
Один із молодих сусідів особливо сим захоплювався, а не бувши досить спритним, якось вилетів поза покрівлю і почав коли не падати, так спускатися додолу на крилах, мов на парашуті. Довелося і його, й нашим батькам гуртом здіймати його на комору, і його мама дала йому дзьобом доброго запотиличника.
Недовго тяглося безжурне дитинство, батьки наші почали наказувати нам вже навсправжки вчитися літати та ловити жаб і, прислухаючись до їхніх розмов, ми довідалися, що незабаром доведеться летіти у якийсь дуже далекий край, бо тут буде зима та холод.
Що таке зима, я не знав, а холод часом доводилося терпіти по ночах. Проте думка летіти кудись світ за очі зовсім мені не подобалася.
Хто знає, що то за край? І, певно, там зовсім інші звичаї... Та й не літають же з дому люди, а щоб не мерзнуть, роблять собі не гнізда, а захисні хати з грубами.
Я лютився на усіх старих лелек, отже, і на своїх батьків за те, що вони такі ледачі та нездари, що й досі не навчилися у людей ставити собі хати, якщо вже самі нездатні були того придумати. Згодом я авжеж переконався, що і я, як і вони, не зміг ні вигадати, ні навчитися збудувати хату, але тоді я ще був певний, що для доброго лелеки немає нічого непереможного, і він здатний зробити усе, що здума.
Безперечно, люди не розумніші за нас. Я певен, що не через більший розум вони роблять і таке, чого ми не зможемо. Але ж у їх є руки, а в нас тільки дзьоб та кігті. Не вміють же вони літати, як ми, хотів би я сказати, та згадав з досадою, що в їх завелися якісь машини для літання. Але се мене дратує! Я тішуся хоч з того, що літання їм стає дорого, а ми на те не витрачаємося.
А час нашої мандрівки наближався, і нас муштрували дедалі дужче. Усі ми, молоді і старі, з цілої околиці зліталися десь у степу і починалася муштра: здіймалися високо в небо, літали і за, і проти вітру, вишикувавшись, і кожен сам собі.
Непомітно наспів день, коли вирішено було рушати. Ми знову зібралися у степу, на чолі став старий досвідчений лелека, і по команді усі злетіли високо, щоб вишикуватися та летіти. Коли з вишини я востаннє глянув на те місце, де народився, де минуло моє дитинство, коли побачив нашу комору і наше болото, мені зробилося тяжко і, якби лелеки могли плакати, я б, певно, заплакав.
Та почулося гасло, і ми рушили. Поки ми летіли понад землею, ми не поспішалися, часто спинялися для спочинку і, підживившись кожен тим, що кому пощастило вловити, летіли далі. Але за кілька день ми долетіли до моря. Воно бурхало та клекотіло, та, здавалося, нема йому і краю, а старі попереджали, що доведеться летіти понад морем не одну добу. Проте вони звернули нашу валку убік, і ми летіли не просто над морем, а попід берегами, щоб при скрайній потребі можна було отаборитися, а зморені могли рятуватися на берег, хоч однаково ті, що одби-валися од гурту, здебільшого загибали.
По дорозі нас перегнала людська летюча машина, і я хотів був сісти на неї, щоб без утоми перелетіти море, але наш керівник так гостро нагукав на мене, що я зразу повернувся до валки. Згодом я зрозумів, що старий мав рацію. Якби я полетів на машині, люди завезли б мене куди їм було треба, я одбився б од гурту і, певно, загинув би.
Одно по одному ми перелетіли аж три моря. Се було тяжко. Я був з кращих летунів, а і в мене обважніли та нестерпно боліли крила, і мені здавалося, що я трачу останні сили. Аж нарешті ми сіли на берег. Тут було дуже тепло, але ж і страшно сухо. Берег був піскуватий, непривітний, сливе голий, довелося годуватися самими гадюками, а то й кониками, бо жаб і в заводі не було. Перепочивши, ми рушили далі і кілька день летіли понад сухою безводною пустелею. Тільки вряди-годи траплялися оази, де дзюрчали джерела та росли пишні трави й дерева. Там ми спинялися, щоб спочити.
Нарешті ми прилетіли, куди хотіли. На вигляд се був чарівний край, тут вилискувалося та грало на сонці величезне озеро, пишалися розкішні ліси і пущі, шелестіли очерети, але в дійсності усе те було оманою, і за ті півроку, що я пережив там, я раз у раз згадував свою справжню та справді чарівну батьківщину з її тихими водами та ясними зорями.
Насамперед треба було мені зробити гніздо, але знайти для сього прикладне місце було нелегко. Добрих будинків тут не було, негрські курені були такі низькі, що на їх міг видатися кожен ворог. Хоч гнізда усіх старих лелек тулилися саме на таких куренях, а спочатку я не припускав і думки оселитися на тому ж. Але мені довелося переконатися, що іншого способу немає. Коли я поткнувся у ліс, щоб обрати для гнізда якесь дерево, я з жахом побачив, що на деяких з їх висять гадюки, скрізь лазять та плигають мавпи і не можна перелічити усіх небезпечностей, які загрожують на сих деревах та взагалі у цій стороні.
Довелося мені скоритися. Ще добре, що люди у тій стороні вважають лелек за священних птахів і не вбивають, хоч діти їхні таки силкуються вловити нас для забавки та здираються на покрівлю, та заглядають у гнізда, старі ж негри, як котрий розсердиться, можуть набити свого священного птаха, чим попаде.
А найдужче дратував мене верблюд, який мешкав у нашому дворі. Нудьгуючи, надійшов він якось до куреня та поклав свою дурну голову на покрівлю. Се мені не подобалося, я скочив та гукнув на нього, щоб забирався, але він, певно, на глум і далі чухав пику об стріху. Я кинувся на нього, а він спокійнісінько підвів голову та плюнув мені межи очі. Спалахнувши, я хотів його вдарити, а він чмихнув, розлігся на піску та качався там, не звертаючи на мене уваги, бо знав, що біля хати я не зважуся спуститися на землю. Відтоді він узяв гидку навичку дратувати мене і щодня приходив чухатися об стріху, а я мусів мовчати.
Траплялося і гірше. По ночах я часто чув, як зовсім недалеко реве лев. Одного разу я бачив і самого лева коло нашого куреня... Се було страшило, і я скам’янів з переляку. Чи довго ж йому скочити на покрівлю?.. Я чув, як люди у курені шепотіли тремтячими голосами, а мій ворог верблюд, як божевільний, метався по своїй загороді. Та лев побачив за хутором антилопу і величезними скоками кинувся за нею.
Лева я бачив тільки раз, але пантери трохи не щоночі никали побіля хутора. Не можна переказати усього лиха, що зазнав я там, і я нетерпляче чекав на той день, коли можна буде летіти додому.
А коли се сталося, і нарешті наша втомлена зграя побачила здалеку рідний край, нам здалося, що він сяє нам, наче сонце, радощам нашим не було ні міри, ні краю, сили наші зросли, ми наддали льоту і з веселим клекотом спустилися на рідну землю.