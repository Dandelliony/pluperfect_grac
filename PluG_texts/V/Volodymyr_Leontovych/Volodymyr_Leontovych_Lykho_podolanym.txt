ЛИХО ПОДОЛАНИМ
З самого краю українського оселення на українській новоселиці, на надкавказькому надбережжі Чорного моря збудувалося в недавніх часах місто Туапсе. Місто було нове і поки що невелике та безладно розкидане. Поруч з великим заводом та більшими й чепурнішими будинками тулилися нашвидку збиті, так-сяк стулені робітничі бараки та рештки малого села, що здавна тут стояло понад малою та затишною пристанню.
Нове Туапсе розраховане було на велике портове місто. Закладено його волею та заходами Петербурзького уряду з адміністративного наказу. Почало міністерство робити тут при березі порт, а біля порту завод для будівлі та ремонту пароплавів, звеліло прокласти через гори залізницю, що сполучала його з загальною сіткою залізниць... Але місце було угадано, і Туапсе швидко розросталося, й можна було сподіватися, що встане тут незабаром велике торговельне місто, бо цілій великій країні, поки що мало залюдненій, що тільки починала переходити од скотарства до хліборобства, було найближче саме сюдою висилати закордон своє збіжжя та інші здобутки.
Та знялася війна, а за нею вибухла революція. Порта ще не було викінчено, тільки частину заводських будівель було збудовано, а ще меншу їх частину приладжено до роботи, а довелося загородити порт мінами, бо ворожі кораблі блукали по морю, і було небезпечно, щоб не з’являлися перед Туапсе та не почали розбивати його гарматами. Тепер по залізниці не було куди щось везти, і Туапсе завмерло, перестало зростати й захляло.
Серединою міста по глибокому яру протікала річка Туапсінка, влітку мілка, по весні та в дощову пору глибока, але завжди прудка та рвучка. Через неї було зроблено міст, і по обох боках її до війни як з води росли людські оселі. На правому березі город, на лівому пригородна слобода, де селилися й мешкали заводські робітники та бідніші мешканці. Слобода зростала швидше і була більша за місто та займала більший простір. Людність була мішана: українці, росіяни, турки, греки, вірмени, німці, але хотів чи не хотів того уряд, українці переважали кількісно інші народи, і було їх коло половини усіх мешканців.
Ще як малося починати будування порту й заводу, було до Туапсе прислано кілька військових інженерів на чолі з інженером-генералом з росіян, а він привіз з собою свою праву руку, німця, Карла Федоровича Шулястра.
В молодих роках, шукаючи заробітку, Карл Федорович прибився у Російську державу. Не мав ні широкої загальної, ні вищої фахової осві
ти, був лише інженерним техніком, не вмів і не любив побагато балакати ні про діло, ні в товаристві, завжди обмежувався двома-трьома словами та не мав, здавалося б, здатности подобатися людям. Але був надзвичайно упертий в роботі, над кожним зробленим йому дорученням працював завзято з ранку допізна, у тісному обсягу свого фаху мав справді великий досвід та практичне уміння. Де праця була найнеприємніша, де було найбільше грязі та бруду, де навіть було найнебезпечніше, куди не хотіли й потикатися більше освічені інженери росіяни, туди сам, ні слова не кажучи, ліз Шулястр, на власне око вивіряв, що зробили робітники, давав їм вказівки та розпорядження. За те генерал з усіх сил витягав Шулястра по службі і нарешті склопотав йому чин полковника, дарма на його неповну освіту. У сьому чині Шулястр приїхав вже і до Туапсе з жінкою та двома синами-підлітками.
Розуміння подій великої політики не було властиве Шулястрові. Він не передбачав ні великої війни, ні революції, а, спираючи свої обрахунки на тому, що було перед очима, прийшов до висновку, що Туапсе належить помітна майбутність, що зросте воно на велике місто, а тому кожне набуте тут нерухоме майно мусить дуже та швидко зростати в ціні, отже вирішив покласти свої невеликі ощадження на купівлю тут ґрунту. Ґрунт він купив не в місті, а на Слобідці, але досить великий, поставив на йому одноповерховий будинок на два помешкання, одно для своєї родини, друге, щоб наймати.
Дім було зроблено чепурно. Двері, вікна, дошки на підлозі добре по-пригонуті, з сухого дерева. Пристрої до дверей та вікон, зроблені у казенній майстерні, хоч прості, та міцні і надійні. Підлогу та вікна Карл Федорович пофарбував сам святками, коли в заводі не було роботи. Своїми ж руками насадив перед домом квітник та садок... Та не повелося йому у новій оселі.
Своєю волею та свідомо вирішивши покласти гроші на будинок, він просто не міг спокійно мирити з тим, що в ощадній касі залишається в його все менше грошей, і тому ще частіше як попереду нагадував жінці, що мусить зменшити хатні видатки, а синам докоряв за зайві витрати, за недогляд за вбранням і т.ін. Був певний, що коли й перебільшує свої їм докори, то робить се тільки для їхньої ж користи. Але жінці й синам тяжко було виконувати його вимоги, і на сьому ґрунті в родині росло взаємне невдоволення. Жінка з чоловіком, сини з батьком тепер сливе й не розмовляли, кожен з їх уникав потрапляти йому на очі, здибувалися тільки при обіді та вечері, та й то сиділи усі мовчки, хіба сам Карл Федорович забалака. Але в його не було іншої мови, як про необхідність ощадности. Од тієї мови усі опускали очі та замовкали ще глибше, а Карл Федорович, відчуваючи загальне невдоволення та осуд, дратувався, хмарнів і, ледве доївши останній шматок,
 сердито одсував ослонця та йшов чи на службу, чи довбатися у садку.
Жінка дужче од синів хотіла б вволити його волю, та могла се робити, тільки погіршуючи харчі йому й дітям, а найбільше собі. Врешті се мусіло б дійти до родинної сварки, але сталося, що жінка чимсь заслабла, нікому за те не хвалилася, до лікаря не зверталася й померла.
Без матері сини не схотіли залишатися при батькові і, не скінчивши науки, поспішилися піти на свій хліб, з’їхали з Туапсе і неохоче та зрідка обзивалися до батька листами.
Хоч в родині й негаразд велося, а на самоті ще сумніше стало. Журився Карл Федорович і за жінкою, й за синами. За синами та на їх ще менше жаль дійшов, що покинули. Сам завжди ту думку мав, що до того мусить прийти, бо се природне, адже й пташенята, як повиростають, забувають батьків, а й сам він пішов од батька з Німеччини аж до Росії, а писав і зразу не часто, а далі і зовсім облишив — не знає, коли й помер батько. Через те, може, що ніколи не звикав до думки, що має до смерти з дітьми вкупі жити, менше і любив їх, менше й журився за їми. До жінки дужче звик, без неї і в господі багато не так йшло, як треба б. До жіночої роботи Карл Федорович не звик та й ніколи йому її робити, воно й нагадує... І здавалося йому, що він любив жінку, що наче добре жив з нею, журився за нею. Та якось треба господу упоряджати: хату прибрати, натопити, їсти зварити, білизну попрати. За садом Шу-лястровим у малому брудному дворі стояла халупа вдови якогось робітника, Явдохи Хохуленкової. Ще як жива була жінка Карла Федоровича, часом, якщо невправки, кликав було Явдоху до помочі. Умовився і він з нею, щоб йому що треба по господарству робила.
Не так вже молода Явдоха, год їй тридцять п’ять буде, а недобра слава за неї йшла. Жила вона у своїй халупі з полюбовником та з молодшою сестрою, дівчиною, і в їх по ночах раз у раз гульня, пияцтво, часом бійка та лайка, подейкують, і не без розпусти. По ночах в їх заводські робітники — як загуляють, бенкети справляють, та й неохайна якась та Явдоха. Та Карл Федорович на те не вважав. Прийде, поробить що треба, та й усе, а що неохайна, чи не так що, вередувати не можна, нелегко у Туапсе путню служку знайти, зате близько й дешево, а до іншого йому байдуже, не боявся за себе, вже старий...
Та за два місяця почала Явдоха хвалитися та розказувати, що вона в генерала полюбовницею, живе з їм, ще й додавала: «Од мене, хоч там який, як схочу, не встережеться». Може і справді воно так було, а може Явдоха так тільки для своєї мети славу пускала, може, думала: «він старий, недовго дожидати — помре. Так як я в його служу, та ще думатимуть, що він зі мною жив, хто ж мене тоді од труни та з хати гнатиме. То чи не розживуся чого, поки родичі поприїздять».
Тим часом вийшла Карлу Федоровичу одставка. Воно й пора вже, хоч він ще не дожидав. Дали генеральського чина й пенсію. З тієї пенсії за тих часів та ще самому жити можна б добре. Новий генерал щомісяця більшу половину з неї до ощадної каси односив... Тільки роботи нема, сиди вдома. Нудьга. Топчеться Карл Федорович, а й сам бачить, що без діла. А незабаром війна почалася, надії на те, що на ґрунт ціна здійметься, затамувалися, а ще і неспокійно. Хоч він і російський підданець, а з німців, щоб не причепилися. Облишив Карл Федорович до моря на проходку ходити, щоб не сказали, бува, що ворогам знаки подає. Більше вдома сидить. А Явдоха часто, мов то за тим, то за сім, і за ділом, і без діла забіга, за генералом упадає, зуби шкирить і очима грає, бісики пускає, сама ж до усього придивляється.
* * *
На другій половині будинку було в Шулястра окреме помешкання, кімната з кухнею, які він наймав. Вже від кількох год мешкав там старий робітник із заводу, Олексій Лук’янович Нехведь з жінкою. Прибився він до Туапсе з першою партією робітників, яких набирано з інших південних заводів, коли надумалися тут завода збудувати. З молодих год працював він по металічних заводах і тепер було вже йому під шістдесят років, а так і не вибився він з підрядних робітників. Замолоду ще часом мріялося у майстри вислужитися, та не мав ні великого здоров’я, ані особливого хисту до своєї праці — і вже давно покинув ті мрії. Один мав потаємний клопіт, за який нікому не признавався, — щоб не роз-считали з заводу як старого та не довелося на старости бідувати. Сам бачив, що робити гаразд вже не здужа, задовольнявся вже тим, що має, турбувався, щоб і того не втратити.
Сі страхи завжди ворушилися у його в душі поруч з надією, що му-сить-таки начальство на старого робітника обачність мати і не схоче викинути його напропаще. Змагалися у йому ті два почуття, примушували його шукати ласки і в начальства, од якого залежала його доля, і в товаришів, щоб бува котрийсь з серця не вніс на його чого начальству та щоб при потребі товариші заступилися за його. Повсякчасний клопіт про те, щоб нікому не спротивитися та усім подобатися, витворив в Олексія Лук’яновича особливу поведінку. На старечому виду в його все грала привітна ухмилка, в розмові він все наче сторожко випробував, чи вподобається те, що він каже, тому, з ким розмовляє. Наче завжди збирався вхопити назад сказане слово, змінити його на інше, якщо воно бесідникові не до мислі.
За молодих год Олексія Лук’яновича не чути було на Вкраїні ні за робітничий рух, ні за соціялістичні програми. Залишилися вони йому чужими й при старости. Та в міру того, як той рух здіймався та зростав, а
надто з початку революції, Олексій Лук’янович побачив та відчув, що встає ще одна сила, яка може мати вплив на його долю, може його оборонити, а може і знищити, що сила та все зростає, доростає до сили начальства, перевищує її, що начальство само починає хилитися перед нею, а вона коверзує їм. Ся свідомість примушує Олексія Лук’яновича більше звертати уваги, дужче хилитися перед новою силою, шукати способу, чим їй догодити. Новий клопіт почина тепер його турбувати. Негаразд помічає він, де та в кому зосереджується та сила, де та чим треба здобувати її прихильність. Мов немає в їй такого сталого осередку, який мався в заводському начальстві. Якась вона непосидюча, мінлива, все переходить од однієї людини до іншої. Турбує се Нехведя. Надолужує він тим, що запобігає приязні в усіх товаришів по роботі, в кожного робітника, і се вже здається важким, коли треба подобатися багатьом... Непокоїть Нехведя ще і те, чи справді сі люди, до яких переходить на заводі сила, дбатимуть за усіх, як кажуть? Не йме він їм віри, боїться, що вони усіх окрутять, гірше ще од старого начальства. Такі вони запеклі, гострі, про все, що на заводі діється, знають, чого і начальство не знало, такі заздрісні... Боїться Нехведь тієї лютости їхньої, та не сміє того казати, примовчує.
Але в себе вдома, коли певний був, що стіни оберігають од стороннього вуха, своїй старій він часом звіряв притишеним голосом свої сумніви. «Думаєш, так і робитимуть вони, як ото кажуть? Якби ж не такі вони запеклі, не такі заздрісні... А сі скрутять та ще й притиснуть. Боюся їх, ох боюся. Якщо не по-їхньому, стережися тільки... Та ще за ким тягти, кому годити? Сьогодні один, взавтра інший, позавтрому знову ще інший, не вгадаєш, на яку ступити...» Виклада Нехведь жінці свої сумніви і зразу-таки наказує:
— Ти ж сього нікому не кажи, аж нікому не звіряйся. Наше діло придивлятися та приладновуватися.
* * *
З революцією життя Карла Федоровича пішло ніворотом. Ще кілька перших місяців усе велося начеб по-старому, та вже допікала дорожнеча — не вистачало пенсії. Далі приходили большевики і зовсім було її скасували та забрали в його з дому усе, що за ціле життя придбав кращого. Коли згодом настали білі, пенсію тобто поновили, та одержувалося її нестало й непевно. Часом видадуть, часом затримують і по кільки місяців. Брати на життя гроші з каси Шулястр не хотів, не знав, що береже їх для большевиків. Обмежив свої потреби до скрайнього, сливе до старцівства: білизну носив до чорного, ходив у шматтях, їв щось мало подібне до їжі і не так, щоб наїстися, викинув з свого ужитку попереду каву, а далі і чай, кинув палити, сам рубав дрова, але грошей таки
було треба, і він вирішив наняти в своїм помешканні ті дві кімнати, у яких досі жив, а сам перейшов у маленьку комірчину поруч з кухнею, що за кращих часів була за помешкання куховарці.
* * м-
Ростов давно вже захопили большевики та насували далі на білу армію, що котилася до Новоросійська. За нею тислися утікачі ріжних станів, хто тільки мав змогу тікати. Та не усім щастило поспішати до Новоросійська за армією, не вистачало потягів, а в потягах місця, і дехто збивалися з шляху і тікали, і самі вже не знали куди, аби на південь. Збилися з шляху і старий український діяч Сергій Григорович Сторченко з родиною. Вони прибилися до Туапсе з думкою їхати далі до Грузії. Але ще в дорозі в Сторченків заслабла дочка, і довелося затриматися тут на волю Божу.
Шукаючи помешкання, знайшли дві кімнати в Шулястра і оселилися в його. Не балакучий і завжде, а тепер надто пригнічений, Карл Федорович мовчав, як бирюк, не обзивався часом за ввесь день і словом. Не до розмов було й Сторченкам. Тулилися по своїх кутках, перевертаючи кожен свої сумні думки.
Та всидіти у хаті було неможливо. Грошей не було на біжучі видатки, треба було продавати щось з речей, ходити на базарь. Тягло розпитати, що чути за большевиків, чи є ще надія, що вони не прийдуть, поки Сторченкам можна буде їхати далі. Сергій Григорович мусів залишати недужу дочку на жінку та доччину подругу, що їхала з їми, а сам бігав по тих справах і по кільки годин на день. Не мав нікого знайомих, а без поради місцевих людей тяжко було щось зробити.
Блукаючи по місту, натрапив якось на вивіску українською мовою: «Український Кооператив» і дуже їй зрадів. Блиснула надія, що земляки допоможуть порадою та знайомствами. Зайшов до кооперативу щось купити. Се була дерев’яна коморя, у якій, як і скрізь по туапсінських бакаліях, манячило на полицях щось небагато та дуже одноманітного харчового краму. Двоє людей, що тут торгували, розмовляли і між собою, і з покупцями по-українськи. Вони зразу звернули увагу, що се до Туапсе прибув, мабуть, новий український інтелігент і особливо зацікавилися, почувши, що Сторченко з Києва.
Обидва продавці — Григорій Парменович Півторак та Карпо Ники-хворович Корковий були щирі українські патріоти. Вони розповідали, що у Туапсе мається українська громада, що вона заснувала кооперацію, що недавно, поки білі були в силі, не було так безпечно признаватися до українства та балакати у крамниці українською мовою. їм навіть було зачинили крамницю та хотіли зачинити й кооператив, але тепер, коли білі збираються тікати, кооператив знову почав торгувати та ще й нікого не питаючи.
Півторак був худорлява, середнього зросту людина год сорока. Носив піджака, вузькі галанці, запхнуті у чоботи «бутельками», а на голові якогось штучного картуза, бороди не голив. Не був говіркий, виглядав зосередженим та упертим. Корковий високий на зріст, опасистий, з зав-жде веселою усмішкою чоловік більше-менше того ж віку, додержувався приблизно українського вбрання, бороду голив, носив довгі вуса, а в погляді його очей якось дивно єдналися мрійлива та глибока щирість з лукавноватою жартівливістю. Обидва були родом з Наддніпрянщини, але вже год з п’ятнадцять, як прибилися сюди і тепер, хоч і почували себе синами Єдиної України та цікавилися, що там діється, але таки зовсім мало знали і за події останніх часів на Україні, і про те, що там робилося давніше. Сторченка немило вразило, що вони, видко, і не читали видатних українських письменників пріч Шевченка та Котляревського, а навіть і не знали про їх існування. Подумав, що тут, певне, не було ні української інтелігенції, ні української агітації, а через те щире національне почуття всіх та інших подібних до їх земляків не розвивалося до свідомости й не набирало сили.
Справді, сі люди, хоч і почали начеб з великою цікавістю розпитувати про українські події, але швидко не знали вже про що б ще питати й перейшли на місцеві справи, з захопленням розповідаючи, що тут діється, що має статися, як жилося тут давніше, як зараз. Місцевий інтерес переважав у їх інтерес до загальнонаціонального. А з розмови помічалося в їх, скоріше почуття, ніж думка, що тут усе може стати та й стане на добре місцевими силами, незалежно від того, що буде там, на Україні. Не розуміли виразно того значення, яке має об’єднання України для їхнього краю, може, найдужче потрібне, не розуміли, що тільки в єдности можливі якісь досягнення.
Все ж таки вони, помітно, були раді землякові з України і, коли Сторченко відходив, запрохували його заходити. З того часу він і справді заходив до їх трохи не щодня. Тут можна було почути усі чутки, що снувалися по місту. Земляки ставилися до його привітно і розмовляли з їм зовсім одверто. Вони казали, що скрізь по околишніх горах криються багато зелених, що зелені поки що ховаються, але ввесь час натискують на білих, налітаючи на їхні менші загони, турбуючи запілля, і незабаром вони таки візьмуть Туапсе, а білі тут не втримаються...
До білих помічалася велика ненависть. На їх ремствували за порушення місцевих прав, за самоправство та самовольство, за поновлення старого осоружного ладу ще в погіршеному вигляді. В тих докорах було багато правди, а проте Сторченко не міг радіти тому, що білих швидко проженуть зелені. Не знав, що з зелених за люди, чого вони хочуть, а найголовніше, був певний, що й вони не втримаються, а за їми прийдуть большевики і сим разом сядуть міцно й надовго, знущатимуться з
усієї людности, винищать багато і зелених, і звичайних мешканців. Був певний, що большевицький лад накоїть більше лиха од кожного найгіршого.
Не появляючи свого занепокоєння, спитав:
—	Що ж то за зелені? Хто вони? Чого допоминаються?
—	А то славні хлопці. При їх, не бійтеся, он як житимемо! Краще не треба. То все наші... І, як вони прийдуть, робитиметься усе так, як ми скажемо,— відказав впевнено Карпо Никихворович.
—	Через що так?
—	То вже побачите,— хитрувато посміхнувсь Корковий. — Але так воно буде і буде швидко.
Ся відповідь мало потішила Сторченка, запитавсь довести свою думку:
—	Невже ж ви сподіваєтесь, що зелені зможуть тут порядкувати? Чули ж, що йдуть большевики. Зелені не здолають їх спинити, вони прийдуть сюди.
—	То хай ще прийдуть... Ще побачимо...
У бадьорому тоні відповіді чулася певність, що большевиків вони, мешканці Туапсе, або, може, Чорноморря, не допустять. Але Сторчен-ко був переконаний саме у протилежному, та віра Карпа Никихворовича його знесилювала, обізвався несміливо:
—	Ой прийдуть, Карпе Никихворовичу. У большевиків значно більша сила.
—	Хоч і прийдуть, мусітимуть до народу прислухатися, вони ж за народне право. От і робитимуть те, що народ схоче.
—	Ні, Карпе Никихворовичу, робитимуть те, що самі схочуть, та притиснуть нарід ще гірше од білих...
—	Ні. Так не буде... А, хоч і буде, та ненадовго ... нарід не дозволе.
—	Може і на сто год...
—	Де там... А хай і на сто. Так же хоч через сто год нарід вже житиме, як сам забажає. Ніхто згори не вказуватиме...
—	Нас же з вами тоді вже не буде...
—	Я не за себе і дбаю.
Далі сперечатися не було чого. Основою незгоди були не стільки протилежні погляди, як два протилежні враження. Та тяжко довести людині, що вона бачить не те, що існує навсправжки... Сторченко побачив, що Карпо Никихворович не може поділяти його сумнівів, змінив розмову та по недовгім часі відійшов дуже знепокоєний тими передбаченнями, що викликала ся розмова.
Дочка Сторченкова видужала, та заслабла її подруга, і її теж не можна було покинути. Поки видужала й вона, виїхати з Туапсе на південь, де ще не було большевиків, стало не можна. Єдина залізниця, що йшла з Туапсе в тім напрямі, перестала ходити. Хто казав, що завалилися десь гори на колію, хто нарікав на зелених, що затримують потяги... Пароплави до Туапсе тоді не заходили, заходили зрідка фелюги, але море бурхало ввесь час і їхати фелюгами було небезпечно, небезпечно ще і через те, що ходили чутки, ніби турки-фелюжники, як вийдуть у море, грабують пасажирів, а самих їх викидають у море. Доводилося Сторчен-кам сидіти у Туапсе, чекаючи на щасливий випадок, що, може, дасть змогу вихопитися з сього, дедалі все більше небезпечного місця.
Був початок січня, та зими ще не було, зрідка трохи холоднішало, а переважно трималося біля п’яти ступнів тепла, і люди місили по вулицях грязюку.
Але однієї ночі вдерся через гори різучий бора, впав на тепле надбережжя, закрутив завірюхою. До ранку сипало снігом, позамітало усе сугорбами, а як пронесло хмари далі, вдарив мороз, а з долини проміж гір тягло холодний струмень густого вітру.
Мороз тяг так, що старожильці згадували такий аж перед двадцятьма роками. У незвиклих до холодів мешканців мало в кого були запаси палива, раптом воно подорогшало, і Карл Федорович, не зважуючись на великі видатки, вирішив якось одлежатися у нетопленій хаті. Лежав цілий день на ліжку, обмотаний старим брудним шматтям, вилазив тільки щось собі зварити та дедалі почував, що промерзає все гірше, помічав, що вже не сам хатній холод діймає його, а йде той охолод з його самого, звідкілясь зсередини. Ледве здолав підводитися і вже не в силі був сам собі щось зварити. Через силу зіп’явся та додибав до Явдошиної хати, покликав Явдоху, щоб затопила та щось зварила. Як вигрілася хата, од-лежавшись, на хвилю мов подужчав, вийшов навіть з хати подивитися по прикметах, чи не показує, що потеплішає. Та голова вернулася, було млосно, а в грудях мов залягло, не можна продихнути. Повернувся швидше до хати і знову лежав непритомний...
Явдоха поралася у кухонці, часто заглядала до його в хатину та позиркувала якось чудно на Карла Федоровича. Вона дуже непокоїлася, такий слабий, так непевне вигляда генерал, а в неї ще досі немає від його ніякого паперу... Ще щоб не вмер так. От тих поглядів чогось неспокійно робилося Карлові Федоровичеві. Так наче вона за чимсь приміча, щось надумалася...
А Явдоха все заглядала, питалася, як себе почуває, та, нічого не кажучи, відходила.
— Так я і взавтра прийду, — сказала вона, як збиралася, упоравшись, додому, і підправила під недужим подушки.
—	Холодно, — простогнав він, і Явдоха ще уважніше глянувши, вкрила його ще якимсь шматтям.
На ранок, саме вона прибігла навідатися, сталося у Туапсе щось надзвичайне: раптом почулися постріли і щось заторохтіло по парканах, по покрівлях, заляпотіло по стінах, зашелестіло між гіллям дерева. Постріли чулися з краю Слобідки та, здавалося, все наближалися і досить швидко.
Морози в горах діймали ще дужче, як в Туапсе, та примусили зелених зважитися на те, на що вони доти не зважувалися — йти наступом на місто, вибити звідти білих. Зразу ж виявилося, що задаремне вони досі вагалися. Білі вже зовсім втратили віру в перемогу, багато з їх вже порозбігалися, а й з тих, що лишилися, більшість не хотіла далі обороняти місто. Залазили думки, що, одбиваючись, тільки дужче роздратують ворога і він лютіше помститься, тішили себе надією, що як не робитимуть спротиву, ворог помилує. Ті думки здіймали ляк, знеохочували до боротьби. Одбивалася тільки мала купка військових, решта поховалися. За годину Туапсе було захоплене зеленими.
Карлові Федоровичеві, що напівнепритомний тремтів та ледве ворушився під купою шмаття, часом набігала серед непритомности думка, що тепер вже не зможе затопити у хаті. Пенсії тепер не дадуть, з ощадної каси грошей теж не дадуть, при собі мав їх мало, тепер і їсти зварити не буде за що. Ввесь вік працював, а з голоду, з холоду пропасти треба. Та сі думки, неприємно вдаривши, губилися потім десь у тій мло-сти, що раз у раз насувала та обгортала його свідомість. В одну з тих хвиль, коли вона поверталася, він звелів Явдосі не топити.
Та Явдоха спротивилася: «Як-таки так, ви ж хворі». А коли Карл Федорович знов наказав не топити, вона одказала: «Ну то я вам своїми дровами хату нагрію». І мерщій одвернулася, щоб недужий не помітив злюче-зляканого виразу її очей та не зрозумів по йому її думки:
—	Ще згинеш, а документу нема...
* * *
Вночі у Явдошиній хаті відбулася нарада. Зійшлося там, як і щоночі, кілька чоловік заводських робітників попити та погуляти. Сім разом було їх п’ятеро, але за вечерею та горілкою не було жартів та сміху, а провадилася поважна розмова.
Явдоха викладала присутнім свій клопіт та прохала поради: «Що ж воно буде? Генерал (у Явдошиному оточенні усі прозивали Карла Федоровича не інакше як генералом) зовсім слабий, мабуть, помре, а й досі не зробив на неї заповіта на своє добро».
—	Ви ж знаєте, — бідкалася Явдоха,— я з їм жила, з таким старим, я його доглядала та потішала... За що ж се? Не жила б же я так задурно з таким бридким... Що ж мені робити?
—	Ох, понесли ви, кумо, ошибку, що давніше на заповіта не розстаралися, — завважив один.
Постійний полюбовник Явдошин, теж робітник із заводу, був присутній при тому і брав участь в обміркуванні.
—	Я так понімаю, затягати сього діла не можна. Мусить Явдоха вранці напосісти на генерала. Хай зразу дає заповіта, а то понаїздять його синовці...
—	Авжеж що так, — обізвалося кілька голосів.
—	Та бачите, воно і так би, — непокоїлася Явдоха. — Так генерал чисто негодящий, мало що розуміє, вряди-годи йому тільки у голові висвітлюється, та й писати він чи здужатиме?
—	Се маловажно. Заповіта можна і самім написати, аби він підписав.
—	А хто тямить, як писати?
—	Та хоч би й Горпинченко.
—	Підіть же голубе, куме Іване, скоріше, спасибі вам, покличте Гор-пинченка, попрохайте, хай прийде потрудиться, скажіть, і горілка, й ковбаса є... А я ж ще й подякую.
—	Та се можна.
І кум Іван почав одягатися.
—	Головонька моя бідна, — знову заклопоталася Явдоха. — Там же він такий нужденний. Що як до ранку він імення свого підписати нездужатиме?
—	Нічого, підпише. Як нездужатиме, можна і за ручку поводити, — сказав високий чорнявий чоловік.
—	А як виявиться?..
—	То пусте. Тепер не їхні закони. Тепер право народне.
—	Ох мені лишечко, — зненацька вдарилася об поли Явдоха, — до заповіту ж свідків треба. Так ви, люде добрі, не одмовте, підемо вранці зі мною, будете свідками та й поможете мені. Я з їм побалакаю, заповіта з собою принесемо. Тільки він підпише, так і ви за їм.
—	Гаразд, аби, глядіть, і нам щось поступили.
* * *
На ранок Карл Федорович був вже зовсім близько до кінця свого життя. В грудях різало, важко дихав, дивився просто поперед себе тьмяними очима і, мабуть, нічого не бачив, а ввесь час стиха стогнав.
У такому стані знайшла його Явдоха. Вона привела з собою трьох свідків з учорашніх своїх гостей та Горпинченка, як автора заповіту й порадника юристу, посадила їх дожидати у кухонці, а сама зайшла до хатини, де лежав недужий.
Глянувши на його, ще дужче злякалася, чи здужатиме він підписатися, і тому, ледве спитавши, як він себе почуває, та не діждавши
іб»
відповіді, почала його тормосувати попереду злегка, разом прохаючи її не обидити, підписати заповіт.
—	Я вже його принесла, — кричала вона. — Ви ж обіцяли. Я ж на ваші слова покладалася й вірила. Я ж за вами ходила. Як би ви й жили, якби не я? Так же не можна. Ой Господи! Що ж воно буде?.. І з якої речі... так моє задурно... Комусь там... — І, тратячи терпець, Явдоха все дужче смикала Карла Федоровича за руку, підводила йому голову, кричала вже прямо у вухо: — Та слухайте ж, та очуняйтесь...
Час спливав, свідки почали цікавитися та й непокоїтися, що там в Явдохи з генералом. Все ж таки, коли вони вже пішли на те діло, узялися за його, так мусить же з того толок бути. Але і їм за клопоти Явдоха обіцяє щось поступити. Найдужче хвилювався чорнявий чоловік, що давно вже упадав за Явдохою й хотів їй догодити. Він перший не втерпів, пішов з кухні послухати під двері генеральської кімнати. За їм посунули й інші. Не дочуваючи крізь двері, що там діється, вони одхилили їх зразу трохи, а, помітивши, що генерал нічого не чує і не розуміє, розчинили їх навстяж, дехто просунувся і в кімнату. Чорнявий заходився допомагати Явдосі підводити генерала та, посадивши його на ліжку, гукнув на товаришів, щоб уносили стільця з кухні.
—	Пишіть же, підписуйте, — туркав він генералові у вуха разом з Явдохою.
Та Карл Федорович нічого не чув, не розбирав, або не хотів підписувати. Може, згадалися йому сини, може, схаменувся, що негаразд буде їх обидити, і, коли йому тикали до руки вмочене перо, воно падало з рук прямо на заповіт і на заповіті розвозилися плями атраменту.
—	Та подерж його за ручку, поводи нею, — наказувала Явдоха чорнявому.
Але той, хоч ще вчора сам радив сей спосіб, тепер злякався та вагався. Щоб не появити того, він узяв Карла Федоровича за руку, та зразу ж і пустив:
—	Ні. В мене нічого не вийде, я малограмотний, погано пишу.
—	Може б, ви? — звернулася Явдоха до Горпинченка.
—	Таке вигадайте. Моєю ж рукою заповіта писано, мені не можна...
—	Підіть покличте Нехведя, нехай Нехведь поводить рукою, порадив хтось.
—	Слухайте, Лук’яновичу, — постукав чорнявий до дверей, до Нехведя, що виходили до того ж передпокою, що і двері з генералової кімнати. — Ідіть сюди, та скоріше, пильна справа...
А Нехведь давно вже прислухався, що у генераловім помешканні діється щось непевне, знепокоєно виткнувся з своєї хати, питаючи, що сталося, а почувши, чого вимагають від його, рішуче замахав руками:
—	Сього не можна, ніяк не можна. Знаєте що за таке буває?
—	Та чого ви боїтесь? Хіба тепер старі порядки?
—	Там чи старі, чи не старі, а за це не похвалять.
—	Ви, діду, аж нічого не розумієте, — докоряв чорнявий. — Тепер же наше право. Знаєте кого дожидаємо? Дайте нам їм тільки руку простягнути, так ми гайку навернемо та як прикрутимо...
Але Нехведь вже скоренько сховався до своєї хати й, причиняючи двері, тільки прошепотів наостаннє:
—	Без мене робіть, що хочете, я нічого не знаю.
Тоді ще один з свідків, Йосип Рябий, як його прозивали в Явдохи, розлютившись на таке страхополоство, не витримав:
—	Бач, боягузи прокляті! — вилаявся він люто. — Ось дайте я. І вхопив Карла Федоровича за руку.
Явдоха ледве встигла нагадати:
—	Тільки три слова: Генерал Карло Шулястр.
А підпис було вже проставлено.
Непритомний Карл Федорович впав на ліжко, усі почали розходитися. Явдоха не подумала тепер хоч би вкрити його. На відході Горпин-ченко, показуючи їй на двері до хати Сторченків, сказав їй стиха:
—	А тепер раджу вам оцих швидше геть, та самі сюди уселяйтеся, щоб бува хтось десь виявиться, ви вже тут сиділи та хазяйнували.
Спорожніла кімната Карла Федоровича. Нікого коло його не залишилося. Самотній він лежав та зтиха стогнав до вечора, а ввечері упокоївся. Другого дня Явдоха вже ховала його, як хвалилася сусідам, «своїм коштом».
* * *
Третього дні після захоплення Туапсе, зелені призначили вибори туапсинського уряду. В оголошенні сповіщалося, що вибирати та вибиратися мають право усі, хто того дні пробуватиме у місті, хоч би й тимчасово, отже й зелені. Таких оголошень, видрукованих машинкою, було розклеєно по місту двоє чи троє. Часописів, щоб оголосити через їх про вибори, у Туапсе не виходило. Про заклик до виборів мешканці дізнавали найбільше з переказів один од одного. Малося обирати уряд наче до цілої держави: щось з десять міністрів і т. д. Та ніхто не знав, які права та обов’язки того уряду, що він має робити та як далеко сягатиме його влада і чи тільки на саме Туапсе, чи ще і на якийсь край.
І Григорій Парменович, і Карпо Никихворович обидва були певні, що вони міністрами будуть. Мали зв’язки з зеленими ще тоді, коли ті сиділи в горах, сповіщали їх, що діється у Туапсе та виконували їхні доручення. Ще тоді і сам отаман та багато й інших зелених обіцяли їм, певно, Що як прийдуть, оберуть їх на міністрів. Не можна сказати, щоб ті сподіванки не лоскотали приємне і Коркового й Півторака та щоб не нахиляли їхнє співчуття до зелених.
Вибори призначалися на одинадцяту годину, не в помешканні, бо у Туапсе і не було такого помешкання, щоб умістилося стільки людей, а на площі, оточеній з одного боку низкою домів, а з другого — річкою. Голосувати, авжеж, малося по чотирьохчленній заповіді тих часів, але в згаданих обставинах дехто зовсім не знав про вибори, дехто побоявся на їх прийти, іншим розпорядчики тикали папірці і по кільки разів, часом в тих, хто йшли їх подавати, зелені висмикували записки з рук та читали, за кого вони подають голос. Сливе ніхто не знав ні тих, хто керував виборами, ні тих, хто їх перевіряв. Усі ті люди були призначені вже зеленими.
Півторакові слова додержали, обрали його хоч на поганеньке міністерство — почтове, а з Карпом Никихворовичем вийшла якась плутанина, не багато й не вистачило йому, усіх двадцять п’ять голосів проти іншого кандидата з зелених, та той йому дорогу перебив. Отаман аж розсипався перед Карпом Никихворовичем, висловлюючи свої жалі за ту помилку, та досадував дуже, а Корковому таки неприємно, що його мов зрадили. Не був за те певний, але підозріння таки ворушилося. Хто б же міг йому таку капость встругнути? На своїх городян не можна думати. У місті в його більше приятелів, ніж в Григорія Парменовича, та він таки й замітніший. Упада на зелених думати. Так чим він їм не до вподоби? Служив їм вірно, мав і серед їх, здавалося, немало приятелів... А хтось таки підточився. Є таки хтось і на його злобитель. Потішає трохи те, що так мало голосів не вистачило, а досада, проте, порива.
По виборах призначене було революційне свято у сквері, на високому березі над старою пристанню. Йдучи туди, Карпо Никихворович з усіх сил намагався не появляти своє невдоволення. Як на правду, то що йому те міністерство? Навіщо йому здалося? А таки ввесь час не міг не перевертати думки: чому так сталося? хто його зрадив, і дедалі все виразніше на зелених думав.
Не диво, що й на святі багато дечого Карпові Никихворовичові не вподобалося, бачив, що не все так робиться, як треба. Насамперед кинулося в очі, що чомусь повивішувано самі червоні прапори, а ні однісінького тобі жовто-блакитного. Не витримав, надійшов до розпорядника й виговорив:
— Ми ж вас не на те сюди кликали та пустили, щоб ви тут, як схотіли, так і порядкували. Повинні ви тут так робити, як нарід бажає. А чому ж ви і одного жовто-блакитного прапора не почепили?
Послухалися сім разом. Метнувся розпорядник. Винесли та почепили між червоними і кілька жовто-блакитних. Тільки якось воно поруч з червоними не так гарно дивитися...
* * *
Другого дні, як поховано Карла Федоровича, Явдоха заходилася чепурити його хату та кухню. Повикидала усе з хат на сніг, щоб пройшло вітром, порозчиняла і вікна, і двері, мила підлоги. Серед тієї роботи надумалася постукати до Сторченків.
— Тепер ся хата моя, мені заповітом відказана, а я хочу тут жити сама. Так щоб ви мені оці хати за два дні звільнили.
— Так же ми заплатили небіжчикові до кінця місяця.
— Я того не знаю. Є в вас розписки та умова? А нема, то й балакати нема за що...
— Не дав би небіжчик нам в його мешкати, якби не заплачено. За два дні ні хати знайти, ні з хати виселити не можна. Ми так не підемо.
— То ще побачимо. Не думайте, що як ви раніш позвикали пану-вати-командувати, то так і тепер буде. Увірвалося вам. Ще й як любісінько повикидаю! Не ваше право тепер, а наше.
—	Ні по яких законах не вільно пожильця за два дні з помешкання викидати, та ще зимою, та ще як заплачено, — розсердився Сторченко.
—	А по наших вільно! — стукнула Явдоха кулаком у долоню. — Ото шукайте собі деінде та швидко. І вона сердито крутнулася, вискочила од Сторченків та побігла до Нехведя.
Крізь заставлені шафою двері до помешкання Нехведя Сторченко чув, як там Явдоха репетувала.
—	Бач, ще що вигадав: ні по яких правах не вільно. Скажіть на милість, ні по яких. А нащо б ми тих правів і добивалися, якби нам знову не можна було робити, що схочемо?
Знайти помешкання у чужому місті, де стовпилося стільки сторонніх людей, куди ось тільки прийшло нове військо та нова влада та реквізують помешкання для себе, було тяжко, і становище Сторченків було справді прикре. Нехведь здавався Сторченкові розважнішим та справедливішим серед робітників, і він запитався звернутися до його попрохати поради та оборони. Мабуть, робітника тепер скоріше послухають, думав Сторченко і, діждавши, коли Явдоха викричалася та знов узялася до роботи, пішов до Нехведя.
Той привітав його привітно, попрохав сісти, але вислухавши, похитав головою.
—	А я б таки радив вам, пошукайте помешкання скоріше, — сказав він.
—	Так де ж його так швидко знайдеш? І хіба вільно так раптом викидати пожильця, ще серед зими?
—	Та воно так... Але тепер, знаєте, інші права, в інтересах народу, а Явдоха, вона з простих, та ще за нею багато робітників руку тягне, а ви, — і Нехведь зніяковів, наче вагався сказати таку неприємність, — зви-няйте, з панів, то щоб далі од клопоту...
—	Але ж я за місяць заплатив. За що мої гроші пропадуть?
—	А хто ж тепер знає, де чиє? Се вже маловажно.
—	Слухайте, Олексію Лук’яновичу, ви ж бачите, що так не по правді, що так не годиться, оступіться ви за мене. Ви робітник, вас послухають...
Нехведь злякався, почав завіряти:
—	Та що там я? Вірите, я й за себе боюся, не знаю, як буде. От хіба, якщо зразу не знайдете, то, може, на яких днів двоє й одпросю. А ви таки шукайте, пильно шукайте, бо, знаєте, в Явдохи багато приятелів...
Знепокоєний Сторченко пішов до кооперативу. Не знав ще нічого про вибори, але згадував слова Карпа Никихворовича, що усе робитимуть так, як вони скажуть. Не дуже няв тому віри, та не дурний той вовк, що й у порожню кошару загляда, почувши у кооперативі, що Півто-рак тепер у Туапсе за міністра, подумав, що, може, його заступництво таки щось поможе.
Поздоровив, як годиться, Півторака з високим призначенням, а тоді розповів про свою пригоду.
Григорій Парменович поздоровлення вислухав з очевидним задоволенням та широкою усмішкою, а почувши прохання, зразу наче осунувся і, подумавши, мовив:
—	Краще я допоможу вам знайти помешкання.
Мабуть, вже враження перших двох днів на міністерській посаді похитнули в йому віру до своїх сил та впливу.
Усі ті враження дедалі дужче лякали Сторченка. Раптом йому знову схотілося виїхати з сього міста, де життя робилося все ненормальніше та небезпечніше.
Висловив своє бажання уголос.
—	А куди? — спитали разом і Півторак, і Корковий.
—	Та авжеж до Грузії, бо се єдиний край з тих, куди можна звідси доїхати, де немає большовиків.
—	Але ж на се треба мати дозвіл, — мов соромлячись, сказав Півторак.
—	Як-то?
—	Видано таке розпорядження: без дозволу нікого нікуди не пускати.
—	То поможіть нам, будь ласка, дістати дозвіл.
Григорій Парменович зніяковів. Йому, очевидячки, клопотати не хотілося. Мав вже нагоду помітити, що зеленим не подобається, щоб він до таких справ втручався.
—	Поможіть-бо справді людям, — обізвався Карпо Никихворович, — ви ж міністр. І не можна було пізнати, чи він справді так думає, чи глузує.
Та ті слова вплинули на Григорія Парменовича, як батіг на коня.
— Ну добре, — вихопилося в його, — зараз коло першої, то ходімо зараз.
Сторченко йшов з Григорієм Парменовичем не знав куди. Певно, до якоїсь установи міністерства внутрішніх справ. Як прийшли, їх проведено до кабінету начальника. Кабінет був невеличка кімната, сливе порожня: один стіл, двоє чи троє ослонців і все. За столом сидів низенький, зовсім ще молодий, надміру кручений, з неспокійними рухами хлопчак чужинецького вигляду, який ще негаразд привчився триматися відповідно своєму новому становищу.
Він поздоровкався з Григорієм Парменовичем, але не попрохав сісти ні його, ні Сторченка, а, коли почув од Півторака прохання про дозвіл виїзду Сторченкам, ввесь вигляд його виявив величезне невдоволення. Спитав, пронизувато дивлячись на Сторченка:
— Куди ж ви хочете їхати?
— До Грузії.
—	До Грузії? — перепитав насмішкувато і додав з рішучим роздра-женням. — Бач, чого заманулося. Се неможливо.
—	Мені дуже треба, в мене торговельні справи...
—	Мало чого, підождете. Нас зовсім не так цікавлять приватні торговельні справи.
А Півторак стояв, як засуджений, та не обзивався й словом.
«От тобі й міністерське становище», — подумав Сторченко і, бачачи, що далі тут стояти немає чого, вклонився та покликав і Григорія Парменовича йти з їм разом.
До самого кооперативу йшли мовчки. Півторак йшов похмурий та пригнічений, а в кооперативі Карпо Никихворович, почувши, як їх приймали, глузливо посміхнувся.
—	Чорт із їм, з таким міністерством. На біса воно мені і здалося б таке. Ну, а з вас таки добра халява, — шпигнув він Півторака.
Та по кількох хвилях наче щось здумав.
—	Почекайте, Сергію Григоровичу, ще діло, може, і не пропаще. Є тут в нас один чоловік, адвокат, учений чоловік. Він усією нашою громадою тут керував. Він тепер також міністром і його, мабуть, краще послухають. Дам я вам до його цидулку, підіть, чи не виклопоче він вам дозволу, бо й справді, похоже, вам краще тепер звідси їхати.
* * *
У Туапсе усе недалеко. За десять хвилин Сторченко вже дзвонив до помешкання адвоката. Діставши через дівчину, що одчиняла двері, листа Коркового, він прийняв Сторченка, але дівчина, впускаючи, попередила, що пан дуже нездужають.
Вона провела Сергія Григоровича до кабінету господаря, де на дивані лежав високий худорлявий чоловік, років 30-35, з блідим обличчям, яке, здалося Сторченкові, належало до тих, що по волі свого власника можуть виявляти найдужчі зриви почуття та можуть і аж нічого не виявляти.
—	Саме для адвоката підхоже обличчя, — подумав Сторченко.
—	Вибачте мені, — сказав господар вітаючись, — що я лежатиму, але в мене розгулялася печінка і дуже болить. Сідайте, будь ласка.
—	Дуже прохаю, даруйте мені, що турбую вас хворого, — одказав Сторченко. — Дозвольте вам одрекомендуватися. Я українець з Києва, їхав до Грузії, забився сюди випадково, а затримався тут через хворобу дочки. Тепер хотів би їхати далі, тим паче, що господар мого помешкання помер, а спадкоємці мене неправно викидають, але мені чомусь не дають дозволу їхати. Я зважився прохати вас, пане міністре, як земляка поклопотати, щоб мене пустили.
Поки Сторченко се казав, господаря почало судомити, обличчя йому тіпалося, а сам він звивався на ліжку мов од тяжкого болю, але Сторченкові, може, тільки здавалося, наче вії господаря, ввесь час зклеплені, раптом на мент розтулюються, а з-під їх блимають підозрілим та лиховісним поглядом очі. І од того погляду Сторченкові кожного разу робилося неприємно та моторошно навіть тоді, коли він і не помічав його.
Коли Сергій Григорович скінчив, господар лежав витягнувшись з заплющеними очима, обхопивши голову руками і мовчав. Так минуло хвилин дві чи три.
Мовчав і Сторченко.
Нарешті господар глянув на його і знесиленим та дуже тихим голосом мовив:
—	Я дуже був би радий допомогти вам. Але бачите, що зі мною діється. Я зовсім слабий і навряд чи зможу швидко виходити, а поза очі не можна нічого зробити.
Сторченко встав, вклонився і вийшов. Коли сходив з ґанку, думав з роздраженням: «Чортові боягузи...» І враз блиснуло підозріння: «А може, цей добродій або продався большевикам, або большевик, підосланий стежити за українською громадою, скеровувати, піддурюючи на користь большевикам. Тоді клопотатися тут про дозвіл виїхати, се тільки накликати на себе підозріння. Не пускають звідси, певне, на те, щоб піддати на слідство большевиків. Чи се для усіх, чи тільки для мене? А поки живеш, треба шукати десь жити...» Такі думки, перебиваючи одна одну та зачіпаючись одна за одну, тиснули йому мозок, гнітили настрій.
Поки Сторченко шукав оборонців, Явдоха взялася до затвердження своїх спадкових справ та подалася з заповітом до тієї установи нового уряду, про яку їй казано, що вирішує ті справи.
—	Що вам, товаришко? — спитав начальник, коли Явдоха зайшла до його кабінету. Та на превеликі її диво й досаду, тільки глянув у папери, зразу ж їй повернув їх.
—	Ми сім поки що не займаємося. То ще питання, як з тим буде. Найскорше майно буде визнано народнім.
Цією відповіддю він Явдоху мов по голові цюкнув. Вона так і скипіла.
—	Як се так? З якої б то речи? Адже в мене заповіт.
—	Що там заповіт. Приватна власність має бути обмежена, і ще не знаємо, як буде вирішено, яке майно дозволено буде передавати у спадщину.
Явдоха не дуже второпала, що він плете, але ж почувала, що зазі-хається на її добро. Не могла того стерпіти, почала кричати.
Як-то може бути? Стільки вона клопоту поклала, стільки праці, поки до того домку добивалася, і се хтось на його руку простягає... А ще, кажуть, народній уряд, добрий тобі народній, як усе гарбає. Знаємо ми, що то таке, як усе в уряд та в уряд, — поприсмоктуються урядовці, як п’явки, та й смоктатимуть, а людям, хоч пропади.
—	Слухайте, товаришко, не галасуйте мені тут, гетьте звідси, — розгнівався начальник.
Явдоха злякалася, аж позадкувала, та стримати себе не могла і на дверях скрикнула:
—	Та піду, піду... Не гостюватися до вас прийшла, а свого не дам.
І, вихопившись з кабінету, червона та розлючена, аж дверима стукнула.
—	От тобі й маєш народній уряд, — репетувала вона на усю почекаль-ню. — Що мені з того, що він мене товаришкою величає, начхать мені на таке товаришування, а мого не займай...
Розгнівана вона і не помічала, що додому аж бігла. В думці твердо вирішила, що ні за що не поступиться, боронитиме своє, хоч би там Що. Бач який ласий. Та не буде так, як він каже. Тепер вона ще завзятіше візьметься, щоб неодмінно та зараз випхнути пожильців, а самій оселитися у тому домі. Хай тоді хтось поткнеться її виставляти. Хіба мало в неї приятелів-робітників? Ото народ, а не ті, що хто й зна звідки сюди поналазили.
І, кликнувши на нараду кількох приятелів та нашвидку порадившись, Явдоха подалася з їми до профсоюзу прохати помочі та оборони.
* * *
Другого дня вранці до Сторченка прийшло двоє з профсоюзу. Один год двадцятьох, другий трохи хіба старший. Одягнені вони були чепурніше підрядних робітників. В одягу, у тому, як вони зачісувалися, помічався навіть своєрідний нахил до франтовства. Обидва, а особливо молодший, на вигляд здавалися інтелігентнішими од середніх робітників, але в обличчях помічалася тверда упертість, підозріння звідусіль кривди та підступу проти себе, якась напружена наготовленість перегризти карк кожному, хто б на те зважився, битися за себе хоч з цілим світом. Разом з тим вони відчули вже свою силу та смак користуватися нею й гостро вимагали од Сторченків, щоб зразу звільнили помешкання. Чи відповідало те справедливости й праву, їх не обходило, поводилися як завойовники, яким вільно все, бо перемога їхня.
Здавалося неймовірним, щоб профсоюз і вони, як його представники, мали право, хоч би й за влади зелених, судити непорозуміння між пожильцями та домовласником та складати в таких справах присуд. Та не було і надії, щоб та влада схотіла обороняти од їх Сторченків, а ще відчувалася і небезпека самосуду та самоправства з їх боку, на які теж не буде управи.
Сумнівів щодо порядности такого поводження в їх не помічалося, а проте і в їх іноді прокидалася несвідома потреба знайти правне уґрун-тування своїм вимогам, і вони зривалися тоді з начальницького тону та помацки шукали того уґрунтування невдалими доказами: Явдоха, мовляв, робоча людина, їй потрібно помешкання, а шукати його ніколи. У тій хаті, де вона живе, жити не можна, вона вже в їй натерпілася, і тому Сторченко мусить їй поступитися, бо мав вільний час пошукати, де б жити.
Та й такий правний настрій не тримався у їх довго, і швидко вони знову починали напосідати грозьбо, і було видко, що вони своїх вимог не зречуться та не одступляться.
Може без надії, з одчаю Сторченко ще раз попрохав Нехведя оступитися. Хоч як несміливо обізвався Нехведь, щоб дозволили сім людям пожити у їхнім помешканні, хоч днів з двоє, аби їм не викидатися просто на сніг, його прохання таки мало вплив і, хоч з неохотою, профсоюзники погодилися дати товаришеві (вони показали на Сторченка) сю полегкість.
* * *
За допомогою Коркового та Півторака пощастило знайти нове помешкання, хоч було то скоріше лігво, ніж житло. На самім краю Слобідки, майже над лінією залізниці, що тепер не працювала, стояла маленька хатина. Проживав у їй сам собі старий, год на сімдесят, дід Остап. Він розважив, що наближається вже до весни, а по весні немає чого сидіти у
хаті, переспати ж йому добре і в кухвайці, що була завбільшки з курінь на баштані, а тому погодився нанято Сторченкам свої дві кімнати, взявши за їх задля тієї оказії, що Сторченкам ніде подітися, добрі гроші.
З двох кімнат одна дуже невелика, просто з сіней, двері з яких не добре пригнані, і крізь шпари тягне холодом, друга за нею ще менша, мало чим більша од дідової кухоньки. Та вибирати ні з чого, мусіли Сторченки тут оселитися. Малося в діда ще й трохи теж маленька кімната, двері до якої були з Сторченкових кімнат, та сієї він ні за які гроші нанята не схотів, а замкнув її на замок. На пояснення показав, що у їй лежить на долівці купа книжок.
—	То книжки мого сина, — казав дід, — і якби з їми щось сталося, не знати що мені од сина буде. Я і сам, аби од біди до тієї кімнати не ходю, а сторонніх і поготів туди пускати не можу.
—	Де ж ваш син? — спитав Сторченко.
Обличчя дідове прибрало лукавий вираз, і він відповів підкреслюючи:
—	Та він тепер там, — махнув рукою на північ. — Тут йому сидіти було не можна, на його од охвицірів погінка йшла. Тепер би повернутися вже й можна, так на службі він там, приїде вже разом, як ті прийдуть. А, як приїде, тут порядки робитиме... тоді вам доведеться інших хатів собі пошукати, бо сі йому потрібні будуть.
Виходило, що дідів син большевик та має прийти разом з большевиками.
—	Я того не знаю, — мовив дід, — хто правий, а хто винуватий, та чия правда більша, мені воно і без надобности. А тільки син в мене дуже вчений, бачили скільки книжок перекидав... Вп’ять-таки, і по тому знати, як ті молоді усе перевернули, що, мабуть, вони тепер зверху сидітимуть. Я сам з Полтавщини, з Опошні, коли знаєте, а син сюди ще парубком прибився, тут і оженився, тут і звик. Отож, як стара вмерла, він мене сюди виписав. Так я там своє спродав, та тут оцей домок придбав і тут вже коло сина, а се самому довелося залишитися... Хочете, я вам патрета його покажу? — І дід знову одімкнув замкнену кімнату та одтулив на часок у їй занавіску.
На стіні висіли двоє патретів — молодих чоловіка та жінки. Обличчя в його безколірне, але сповнене самовпевнености та амбіції і вираз шорсткий. Вбрання, постава півінтелігентські, які часто трапляються в сільських фельдшерів або в канцеляристів по повітових містах. У жінки в убранні — покус на моду, в обличчі — на кокетування.
Дід довго з великою утіхою дивився на синів патрет. «Розумний він в мене, з його люди будуть. От тільки через невістку запаніли вони дуже. Усе їм щоб кращеньке та щоб менше робити... Та й батька не так уже шанують, як годилося б. Все через невістку. Не подобається їй, що свекор простий мужик...
Дід Остап вдався собі трохи з норовом. Як почуває себе добре та в доброму гуморі, то й погомоніти радий, і жартує, й привітний, а будьли йому щось не по собі, то й бубонить та прискіпується, що не так пожильці поводяться, як треба. Дратує його часом, як бачить, що в їх звички та звичай не такі, до яких він звик, а й здаються йому за кращі.
—	І чого ви все ті книжки читаєте? Нащо воно вам здалося? Однаково вас тепер ні на яку службу не приймуть.
А найдужче аж розгнівався він за те, що Сторченки купили собі дрова. Як привезено першого воза, дід одкликав Сергія Григоровича набік та повчаюче каже:
—	Нащо се ви гроші переводите? Багато їх у вас? Онде понад колією стоси наготовлених шпал лежать. Хіба не можна вам з вашими баришнями піти вночі принести дві чи три? Як поріжете та поколете, ніякий чорт не пізнає. Ми тут усі так дровами обіходимося, звідти носимо.
А як скидано дрова, і чоловік, що привіз дрова, збирався їхати по другого, дід Остап знову відкликав Сторченка та вже сердячись пошепки угрущав:
—	Чом же ви йому не кажете, щоб вдруге не привозив?
Знаючи, що діда ще дужче б роздратував, якби сказав, що не хоче красти, Сергій Григорович на то відповів:
—	Так же замовлено вже.
—	Велике й діло. Можна й одкинутися.
—	Ну, то вилає...
—	То байдуже. Як йому хочеться, хай лається. А вам що?
І ще раз, і після, як тільки не в доброму гуморі, дід бубонів та докоряв:
—	Стільки їх, а не можуть піти тих двох-трьох шпал принести. Подумаєш, дукарі, гроші переводять. Позвикали отак, поки їхнє право було.
Так важким кроком точився нудний час без діла, без надій. Те, що звідси не можна виїхати, а було відомо, що большевики все наближаються, викликало свідомість особистої небезпеки, малювало в уяві ті знущання, біди, дуже можливо, смерть, що чекають напередодні. Та почуття безпорадности та буденщини одноманітного існування й щоденні дрібні справи оплутували, мов павутинням, притискували думки, утворювали у голові порожноту, нищили вдатність глибше передумувати думки. Часом вони переривалися, і людина сама радо хапалася за той нудний спокій, що приходив таких хвиль, аби довше не вертатися до грізних думок, що шарпали душу.
я * *
Несподівано прийшло визволення. Тільки на деякий час і не таке, як бажалося, а таки визволення.
Вже починалася весна, сонце ясно світило з безхмарного неба, розливаючи на усе своє яскраве сяйво, наддавало усьому блиск пишних кольорів, розкидаючи золоті блищи. Земля відтала, з неї продирався зелений ряст, по кущах та деревах розкривалися бруньки, а молоденькі гіллячки блищали, як налаковані.
Несподівано на гірському шляху, що спускався до Туапсе з-за закруту, з’явилися військові вершники у козацькому вбранні. Здивовані дивилися на їх туапсівці, і здивування їхнє все більшало, коли за першою валкою вершників з’явилася друга, за нею ще та ще, і стало видко, що йде ціле військо, а не кілька окремих вершників.
Кубанська армія, вибита большевиками зі свого краю, йшла світ за очі, сама не знаючи, куди та по що, і се вона переходила через Туапсе.
За нею, певно, йтимуть большевики, але також явно позад війська їх хтось затримує, і вони прийдуть по кількох днях, а тим часом можна втекти з Туапсе. Перші ешелони спустились з гори, отаборилися у Туапсе, за їми товпилися хури та ріжні екипажі утікачів, навантажені збудьками, набиті людьми, вели та гонили худобу та коней... За першою купою втікачів з-за гори знову виткнулася кіннота. З першою валкою козачого війська зелені зникли з міста, подалися у гірські пущі. Зникли і Корковий та Півторак. І коли Сторченко хотів зайти до кооперативу, знайшов крамницю замкненою. Дальші ешелони, не спиняючись, пішли до Слобідки. Дарма на прикре становище, кіннота йшла у повнім військовім порядку, по чотири вершника у ряд. Дисципліна та рух перемагали настрої, примушували додержуватися порядку, і козаки сиділи на конях струнко й бадьоро. Тільки на обличчях помічалася байдужість, що була, може, наслідком безнадії, того, що люди вже знають, що самі невдатні себе боронити і цілком здаються на долю...
Військо, а за військом втікачі переходили через Туапсе протягом трьох днів, а вже другого дня на морському обрії закурилися димки, у яких ті, хто знали море, зразу впізнали дими пароплавів. Справді, незабаром самі пароплави почали виринати з морських туманів. Йшли вони з Криму, генерал Врангель ще намагався відновити білу армію та послав їх закликати та перевезти до Криму кубанське військо.
Виїхати з тими пароплавами до Криму було в тих обставинах єдиним способом врятуватися од большевиків, і Сторченко кинувся клопотати, і його з родиною забрали на пароплав.
Надвечір четвертого дня Сторченки сідали на пароплав. Було просторо, бо з 7000 козаків, на яких сподівався Врангель, погодилося їхати до Криму тільки 6000. Ще година — і гвинт почав горнути воду, а паро
плав незграбно повертаючись, почав протовплюватися з пристані. Той, на якому сиділи Сторченки, йшов другим напереді. За їм посунули та витяглися низкою й інші. На просторому розбилися на три валки, одна пішла на Севастополь, друга до Феодосії, третя, а серед неї і той пароплав, на якому були Сторченки, до Керчі. Морський шлях з Туапсе до Керчі йде над берегом. Стемніло, і в густій темряві ночі, здавалося, ще темніше бовваніли праворуч окреслення берегів. Чи були то береги дійсно, чи їх малювала уява?
Раз по раз вихвачувалися з води, стрибали, обгонили пароплав дельфіни — в темряві виглядали вони мов якісь химерні, лиховісні потвори. Коли наблизилися до Новоросійська, що вже був захоплений большевиками, пароплави звернули далі у море та пригасили світло. Тільки один невеличкий ліхтарик, і той прикручений, блимав над машиною. Довго десь вдалині напереді поблискувало якесь невелике чуже світло. На пароплаві знепокоїлися, що то большевицька сторожа на морі. Все те здіймало в їдучих турботу й неспокій. А чорні хвилі хилиталися та билися об боки пароплава, смутно рипіла снасть, темні потвори дельфінів все справляли довкола свій шалений танок, чорна далечінь моря, якій не було краю, насторожувала уяву, як і те невідоме, що чекало надалі і утікачів, і тих, хто лишився там, під большевицькою кормигою.
* * *
Ще через тиждень до Туапсе прийшли большевики, прийшли безборонно. Ні зелені, ані хто інший, ані запитався робити їм спротив. Та чомусь вже того дні, як вони прийшли, усі установи зелених замкнулися, а другого дні по тих помешканнях, де вони були, розпоряджували вже нові люди, нікому у Туапсе не відомі. Тільки дехто з старих урядовців, ті, хто на диво туапсінцям були большевиками, залишилися і в радянських установах, а між їми і той адвокат, до якого посилав Корковий Сторченка. Та сі люди тепер зовсім змінили і поводження, і вигляд, і відношення до тих, з ким приятелювали раніше.
По місту купками никали озброєні червоноармійці з лайкою, нахабно дивлячись підозрілими очима на кожного, кого стрівали. Якісь інші, та цілком до їх подібні, червоноармійці вдиралися до багатших помешкань, робили там трус, щось звідти виносили, часом когось арештовували. Вже самий вигляд сих людей, яких ніщо не спиняє, а вони на все здатні, лякав мешканців, а те, що переказувалося про розстріли та мордування в їхнім чека, збавляло вдатности до спротиву і тих, хто досі змагався з кожною владою. А таки ніхто не уявляв ще, до чого дійдуть, що ще вони можуть накоїти і ніхто не міг зрозуміти, як погодити їхні вчинки з тим, що вони звуть себе оборонцями народу, а свою владу
народною. Мешканці потішали себе надією, що те, що діється, діється тимчасово і надалі мусить змінитися на краще.
Як і усі, без спротиву, сторопілий та збентежений повернувся з свого так не довгого міністерства й Півторак. Він уперто мовчав, ніби боявся сам од себе почути свої думки або не вмів зрозуміти те, що сталося. Похмурий ходив і Корковий. Тільки коли залишалися у крамниці самі, той або той, шукаючи заспокоєння, обзивався:
— Та ще побачимо. Може, ще так не буде, може, се тільки для початку...
Але заспокоїтися таки не могли.
* * *
Минув місяць, і однієї ночі до хати Коркового сильно застукано, а коли він одчинив двері, до неї налопом всунулися чотири червоно-армійці на чолі з якимсь начальником. Як дикуни, з дикими лайками та погрозами робили трус, зламали долівку, повилуплювали кахлі з груб. Не знайшли нічого підозренного, а таки повели Коркового, нічого не поясняючи, до чека. Посаджено його в окрему тісну комірчину у півльо-ху. Там було вогко та холодно і сливе темно. Не міг зрозуміти, з чого та через що на його така напасть. Був на початку певний, що сталося якесь непорозуміння, і як не взавтра, так позавтра його звільнять. Та після першого допиту ся певність розвіялася. Допитувано його якось дивно й погано. Обвинувачення йому, на його думку, не зробили ніякого, бо те, що закидали, вважав він, не може бути обвинуваченням з погляду народного права і не належить до карної відповідальности. А проте слідчі дивилися на його ворожими та лиховісними поглядами та навскрізь низали його очима. Питали, чому не належить до партії, питали, як та де судив він народну владу і чим вона йому не подобається, не кажучи, звідки те чули. Сі питання дратували Карпа Никихворовича, він почервонів та похмарився, одповів роздратовано: «До партії не належав, та в нас такої партії й не було. Так не самі ж большевики на світі, більше тих, що большевиками не були».
При тих словах відчув на собі раптом блиск очей предсідателя, що зразу й зник, наче світ з потаємного ліхтаря.
—	За народню владу я і сам завжди був і не знаю, щоб досі десь проти неї щось казав. Та, заведено, як і за кожну владу, як що добре, то добре й казатиму, а що не добре, теж казатиму.
Знову той погляд перебіг по йому, нервуючи та ще дужче дратуючи.
—	А заходив до вас золотопогонщик? — несподівано спитав пред-сідатель. — Що ви маєте з їм?
—	Наймав в мене кімнату.
—	Коли?
—	Як білі були.
—	А тепер заходив чого?
—	За своїми речами,
—	Так чому ви його не затримали й нас не сповістили?
—	Се не моє діло. Я на те не наймався.
—	Ви так се понімаєте? — лиховісна усмішка скривила лице пред-сідателя.
—	Та й хіба я знав, що вам його треба?
—	Не знали? За такого білогвардейщика? — звів предсідатель високо брови і раптом подзвонив.
—	Одвести, — скомандував він двом червоноармейщикам, що вбігли на дзвінок.
Карпа Никихворовича знову вкинули до тієї комірчини. На самоті перегадуючи усі запитання та свої відповіді на допиті, він дедалі все виразніше усвідомлював, що становище його зовсім не таке вже безпечне, як йому здавалося. Притаскало тоді на лихо того охвіціра. Він зовсім і забувся за його. Та й якби він його затримав? Він же не шпик. А охвіцір той нічого собі людина... А тепер що за те буде? І йому пригадалися виразно погляди слідчих, і стало лячно.
Схопився, почав нервово ходити по комірчині, хоч вона й тісна. Та вартовий за дверима погано вилаявся:
—	Не можна ходити.
Спливали дні. Дедалі Корковий хвилювався та непокоївся дужче, але все ще не міг припустити, щоб його засуджено на смерть. За кілька днів повели його вдруге на допит, а коли допит скінчився і Коркового повели до арешту, предсідатель скинув очима на двох інших слідчих і спитав:
—	Как по-вашему? Я думаю, ліквідувати... Такіх советской власті нє нужно.
—	Да, слишком заборист. Свое мньніє имъет и потом же куда не нужно, свой нос совать станет.
—	3 таких болье контрреволюціонери выходят. Вы как, товарищ? — звернувся знов предсідатель до третього судді, що досі мовчав.
Той тим часом, глибоко залігши у м’якому кріслі, нишком думав про те, що йому за одну людину не варто сперечатися, а таки і небезпечно, щоб товариші чого не подумали...
—	Нехай, — відповів він, встаючи та солодко потягуючись.
—	Відіте, какой украйнізатор, — посміхнувся предсідатель, не дуже привітно скинувши очима на колегу, і, підписуючи розгонистим підписом присуда, додав:
—	Ну, так і я скажу про вашу украйнізацію. Нехай до которого часу.
Коли підписалися і інші, він склав на купку одинадцять таких присудів і, подзвонивши, віддав урядовцеві, що прийшов на дзвоник.
— Завтра прівесті в ісполненіє.
* * *
В чека щось забарилися, і було вже сім годин рана, коли повели на розстріл одинадцять вчора засуджених під конвоєм озброєних до зубів червоноармійців. Між засудженими були білі, були зелені, були й прості мешканці, йшов і Карпо Никихворович. Сонце підбилося вже височенько, осяюючи усе радісним сяйвом, пташки перелітали, цвірінчали, співали, молода зелень на траві й деревах радісно ясніла, подекуди дерева прибралися рясно квітками, вабили око красою життя, п’яніли солодкими пахощами. Понад їми тихо гули бджоли якийсь простий та любий мотив. Люди, що стрівалися на дорозі, злякано скидали широко розплющеними очима на сих людей і зразу ж одверталися та спускали очі додолу.
З того часу, як прийшли большевики, не вперше, а, мабуть, щодня відбуваються у Туапсе розстріли, скільки вже людей знищено, і усі мешканці вже знали, що має визначати такий кортеж. Стріваючи його, кожен лякався, відчував наче сором, але ніхто не кричав, не протестував, не кидався боронити... навіть родичі засуджених.
Засуджені, все більше люди молодого, дехто і надто молодого віку, йшли дуже швидко, майже бігли, немов поспішалися, немов хотіли, щоб швидше вже скінчилося се їхнє життя, якого так боляче шкода, та якого однаково не можна врятувати, а безнадійність дожидання неминучої смерти зробила з решти того життя страждання. Інші з їх мов пекли стрічних очима, повними докору за те, що задля страху за себе терплять сей глум над людьми та й над собою, бо їм доведеться жити з дня в день під тягарем та загрозою сього глуму.
Ріжні думки хвилювалися в головах сих одинадцяти, що на їх чатувала смерть, і в ріжні хвилини в кожного з їх здіймалися інші думки, з дивовижною швидкістю заміняючи одна одну. То бурхало в їх обурення на усе громадянство, на усіх людей за те, що не скинуть радянської влади, що дають панувати сьому нелюдському глуму, то, навпаки, допікали каяття та докори собі, в одних за те, що мало й не до кінця боролися проти большевиків, в інших за те, що одурені, поводилися раніше так, що й самі, не розуміючи, що роблять, сприяли перемозі большевиків. Часом в декого вкрадався лукаво сороміцький жаль на те, що не сиділи тихо, а змагалися за тих, хто тепер і пучкою не ворухне для їхньої оборони.
Карпо Никихворович йшов рівно, твердо ступаючи, з закам’янілим лицем і, мабуть, не бачив нічого поперед себе. В хвилю, коли дізнав про
присуд, ляк, що раніше шарпав його, враз гостро вибухнув та зразу і зник. Натомість спалахнула ненависть до большевиків за те, що дурять людей, що перекрутили та запаскудили те, що вважав він величним та гарним, за те, що одурили його й зробили з його знаряддя власної його загибелі. І так багатьох, не його самого... Ся ненависть бурхала з такою силою, що в значній мірі забивала свідомість наближення смерти. Думка про неї, хоч часто й виринала, та знову зникала. Ненависть забирала од неї увагу, справляла оману, що ще має щось статися, що життя не сміє перерватися. Не міг виразно уявити, що існує на світі вже останні хвилі...
Прийшов до ясної свідомости неминучого кінця аж тоді, коли поставлено їх під скелею проти одинадцяти націлених рушниць.
Та за хвилю лежало вже на землі одинадцять мерців.
СОЛДАТСЬКИЙ РОЗРУХ
Зимової доби, коли на селі без кінця тягнуться довгі темні вечори, в економії пана, на прикажчицькій кухні щодня збиралося кілька чоловік прикажчиків ще геть зарання перед вечерею.
Куховарка поралася біля вечері. У печі сполихало велике червоне полум’я і, одбиваючись на стінах, сягало аж у найтемніші закутки. По хаті хвилями розливалося тепло. Присутні здебільшого плели звичайні сільські теревені, але часом їх обгортав мовчазний настрій: не хотілося жартувати звичайними жартами, не хотілося ще раз згадувати знов про те, що робиться в економії чи на селі. Люди сиділи мовчки, налітали на їх спогади, вилися роєм та співали своїх тихих пісень про минуле.
Раз, після такої мовчанки, прикажчик Тарас Потурнак, гарний чорнявий чоловік, розповів товариству про те, що сталося у них у полку, коли він ще був у москалях, років з десять попереду.
Командир у нашому ескадроні був клятий та прицуцуватий: до кого причепиться, то вже вичухрає на всі боки, та ще й під очима понабива — якби хоч рідше, ще терпілося б якось, а то ж уїдливий, як ґедзь, — і не відчепишся! А й сам не митець який: мабуть, з усієї муштри тільки й знав гаразд, що на гавптвахту та на часи, а як балакає з тобою, то й видно, що ти йому не кращий за собаку. Так, як з собаками, і поводився, як собак, і годував, — собі з харчових усі гроші крав, а нам постачав помиї; жалування, яке воно там москалям жалування! — ми й того ніколи не бачили.
Отож раз — подав, мабуть, хтось звістку начальству — пішла чутка: їде! Зібрали офіцери своїх хлопців.
—	Покажіть, — просять, — себе маладцями, щоб вам і нам сорому не було! А вже як минеться гаразд, так ми вам на могорич...
Наш не так, — тільки нахваляється. Виставив нас у рядок та й каже;
—	Глядіть ви мені! А то й місця живого не покину!
Ну, нічого, розійшлись. Там днів два чи й три перейшло — приїздить генерал. Зібрались на смотр. Ті, другі, перехилили вже по чарці, та й думка така, що ось ще могорич буде, а нам — дуля.
Воно, конче, москалям не діло — служити треба однаково, та тільки 3 серця чоловік не буде дотепним, а нам же не досада на такого командира? От і вийшло погано: гірш за всіх наш ескадрон смотра відбув.
Нагоріло, мабуть, командирові, — другого дня, тільки вибіг перед ескадрона, зараз у крик, аж слина йому котиться.
—	Я вам покажу! Я вам дам!.. Вам не служби, вам могоричів треба!.. Ви без могоричів, такі та сякі, і діла не знаєте... Мало вас бито!
А він коня на всі боки сіпає та крутить, то до одного підскочить, то до другого, наче аж трохи у вічі не вскочить, та одно лається. Слухали ми, слухали, — тільки, як на лихо, чи йому причулося, чи й справді ззаду хтось зашепотів. Він ще більше розлютувався: вскочив у середину та кого попадя трощить по зубах!., одного, другого, третього... поки втомився. Так без муштри, а хто — і без зубів, ми й порозходилися. Нічого, йдемо, кожного зло бере. А тут по дорозі раз у раз зустрічаємо чужі ескадрони, — теж були на муштрі, але йдуть весело, передні пісні затинають. Кожне, збувшися найстаршого начальства, почуває себе весело та жваво... А ми ж то, ми!.. Ідемо собі, наче води у рот набравши, — не дуже, мовляв, і весело буде після такої ласки.
Зайшли у казарми. І вчора, і сьогодні, та вже скільки год мешкали ми тут — не дуже чисті та вбрані горниці, а здавалось, нічого, іноді зазнали у них і веселих годин. Але сьогодні кожний увійшов у казарму не з веселим серцем, кожного гнітила її неохайність, кожного дратувала неминуча потреба сидіти тут, почувати поруч себе ще когось, може й найкращого товариша, — але що до того?.. Самому, самому перебути своє лихо, хоч на хвилину вільно вилляти накипілу образу, тільки вітрам та чистому небу показати своє розірване зневагою серце. Навіть сама думка про те, що ми, мов та отара, загнані у казарми... Як?! — у ті самі казарми, що кожною плямою своїх стін, кожною цеглиною, покладеною у їх товсті мури, нагадують про нашу неволю, котрі й збудовано, мабуть на те, щоб позгонити нас сюди з усього світу та, відірвавши від родини, від коханої дівчини, від власної праці, забрати в нас останню волю і не знати, для чого, для комусь — не нам — відомої мети кинути на посміх якомусь ледащові!.. Хто він, де взявсь, з якої речі, якого права він коверзує нами?!..
Такі невеселі думки посіли наші голови. Круг бідного серця неначе обмоталась чорна гадюка і ссе з його кров, краплинами виціджуючи її з рани... Так нудно, так важко бідному серцеві — здається, все б зробив, щоб визволити себе, — так ба! Що вдієш, та й сили нема... Усі ховались один одного, кожне стереглося, щоб і не глянути на другого. Дехто полягали на свої ліжка, відвернувшись до стіни; біля кого не було стіни, повтикались у засмальцьовані подушки, щоб і не бачити світа Божого. По хаті не чути було нічиєї розмови; важка та смутна тиша налягла кругом, тільки подекуди, чутно було, зарипить розхитане ліжко або грюкне хтось, повертаючись, ногою чи рукою по дошках, і самий гуркіт той неначе виявляє роздратування...
Дехто вештався по хаті, шукаючи собі притулку... Даремна праця! Ніде не знайдеш спокою, ніде не збудешся чорної нудьги. Ліг на ліжко. Якийсь чорт не знайшов кращого місця, понакладав сюди шмаття, ніяк і лягти через його — і летить додолу їм самим попереду так обережно
складене шмаття... Але хто влежить отут, на цьому навісному ліжку?.. Тут душить ще гірше... І тільки вмостившись, він раптом схоплюється і біжить, та ж куди бігти? Чотири навісні стіни — і все! По дорозі зачепився ще за щось та спересердя вилаявся... Вийшов надвір чи підійшов до вікна — якого ката вони там радіють здуру? Не заціпить же отому бесурові, що не знать з чого й до чого співає пісень... гаразд, що горлатий! А в казармі душно та тихо, тільки й чути, що іноді хтось грюкне ногою, або ж через яку годину довгу, мов та осіння непроспана ніч надворі, коли вітер гуде й нагинає дерева, дерева гнуться додолу, риплять та стогнуть, а тонкі, гострі як ніж, холодніші льоду дощові краплини, забившись під свиту, ріжуть захолоджене тіло, — хтось вилається зле та тихо, іноді з якимсь вигуком, мов перехопленим у горлі чиєюсь дужою рукою, або зітхне важко та довго.
А все ж таки чимало було в ескадроні й таких, котрі, здавалось, не дуже зворушилися цією пригодою — звісно, люди не однакові: не всякого дошкулиш одразу. Дехто вилаявся та, скинувши вкупі з лайкою вагу з серця, заходжувався біля своїх справ. Були й такі, що їм, здавалося, було вже й зовсім байдуже. Такі збиралися грати в карти або заводили потроху балачку, відшукуючи собі веселої компанії, — але розмова їхня не дуже йшла на лад. Чи той смуток, що обгорнув одних, переходив і на других, чи, як заведено, веселе слово зупинялось перед чужим лихом, а коли зривалося з язика, то й самому, хто казав, здавалось не до речі, чи їм було соромно товариства — не знаю... тільки один по одному почали такі виходити з хати, тихенько ступаючи, неначе за яким ділом, ховаючи перед іншими справжні думки свої; або полягали спати, поміркувавши собі, що краще їм переспати нудну годину, а тоді вже своє нагуляти, коли, мовляв, виясниться. Але ж так їм і не довелося спати, бо сталося таке, чого ніхто не сподівався, не впадало нікому й на думку.
Був у нас один зовсім молоденький москалик, з новобранців, і чи його вже так зачепило, чи він такий кволий собі з роду, — тільки лежав він, лежав у себе на ліжку, увіткнувшись у подушку, а то зразу як стукне кулаком та в плач!., та й не то щоб плакати, а так, мов стогне, і плаче, й сміється, якось несамовито регочеться, неначе божевільний, а руками шарпає на собі сорочку та груди шарпає. Всі зараз кинулись до нього, обступили, хто побіг по воду, прискають його, напувають. Старий унтер сів біля його, заспокоює — так де вже там!., нічого не вдієш... б’ється, як той голуб у клітці.
Отак клопочемось — аж тут лихо! Де взявсь — ніхто й не бачив, як він увійшов — командир. Та сердитий такий. З виду ввесь зблід, наче той сніг, тільки очі поналивались та палають червоним вогнем, трохи не вискочать...
—	Що тут? — питає.
—	Та от, як бачите, — відказали, — чоловік занедужав.
—	Чоловік занедужав! — перекрививсь він. — Хіба не бачу я, яка в його болість? Мовчи, каналья! — каже до хлопця, — а то тут і вб’ю, мов собаку.
Так і справді замовк, тільки якось непевно. Підвівсь, губи тремтять, неначе його пропасниця б’є, чорні очі горять, мов вугіль. Щось хоче сказати — не вимовить... Хитнувсь раз, удруге, нахиливсь до командира вперед та й прошепотів тихо-тихо, але так, що чути було на всю казарму:
—	Ану, вдар!
Командир аж одступився.
І стало тихо-тихо, як у домовині, як тихо буває в церкві, коли мати ховає сина: попи проспівали останню молитву, мати впала перед труною спорядити коханого сина в далеку дорогу, вона заливалась сльозами, вона ридала над своєю надією, і не стало сили, не стало голосу, ані сліз, щось здавило горло, вона лежить перед труною, мов убита. Анітелень! — здається, люди зупинились дихати, тільки й чути, як гудуть мухи під стелею. Тиха-тиха пронеслась година, довга, як рік.
Лице командира все спалахнуло гарячим вогнем, але зараз і погасло... він ще дужче пополотнів, тільки десь глибоко в очах ледве жевріли дві сердиті іскри.
—	Згниєш у острозі... Взяти його на гавптвахту!.. А ти, стара собако, — обізвавсь від до унтера, — знатимеш, як... Та й вийшов.
Як підкошений, схилився сердешний хлопець на своє ліжко, зомлілі руки поспадали йому на коліна, голова зсунулась на груди, і ввесь вид покрився темно-зеленим кольором... «Пропаде бідний хлопець ні за цапову душу!» — стукнуло кожному в серце. Мовчки стояли ми, посхилявши голови, придавлені важкою тугою, жаліючи молодого віку, неначе перед карною шибеницею, де хижий кат ось тільки вкоротив комусь молодого віку... Усім жаль бідного хлопця, тільки він сам, здається, не жалів себе, у його серці не було вже місця для жалю, все воно поня-лося гнівом та помстою. Він високо підняв голову, витягся у весь свій високий зріст — здавалося, кожна жила, кожний мускул його стрункого тіла натягся та одубів, тільки ледве-ледве тремтячи під вагою величного, незвичайного людині почуття, яке доводилось йому нести.
Ще гнівливіший, ще сердитіший стояв поруч його старий, сивий, мов голуб, унтер.
Довгі важкі годи протяг старий під солдатською шинелею; серед ка-зармених стін посивів, молоді годи змарнував; вірою та правдою тягне третій десяток на огидливій службі; дві війни відбув, прийняв ворожі кулі і хреста на шию; багато бачив, багато стерпів; ніхто краще за його не знав військових порядків. Завжди спокійний, завжди рівний, він ніколи не
виступав аністільки за межу найстрогішої дисципліни і добре тямив, які кайдани накладала на його служба, але він склав свій погляд на неї, і кермуючись їм, ніколи не поступився ані на ступінь з тих окрайків волі, що лишила йому служба, бо, найкраще відбуваючи свої обов’язки, він пильно боронив своїх прав. Старого знали всі, сам генерал приязно вітався з ним, коли траплялося їм стрінутися; менші офіцери мимоволі поважали його, і ніколи не впадало їм на думку чим зневажити старого, навіть соромились скривдити перед його очима кого іншого. Усяка кривда спинялася перед цим чоловіком, і неправедний вчинок не знаходив кінця, а напасник почував себе ніяково, читаючи живий докір у мовчазному погляді старого служаки. Так звичайно люди, що ними керує не яке-не-будь почуття, а ясно складений погляд, мимоволі примушують поважати себе і схиляють перед собою усяку середню людину...
Грізно стояв старий, блискавками летіли з його очей іскри. Ось-ось, здавалося, закипить, заб’є і поллється гаряче слово з його вуст. Мов слушного часу, сподівалися ми того слова; десь далеко відлетів спокій з серця, тільки слово, немудре, яке-небудь слово — і натягнені струни порвуться, мов повінь через розірвану греблю по весні, зареве, закипить і поллється хвиля зневаженої волі, і кожний піде, не піде — полине за тим єдиним словом на край безодні, на вічний загин, боронити волю і честь. Але слово те не зривалося з уст старого унтера, величне почуття не знайшло ще собі виразної форми; воно шарпало серце, давило груди, давило горло, огневий стовп його ще не знайшов собі дороги та, здавлений у грудях, збирав пекельної сили, щоб і вихопитись пекельним вогнем.
Унтер не сказав того слова, не йому випало першою блискавкою роздерти чорну хмару, не йому довелося запалити серця. Те слово, та навіть і не слово, а так, якийсь кволий, неначе зморений стогін зірвався з уст одного, нічим не видатного москалика, котрому, либонь, зроду й на думку не впадало — не те, щоб вести перед, а навіть не поступитись чим-будь перед кожним. Тихій людині не під силу було знести велику вагу тяжкої зневаги. Не треба було великого розуму, щоб побачити, як знищили нашу душу, як зневажили нас, відбираючи останнє гірке право людське — плакати за нею, бідкатись на своє безталання, і, побачивши над своїми сльозами замість ласкавого слова піднятий батіг, він застогнав.
— Доки воно це буде? Що його робити?!
Неначе гук церковного дзвону, вдарили в наші серця ці прості слова, розчиняючи двері громадському гніву. Як перша краплина, упавши з хмари, веде за собою ціле море дощу та бурі, так і ці слова тільки хвилиною попередили розбурканий стогін усього ескадрону.
Хто перекаже, хто змалює словами всі ті думки, заміри, почуття, які чергою одно по одному переходили тоді над казармою!.. То була ціла хуґа, ціла зграя думок. Як сніжини у завірюху, як гайвороння на зимових своїх
грищах, розмаїті ті заміри вилися над нею. Ось-ось, здається, один з них опанував усіх: вже блищать очі, горять щоки, міцно стуляються кулаки. Подекуди чути грізні похвалки — і знов уже десь він згинув, пірнув у безодні інших думок, полишаючи місце такому ж недовговікому своєму нащадкові. Ось тільки одні аж тремтіли від гніву, а їх бліді, витягнені гнівом лиця світилися помстою; інші під впливом лицарського почуття оступитися за товариство та за честь неслись мріями на небезпечну боротьбу; ще інші, забувши всякий страх і кари, весело, мов діти, зривались рівнятися силами з дужою кривдою, дивлячись на цю справу, як на іграшку задля своєї молодої сміливости, що так несподівано обгорнула їхню пригнічену муштрою душу такими ясними веселощами.
А зараз відкілясь налетів острах. Хтось кинув слово про далеку родину, і встають згадки про маленьких діток, з’являється на очі засмучена, зомліла постать любої жінки, мов у самих вухах плаче повний пекучої туги голос старенької нені, як живий, пильно дивиться на тебе хмурий вид сивого батька, і тихо скотилася гаряча сльоза на довгі його вуси. Ці думки-мари линуть від серця до серця, відразу пригадуючись трохи не всім. На час задавлюють вони молодецьку сміливість, а острах за долю сім’ї, за її безталання, острах покинути коханих людей на холод і голод, на людську поталу, жаль покинути їх, залишити щастя своє — полохає серця й будить жаль і до віку свого молодого, примушуючи скоритися силі, стерпіти зневагу.
І тихшає в казармі. Але хоч тихшає, та ненадовго, — таки не всіх поборюють такі згадки, а в самому повітрі, здається, нависли цілі хмари насіння розруху, і доволі кинути кому кілька роздратованих слів, щоби знов прокинулися почуття образи, а згадки про неї, уразивши серце, натхнули нових сил та завзятости. Сумні пригадування, що викликали були навісний острах, тільки додадуть роздратування, нагадуючи, які тяжкі страти примушено нести тобі з доброго дива. Не диво ж, що острах не посів тоді нас, не взяли гору ті хвилини, коли він опановував душу, — ті навісні срамотні хвилини, ох які важкі були вони! Як мляво, погано, полохливо, немов з закованою волею, почували ми себе тоді! — а чесний герць, а сміливі заміри так піднімали нас угору, так весело було нам кохатись серед завзятих мрій, такими щасливими та дужими почували ми себе, почували силу й міць свою! Потроху й най-спокійніших перехопив спільний настрій, і — якщо попереду дехто ще спиняв громаду, направляючи її змовчати, — тепер вже всі одностайно понялись духом неминучого розруху. Але що ж робити? Як виявити своє обурення? Як провадити боротьбу з командиром?
Багато змагань, навіть сварки викликало це питання. Кожний раяв своє, ніхто не хотів слухати другого, і багацько перекидали усяких думок, поки обібрали одну. Громадське почуття колихалося, мов хвиля
за вітром. Хтось направляв убити командира, і спершу, здавалось, усі хилилися до такої постанови, але суворий вчинок цей недовго принаджував до себе. Незабаром збиралися вже шукати правди у начальства, але й ця думка не приєднала більше уваги. Цього вже було доволі, було й за нас, і перед нас, а пуття не було ніколи, то годі про це й балакати. Тільки потроху серед того безладдя, що панувало між нами, зродилася та думка, якій малося згодом здійснитися. Нарадили: другого дня, виходячи на вчення, убратись усім чепурніше, щоб не казав командир, якої б не вигадував муштри, слухати його більш, ніж поперед слухали, — але одно: всі повинні заприсягтись один перед одним, що ні зразу, ні потім, скільки разів не здоровкався б командир з ескадроном, ніхто не привітається з ним. Як же буде вибором викликати по одному з строю, нехай ті, кого викличе, сам на сам віддають йому всю належну шанобу, коли звернеться знов до всіх, — нехай знов мовчать, чим би він не страхав.
Така сталася тоді поміж нас постанова, і тоді ж таки побожилися ми один одному стоять на її хоч до смерти. Тепер же, поки що до діла, ніхто нехай не важиться похвалитися про це ані найкращому товаришеві.
Зразу потихшало в казармі, юрба розбилася на маленькі купки, — не було вже за віщо змагатись, зворушення наче поменшало, люди розмовляли тихо, часто переходячи на шепотіння, але кожен почував себе якось неначе нервово-роздратованим, якось зовсім інше, ніж завжди. Ніхто не ходив, не балакав так, як завжди, — якийсь нерівний, надірваний поспіх вбачався трохи не в кожному найменшому рухові: голоси в розмові перехоплювалися нерівними нотами, як нерівні були й ті думки, що переносилися в головах, обганяючи одна одну; сміх відбивав тугою, сумні пригадування перебивав часом якийсь непевний регіт.
II
Саме тоді я, старий унтер та ще один товариш — Василь Халява задумали піти трохи розважитися до одного шинку, куди зрідка були забігали москалі, коли випадав вільний час та зайві гроші. Нам ніяк не хотілося спати, не терпілося й сидіти в казармі; як усе буває, люди, дожидаючи чогось надзвичайного, не знають, як перебути години, що мов поснули. Все, що трапляється в такий час, здається таким звичайним, давно відомим, нудним, завжди люди серед таких обставин не знають, як перебути час.
Шинок, куди ми прямували, був не зовсім простим шинком; кімнат була не одна, всі здорові, скрізь у них понаставлювано невеличких столиків і біля кожного декілька ослонців, стіни обклеєні шпалерами. Правда, все те було засмальцьоване та обідране, але задля бідної сіроми, от
як ми, і те вже здавалося великою розкішшю, на яку зважувались не повсякчас, а зрідка, як у свято. Тепер, не вмовляючись, мов ненароком, утрапили ми прямо сюди, минаючи другий звиклий нам шинок, зовсім простий, як і в нас на селі, з однією тільки хатою, з лавками попід стінами і з барильцем горілки на столику. Справді, на завтра в нас збиралося свято не свято, а щось, мабуть, ще більше.
Ми йшли мовчки. Унтер відрізнився та йшов трошки ззаду, схиливши голову, неначе щось роздивлявся на пішоході. Я теж десь далеко мріяв думками, а Халява все тулився до мене ближче, немов боявся відбитись від людей. Молодому хлопцеві, очевидячки, хотілося балакати, та не йшли слова на думку; проте він не втерпів, і хоч зразу видко було, що сказав, аби б тільки не йти мовчки, спитав у мене про те, про віщо й я сам давно вже забув.
—	А що, чи пошила тобі Маруся сорочку — ту, що тоді обіцяла?
—	А що тобі? Знайшов, коли згадувати!
—	Та то я так...
Знов пішли мовчки, але Василеві не мовчалося — йому було якось ніяково, хотілося розважити себе розмовою, на його почали находити сумні думки, становилося моторошно, він починав лякатися завтрашнього та все горнувся до мене, наче мав надію набратися від мене сміли-вости. Але його острах, хоч він і не казав нічого, мов пошесть, липнув до мене. Я ще не боявся, але я починав відчувати, що біля його і я можу злякатися. Це мене дратувало, я починав сердитись та наддав ходи, щоб одрізнитися од Василя. Ходив я дуже швидко і конче б попередив Василя, але той не хотів зоставатися на самоті і підтюпцем поспішав наздогін. Я сердивсь ще дужче, забуваючи нашу умову йти вкупі.
—	І куди ти так поспішаєш? — спитав Василь.
—	А що?
—	Та я не збіжу!
Я промовчав, сердите слово затнулося.
—	Слухай, Тарасе, — обізвався він знову, — чи ти не знаєш, що нам за це буде?
Я придивився до його — він блукав десь очима, відвертаючи голову набік.
—	А ти не бійся, — відповів я насмішкувато, — більш копи лиха не буде...
Він неначе куди захапавсь, забалакав швидко та дрібно, палко зріка-ючись такого наговору.
—	А хіба я боюсь? Хто тобі сказав? Я тільки так, питаюся... Адже треба знати, треба ж знати, що може бути, а те... вже неминуче... Чого ж боятися?.. Гірш не буде... Терпіли-терпіли, та вже й годі... може таки і його скинемо.
— Ну, це, мабуть, навряд... чи скинемо.
— Хоч не скинемо, сорому збудемося, за себе постоїмо...
Але я вже не слухав, я стежив за своїми думками, що їх перебила ця розмова; чогось його завзяття здавалося мені нещирим, не прихиляло до його.
Незабаром дійшли ми до шинку. Знадвору шиноцький дух трохи вдарив у голову і світом засліпило очі. Ми пішли поміж столиками, шукаючи вільнішого місця, і посідали у крайній невеличкій кімнаті, де не було нікого з чужих. Василь по дорозі стрівся з якимсь знайомцем своїм і спинивсь на часок біля нього. Ми з унтером пішли далі. Василь недовго барився; поки нам унесли закуску, він вже був тут. Відразу не можна було й пізнати його: він знов став аж надто жвавий, весело реготався й нахилки витяг три чарки.
—	От, хороша людина! Люблю! Ви бачили? Там такий... що розумний! Завзятий! — вихваляв він свого знайомця.
—	А мені не вподобався, — обізвався унтер,— якась пика неподобна й одягнений не по-людському, як одягаються непевні люди...
—	От так! А я хотів був його сюди привести...
—	А навіщо він нам? Ми й від своїх сюди пішли...
—	Ну, як хочете, — і, покрутившись трохи, вихиливши ще чарку, Василь знов зник.
Ми сиділи та пили — то мовчки, то балакаючи стиха. Василь кілька разів прибігав, але йому не сиділось... покрутиться-покрутиться та й побіжить. Він швидко зовсім сп’янів. Незабаром ми побачили крізь двері, як він з тим чоловіком виходили кудись з хати.
—	Чи не лихо ж з таким п’яницею? — сказав, нахиляючись до мене, унтер, — гляди, ще похвалиться, піде поголоска.
—	Треба покликати, нехай тут сидить... Василю! — гукнув я.
Але Василь не чув. Я кинувся завертати його, та їх не було вже в хаті — вийшли на чорні двері. Довелося бігти туди. Зі світу наткнувсь я у темряві на перекинену догори ногами помийницю, трохи не впав, і зразу втрапив у якусь смердючу калюжу, що стояла повз самі сінешні двері. Відкілясь знизу несло, аж душило, гарячим духом не дуже гарних страв. Мимоволі зморщившись, я мерщій вийшов на двір. Тут, біля самих дверей, побачив я Василя та його знайомця. Вони палили цигарки й, очевидячки, замовкли, тільки зачувши ходу, нетерпляче чекаючи, поки зостануться самі, та пильно, але якось скоса, мов крадькома, позирали на двері.
Надворі було темно й, негаразд добачаючи, я спитав:
—	Василю, це ти?
—	Я! А що тобі? — відказав той неохоче.
—	Ану ходім! Унтер кличе...
—	Іди! Я зараз...
— Ні, він звелів тягти тебе ту ж годину!
Василь, здається, почував себе зі мною якось ніяково й не насміливсь суперечити. «Я зараз, зараз до вас...» — обізвавсь він до свого приятеля і, зігнувшись, неначе зловлений у шкоді, поплентавсь за мною. Його приятель, почекавши хвилину, кинув цигарку та теж почвалав за нами, але держався позаду, трохи осторонь.
Прискорюючи ходу, я напавсь на Василя, випитуючи, про віщо вони балакали.
—	Признавайся! Чи ти вже розказав тому?
—	Та ні, я тільки так...
—	Що тільки так?
—	Я тільки про те! Як нас командир зневажив.
—	Ет! Треба було дуже? Ну та ще що?
—	А що ж ще? — перепитав він, вразившись.
—	Я кажу, про завтрашнє — нічого не балакали?
—	Ні, я нічого, то він тільки...
—	Ну?
—	Казав, що такої зневаги не можна стерпіти, раяв чим-небудь виявити себе, оступитись за свої права.
—	Який меткий! Чи твій приятель часом не з шпигів?
—	Ти ще що вигадаєш! — образився Василь, — хіба ж я дурний? А з шпигами я не знаюсь...
—	Чому б пак і не так? Та кого б же їм і дурити, якби таких, як ти, не стерегли... Ти признавайся краще: ще що казав? Бо щось треба робити.
—	Та тільки щоб не мовчати, я збрехав йому, ніби б то була думка, та не згодились...
—	От ледащо! Розказуй усе!
—	Більш уже нічого не казав...
—	Не брешеш?
—	Ні, справді.
—	Гляди мені! Гірше буде!
—	їй же ти Богу!
—	Ну то ходім!
Ми й не стямились, як за розмовою зупинилися. Тепер я повів Василя до старого. Цей, як почув, дуже розсердився.
—	Правду, — каже, — люди кажуть, що краще з розумним загубити, ніж з дурним знайти. Хто нашкодив, а ти роби, що хоч!.. Як на твою думку, Тарасе: чи не закликати б його приятеля, — гримнув він на Василя, — роздивимося, що воно за цяця... та коли що, то чи не напоїти його так, щоб і до обіду не проспався?
Василь сидів ні в сих ні в тих, але, почувши останні слова, зараз схопився:
— Коли хочете, я зараз покличу!
— Сиди вже та не рипайся!
Той так і присів, схиливши п’яненьку вже голову на стіл,
— Не хочете, то й не треба... Я знав, що робив... Знайшлись хто навчати!
Радячися зі старим, ми побачили, що Василів приятель все походжає назирцем коло дверей, та й почали розмовляти тихше... Але ж не встигли гаразд розміркувати, яким би побитом закликати до себе того чоловіка, як несподівано він і сам завернув прямо до нашого столу. Підходив він, ступаючи дуже вже швидкою й нерівною ходою, мов, зразу наважившись, боявся, щоб сміливість не покинула його так несподівано, як і прийшла. Ледве наблизившись, почав він якось поспішно говорити, але спочатку страшенно плутавсь, не знаходячи слів.
—	Дозвольте, господа, посидіти з вами!
—	Сідайте, просимо покірно!
Тепер ми роздивилися його гаразд. Він був середнього зросту і вже не такий молодий. Низький, рівний лоб, гострий, довгий ніс нагадували якусь маленьку пташину. Блідий з обличчя, з очима, неспокійно блискучими, білявими кучерями, з першого погляду він не прихиляв до себе. Неохайно вбраний, сидів він у хаті в дуже широченному шлиці, колись чорному, тепер уже зовсім рудому.
—	Я, господа, до вас... Тут, як я чув од Василя, — він мені приятель, Василь, — у вас вийшла одна штука... Він казав мені, як зневажив вас командир, а проте буцімто ви хочете змовчати.
—	Атож, — обізвавсь унтер, гостро придивляючись йому в вічі, — що ж, по вашому, треба б робити?
—	От ви кажете: що?.. Ні, ви самі не думаєте так, ви тільки навмисне мені кажете це... Може, я здаюся вам яким-небудь зрадником, нишпоркою, так борони мене Боже!.. Ніколи, ніколи не пішов би я на таке діло... Ви спитайте Василя, спитайте інших, мене знають... Я тут служу в суді писарем... колись у гімназії вчився, не дійшов курсу, сам за правду постраждав... звуть Іваном Хведоровичем... А що робити? Хіба ж можна таке стерпіти? Та й доки його терпіти?.. Прийшов час виявити всім, що ми хочемо волі, що за волю ми все віддамо, без цього вони не схаменуться та й ні задля чого їм буде схаменутися, бо вони не поважають, не шанують нас, і самі ми винні! Подивіться, як по інших краях люди весело, жваво йшли, своє життя за волю несли! А в нас ще й досі сплять... Сором спати!
—	Слухайте, добродію, вип’ємо краще кухоль пива, прошу покірно! — обізвавсь до нього несподівано унтер, наливаючи в кухлі всім. — Може й справді ви щира людина, та де вже нам теє второпати, що ви кажете! У нас так: звелить начальство — повинні слухати. У нас дисципліна — чули ви про неї? А те, що по чужих краях робиться, коли там і справді так, те нам не личить, нам і дома аж надто добре, а хоч що — як, наприклад, сьогодні — і трапиться, перетерпіти треба... Самі здорові знаєте: на віку — як на довгій ниві. А от чарку-другу з гарною людиною вихилити, це по-нашому... Прошу покірно! — і унтер підсунув ближче до Івана Хведоровича його кухоль.
Той аж схилився з такої відповіді, але взяв свій кухоль і з великою жадобою випив його. Ту ж мить, припрохуючи, унтер налив йому знову:
—	Знаєте, добродію, жити треба, от що, а те все минеться, сама правда зостанеться. Милости прошу, вип’ємо з нами! — і, стукнувши кухлями, всі вихилили.
—	Тепер би горілочки, — промовив старий, — давно не гуляв, треба б на старість задля нової знайомости й погуляти! Чув, малий! — гукнув він на лакейчука, — а принеси нам лишень пляшку горілки!
Івана Хведоровича вже розібрало, знати було і на очах, і на мові. Він сп’янів якось одразу, і хоч пив ще й попереду чимало, але тепер, увесь зворушений розмовою, він неначе втратив силу боротися з оманою горілки.
—	Так, так, — бубонів він, — ви гарні люди, видко зразу, що ви щирі люди, гарні люди, але ще не дійшли... ще не прийшов час... Ви ще не тямите, що то за воля, чим задля неї поступитися треба...
—	Так, так, — відповів йому весело унтер, — ми справді ще не тямим, ще не дійшли... Але скажіть мені, будь ласка, Іване Хведоровичу, як вам здається: щоб воно було, якби ми?..
—	І то справді, — промовив Іван Хведорович, мов аж тепер ця думка вдарила йому в голову, — і то справді — що з того? Нічого! Поб’ють, пов’яжуть, позасилають... Ні, не прийшов ще час... Але треба весело йти на смерть за волю, жваво, як по чужих краях.
Тим часом ми все чаркали та чаркали. Живо випили горілку, та ще пива.
—	Ну тепер годі, — промовив унтер, — спасибі за кумпанію, Іване Хведоровичу! Нам треба йти, і так уже строк прогаяли, доведеться крадькома в казарму входити. Гей, хлопці! Гайда! Щасливо, Іване Хведоровичу!
А Іван Хведорович вже лежав, схилившися головою на стіл, і ніяк не зміг підвести її. Ми потрусили йому руку, він щось пробубонів, підвів був трохи голову й очі та й знов схиливсь.
—	От так краще, — сказав унтер, виходячи з шинку, — нехай собі спить на здоров’я! Хоч він і справді, здається, не нишпорка, та дуже щось балакучий, до пари нашому Василеві, а таким іноді спати дуже личить.
Та й дурний же, нівроку йому! Десь, хто його зна, взявсь, а хоче, щоб перед їм кожен свою душу й думки розвертав!.. А так немовби й нічого людина, щирий, здається, хлопець, тільки, мабуть, розумом своїм дуже пишається — таке, що хоч зараз і вчити нас, дурнів... Бач: по інших краях весело за волю йдуть... Не знаю, як там, а і в нас колись, може й більше було цього... були такі, що вмирали, і весело вмирали, та не така в їх злада була, не така снага, не серед таких обставин... Диво, що ми підемо завтра не дуже весело, коли знаємо, що з усіх наших заходів, з усього лиха, яке доведеться нам витерпіти, не вийде нікому ані на крихту краще... Справді, одиницями йти на мільйони — чисті дурощі... мимоволі, брате-голубе, мимоволі сум візьме. Ти чув, Тарасе, як бучно почав, як тихо скінчив: «справді, — каже, — що з цього буде?» Каже: «треба показати їм!» Кому, що показати? Ні, він таки дурень, Тарасе! А може й ні, може й справді покажемо, — та зовсім не в тім річ, для мене не в тім головна річ. Я хочу собі показати, перед собою виявити, що не задавили ще душі моєї, що ще маю і я які-небудь права, що і я ще не дам знущатися з себе, і хоч до смерти боронитиму себе, що не доживу я такого сорому, щоб за шматок хліба, за злиденне життя віддав свою волю й свою честь...
III
Другого дня, прокинувшись уранці, спочатку я зовсім і забувся, де я і що зо мною. Декотрі з товаришів уже прокинулись і неначе кудись виряджалися, але вбирались мовчки, як до якої-небудь значної справи. Я пролежав яку годину, якось нестямно позираючи навкруги. Щось мов не так, як щодня, — чи що було, чи буде? А пригадав, аж у голову вдарила згадка, і я зразу скочив та почав одягатись.
Ранок випав сонячний, веселий, сонце так і грало в блакитному повітрі і, кидаючи цілі снопи золотого проміння, все заливало своїм веселим сяйвом. Застигле повітря ледве-ледве колихалось дрібними хвилями, наче жар на гарячому вугіллі, наче море тихої доби, коли легесенький вітрець тільки зрідка змахне та зворушить його своїм легким крилом. Веселий гомін ранку вкупі з м’якими його пахощами так і лились у душну казарму крізь розчинені вікна, так і линули до серця, обгортаючи його ясними веселощами, піднімаючи його кудись високо від усього гидкого на землі.
Чи то сила ясного ранку, чи спочинок зі сну такий мали вплив на мене — не знаю; тільки тепер почував я себе зовсім жваво та сміливо, не було й сліду вчорашнього знесилення. Так, здавалось, і всі, — знать і на виду, знать і на ході.
Швидко прибравшись, вийшов ескадрон на майдан, куди звелено було унтерам щодня згонити москалів на муштру та чекати там командира. Майдан той був уже за городом, трохи від його відійшовши. Рівний та зелений, оточувавсь він з двох боків лісом, а третім краєм кручею скотився у прозору річку, що гадюкою поплелась поміж зеленим розломом, уквітчаним розмаїтими купами дерева, лози та очерету.
Недовго довелося нам чекати тут командира. Ледве ми встигли зібратися та знов перепитати й запевнитись один у одному, коли, бачимо, їде вже й він.
—	Глядіть же, — перебіг шепіт по ескадрону.
—	Авжеж! — перекотилося луною у відповідь.
Всі мерщій поставали по своїх місцях, вишикувалися. Я й забув сказати, що ми на той час повдягались у нове празникове вбрання, а в кого були, поначіплювали хрести та медалі.
Командир наближався тихо. Він навмисне розпалював коня, а баский кінь так і звивавсь усією вродливою постаттю, весело граючи та манівцями наближаючись до нас... Командир поглядав на ескадрон, не добачаючи, мабуть, нічого надзвичайного. Він визирав доволі веселим, і, певно, другим разом ми були б радісінькі, побачивши його таким, але тепер нам було байдуже до цього, тільки й хотілось, щоб він скоріше над’їхав. Але ж, — як часто буває тоді, коли пильно ждеш чого, — я й не постеріг, коли той справді над’їхав, тим почувши над вухом.
—	Здорові, реб’ята! — я аж затрусивсь.
—	Здорові, реб’ята! — гукнув командир знов удруге і вже, видко було, з серцем.
Ніякої відповіді.
—	А! — прогарчав уже командир, — а! знаю я, хто тут біля вас походив! Та не буде по-вашому, не буде! Здорово! Кажу вам, ледарі, волоцюги, бунтарі, соціялісти, такі-сякі, а то постріляю отут поганців до одного!..
Анітелень.
—	А! — просичав він знов, сіпаючи коня так, що бідна скотина знялась гопки. — Наліво кругом марш!
Ледве він вимовив, увесь ескадрон повернувсь і справив команду якнайкраще.
—	Вільно! Шагом марш!
Вийшло незгірше.
Ще та ще, багацько перекидав він усякої муштри, томив і людей, і коней, та й сам підбивсь, поки ми почули команду:
—	Стій, рівняйсь!
Ту ж мить усі стояли, мов приковані.
—	Здорові, реб’ята!
Ані пари з уст.
—	З першого зводу правий виходь! Здрастуй!
—	Здравія желаю вашому високоблагородію! — гукнув аж надто вже гучно, мов викрикнув, молоденький москалик.
—	Наліво кругом, марш! Стій! З третього зводу лівий виходь! Здрастуй!
—	Здравія желаю вашому високоблагородію! — знов ляснув усім в уха якось недоладно вигукнуте слово.
Перебрав так чимало.
—	Здорові, реб’ята! — знов гукнув він.
Не чути нічого. Хоч би десь хоч один, а то всі мовчать.
Командир, бачилось, зовсім не сподівався цього. Він зразу пополотнів, — знать було, що він страшенно злякався, дужче злякався, ніж розсердився, але ж він розсердився страшно, розсердився без міри, без краю.
—	З першого зводу правий, виходь! Та здорово! Так тебе, так, здорово! — аж сіпнувся він йому назустріч.
—	Здравія желаю вашому високоблагородію! — ледве вимовляв бідний москаль, стогнучи під кулаками, що так і сипалися йому в лице, вже вмите кров’ю.
Од бійки командир розлютувався ще дужче; посатанілий, кидався він на москалів з кулаками та лайкою то на того, то на іншого.
—	Здорові, реб’ята! Здорові, реб’ята! — гукав він, мов несамовитий, але тепер ще менше можна було сподіватись, щоб ми одумалися.
Забачивши кров, ми й самі розлютувались... Ще хвилина — і, здається, ніхто б і не зчувся, як, забувши всяку умову, ми б кинулись та забили б свого командира без галасу і без крику, хоч хижо та тихо. Та командир сам впору спинив свою руку.
Ні, не перекажу, браття, того, що почували тоді і я сам та, здавалось, і всі! Знов та знов перегадуючи той час, я ніяк не зберуся з думками: вони насувають одна по одній, чіпляються одна за одну, губляться в голові, але все здається якоюсь маною, ніщо не пригадується виразно, як би треба. Пам’ятаю, так було і насправжки, ще й тоді ми бачили й не тямили гаразд, що діялося перед очима. Але, мабуть, було тоді у нас щось, що мало спинити лютість навіть нашого командира. Чи то втомило його те, що не здолав він видушити з нас нічого, що хоч би трохи нагадувало, буцім ми зослабли у боротьбі з ним? Справді, обізвись ми тоді хоч найбільшим бунтом, кинься до його з голими шаблюками — він, здається, був би радніший, ніж бачити перед собою таку холодну, величну нерухомість цілого ескадрону, де, певно, були й найслабшого духу люди, — бачити її, мов наперекір усім змаганням своїм, саме тоді, коли сам він схвилювався до остатнього краю, коли попустився на те, що покликав на герць із собою москалів, до яких ставився з таким презирством.
Е, браття! Багато дечого навчивсь я за той один час. Впізнав те диво: що може статися з чоловіком, — як може перекраяти його, перевернути за одну хвилину. Ввесь вік пережив чоловік, вважаючи себе за розумну людину; ввесь вік думав і робив, як знав, і ніколи не впадало йому на думку, що він негаразд чинить, негаразд думає — здавалось, не мав і глузду до того, щоб розглядіти праведну стежку. А прийде час, і — за приводом якої пригоди — несподівані думки посядуть безжурну голову, сполошать заколихане серце і хоч не перероблять вони того чоловіка, не покращає, може, він з тих думок, може, ненавидітиме і гнатиме їх геть од себе — та скують вони йому руки, зціплять губи, виймуть волю в чоловіка та дадуть спромогу правді побити силу...
Так і тут. За хвилину ще командир перед усім ескадроном без сорому і страху катував одного з нас, ще лунав над головою виляск рукою по лиці, ще, дратуючи, озивалась зневажлива лайка... А це одразу не чути та й не чути, — мов прибитий, замовк командир. Ми й не стямились гаразд, ми ще ждали — він кинеться знов скаженіти, і, коли хочете, вже й бажали цього... Але потроху і нас почало розхолоджувати...
Дивимось: стоїть тільки що битий москаль перед фрунтом — командир не звелів йому, мабуть, забувся, йти у стрій, — а командир вже не коло нього... Він від’їхав уже на бік і став, схилив голову, думає щось, а притомлений кінь теж похнюпивсь ввесь, журливо схиливши голову, неначе і його опанували та прибили важкі думки...
Сонце весело сміється на небі, сміється по зеленому килиму майдану, серед квітчастих стін гаю сміється у сивих кублах туману, що послався геть-геть по степу за річкою, а жайворонок, мов зачувши святу тишу, дзвенить високо, над самими головами, своєю срібною піснею. А серед цього раю таке пекло так близько...
Так минуло кілька хвилин.
Перегодом знов чуємо команду:
—	Унтер другого зводу, виходь!
Ми так і нашорошились. Тихо, повагом вийшов наперед старий унтер і, спинившись перед командиром, віддав йому честь. Білий геор-гієвський хрест блищав у його на грудях, а сам він так і уп’явся, неначе пронизував очима командира.
—	Чув, старий! Що це тут робиться?
—	Не можу знати, ваше високблагородіє!
—	Брешеш! — так і скипів командир, увесь тремтячи з великого гніву, — брешеш! — аж стогнав він, зціпивши зуби, — ти краще за всіх знаєш, бо сам ти тут поводатарь!.. Та не минеться тобі! Пам’ятай, тебе першого на суді згадаю... та й тут, та й тут! — він нахилився, щоб ударити унтера!
— Погляньте попереду, ваше високоблагородіє, на хрест! — спокійно та суворо спинив його унтер, показуючи собі на груди. — Ви не маєте права битись, а на суді — то інше діло, там уже краще й побалакаємо. Думка така: не минеться нам, та буде й вам, — на всіх кари стане.
Спокійний голос унтера знов, мов чарами, придушив командира. Наче замовлений, зразу посадив він коня, годі вже й битись... Знов якась думка осяяла йому голову. Він аж махнув рукою та, злегка зворухнувши вуздечкою, від’їхав двоє-троє ступінів, не дивлячись ні на кого. Він ще дужче зблід, глибоко позападали очі, обличчя зробилося притомлене та змордоване марно страченою боротьбою та непевністю. Через силу він ще раз підвів очі на унтера, що зостався нерухомо стояти на місці, і знов утопив їх кудись у безкрайній простір.
— Ну, — спитав він стиха, ніяково осміхаючись, — хоч, скажи мені, старий, з чого й до чого воно це сталося?
— Пригадайте, ваше високоблагородіє, — відповів цей йому, — у чиїй кишені бряжчать наші крівавицею зароблені гроші. Пригадайте ваші повсякчасні бійки та лайки, а найгірш усього ті зневаги, те презирство, що з ними ви завжди ставилися до нас та поводились з нами. Додайте сюди ще ввесь учорашній випадок, то невже не розумієте, з чого й до чого так сталося? Може, хоч тепер ви впевнилися, що перед вами й під вашою командою терпіли тяжку наругу такі ж, як і ви, пане, люди, а не якесь бидло, за яке ви досі вважали нас. Така думка — це хула, пане!
—	Ха, ха, ха, — зареготавсь командир, — бач, дурний, думає справді великомудро глагола. І хто вивчив тебе, стара собако, так розмовляти з начальством. Гаразд, що знаю тепер першого бунтаря!.. Так що ж, хлопці? Здорово, чи ні? — ревнув він на ескадрон.
Хоч би який дурний кінь заіржав йому у відповідь, а то ж — ані звуку.
—	Ну, то щасливі!., до часу... до суду!.. Побачимо, що ви під кулями забалакаєте!.. Чи не пом’якшаєте!.. Так не хочете здоровкатись?
Знов — нітелень.
—	І не треба, іроди! — і, вдаривши з усієї сили коня, командир побіг ускач геть від нас у город.
Ще кілька хвилин постояли ми нерухомо на місці. Кожного вже надто стурбували думки і про те, що було, і про те, чому малося бути. А проте потроху подекуди почулась розмова.
—	А погано, брате!
—	Що й казати, справа кепська!
—	Хоч би він де здох по дорозі!
—	Бач, небагато схотів, — засміявсь хтось, — та так, голубе, й дурневі не щастить.
—	Цього, хлопче, ніяка доля не витягне!
—	Не клопочись! До суду доживе!.. Тебе першого до дідька справить, — сміявся хтось ззаду.
—	Так чого ж ти шкиришся, хіба тобі любо? — насупившись, відгризнувся перший.
—	А ти ж думав як? А журитися, таки не журись, не ти перший.
Ой гоп, старий, не журись Та до мене пригорнись!
Тоді будеш журитися, Коли будеш женитися.,, — затяг він веселої.
З другого краю ескадрону, зачувши спів, вискочив з фронту другий москалик і, умить скочивши з коня, підтанцьовував приспівуючи: Ой гоп, та помалу!
Та пошила штани з валу, —
Як пошила, то й наділа, Кажуть люди, що до діла...
—	Не пустуйте, хлопці! — гримнув на їх унтер, — до казарми треба їхати.
—	Е ні, так не можна: попереду, браття, треба до шинку звернути — командирські могоричі випити...
—	Згода! Згода! Якби-то не треба? Не в помиї ж виливати командирську ласку! Заїдьмо, вип’ємо наостаннє, та й у казарми! — зачулися голоси.
І подались.
Оповідавши це, Тарас на хвилину замовк, зажурений своїми згадками.
—	Скажи ж на милость, — спитав його тоді табашник Андрій Неминущий, що дуже пильно слухав Тарасового оповідання, — яким же ти побитом вийшов з цієї рахуби цілісенький та балакаєш тепер з нами, а не теліпаєшся на шибениці, або не шукаєш під землею золота?
—	Нас тоді не судили.
—	Дивно щось, і не розберу.
—	Справді, дивно. Дивно тобі, дивно й мені, а проте воно так — не судили... Прийшли ми тоді в казарми вже трохи під чаркою. І не те, щоб було дуже страшно, абощо — ні, навіть якісь дурні веселощі напали: так собі жартуємо та таке-сяке, базікаємо, а все ж таки часом сумно стане, смуток обгорне. Аж це вже надвечір облетіла казарми звістка, що командир — вмер.
—	Як-то вмер? — аж підскочив Андрій, — отруїли?
—	Ніяк було б, та на це й не важились, а, мабуть, або сам отруївсь, або з серця та з переляку згинув. Сполошилась казарма, один до одного
 бігає, розпитує, і радіють та ще не ймуть віри, бояться: може, ще брешуть... А вийшло направду, знайшли з кого й чутка пішла — командирський денщик. От що він нам оповів:
— Приїхав, — каже, — командир додому страшенно хмурий, — прямо, не підступай! Обідати не схотів, просто пішов у свою хату та й зачинивсь. Ми вже всі мовчимо, кожне забилось у свій куток, ввесь дім навшпинячки ходить. Коли це перегодом, година чи й більше, чую — гукає на мене: «Запрягай коні!» А він щодня у ліс полювати їздив. Нема що робити, запріг. Сів він, поїхали. їду я та диву даюся, знати, йому халепа... Було, як везу, то коли не лає, так у спину б’є, а то ж хоч би раз... Я ще радію, тільки й страшно, аби б не здумав прогаяного нагонити... Вже у ліс уїхали, вже б і стати час, — мовчить, нічого не каже. Думаю собі: мабуть, спить... Будити чи ні? Треба, мабуть, щоб гірше не розсердився... Обернувсь трошки, дивлюсь, він очі заплющив. Ваше високоблагородіє! — кажу — вставайте! Мовчить. Я вдруге, дужче — не чує. Торкнути б рукою, та ще битиме. Хай тобі біс! — думаю. Хотів уже далі поганяти, та придививсь — щось він непевно визирає. Моторошно мені стало... Торкнув його мов знехотя рукою, а в його й руки холодні... Я як галасну! — а тут ще на мій галас як сполохається гайвороння! Як здійме крик!.. У лісі темно, а я мерця везу... Такий мене острах узяв, аж волосся сторч угору стало! Скочив я скоріш на козли та б’ю, жену коні — не зчувся, як і додому прибіг...
—	Ну, — спитав знов Андрій, — що ж з того, що він умер, а ти ж як з-під суду випручався?
—	А звісно, як умер, — жалітися нікому було, а друге — начальство само заховало, аби до старших не дійшло...
—	Щастя ж твоє! — засміявся Андрій, — легенько минулося! А що б же ти думав, якби у суд потягли? Скалічив би життя з дурощів, ще, може б, і вбили... Добру б виграв тоді справу...
Довго мовчав Тарас. Викликані розмовою в голові його думки не давали йому відповісти Андрієві зразу. Тільки згодом почав він відказувати, спочатку повагом, мов думаючи над кожним словом, дедалі все гарячіше та палкіше, зворушений глибоким почуттям:
—	Нехай пропав би, нехай би і вбили, і потягли на шибеницю чи під кулі — що ж з того? Ех, брате Андрію! Хіба жити, аби жити? Що то за життя — тягти на плечах безмірну вагу, яку б не здумали накласти на тебе, та ще й терпіти все, що б не вигадало якесь абищо?.. Хіба легко знати і бачити, що нікому не впаде й на думку спитатися в тебе, чи згода ж твоя слухати чиїхсь чужих примх?.. Чи не краще ж хоч раз глянути чортові в зуби та не дати знущатися з себе? Може, скажеш: нічого не вдієш, тільки й сам ще загинеш... Так що? А хіба не женуть нас на війну, ще ми
-і — т ->
і не знаємо, за віщо? Хіба не гинемо ми там без ліку й без дяки? Адже женуть нас туди, і йдемо ми на смерть слухняні й покірні! Хіба й тут не женуть нас, куди схочуть, і в завірюху, і в дощ, коли добрий господар собаки не вижене з сіней? Хіба ж не мремо ми серед таких обставин, як мухи? То чи не краще ж самому, хоч уже знаючи задля чого, глянути у вічі смерти, так своєю волею, так за своє ж діло, за свою честь та волю змагаючись? Ні, брате! Хоч раз за все життя треба насміти, щоб знати за себе, що не всьому ти скоришся й не все можна забрати в тебе!..
Тарас замовк.
—	Чи ще довго ви тут сидітимете? — сказав, увіходячи в хату, сторож, позіхаючи та постукуючи захолоділими ногами. — Оце йшов у хату погрітись, думка така: чи не засну хоч трохи? — так сидить же начальство... не можна.
—	А справді, — сказав устаючи Тарас, — вже, мабуть, пізно... Ще добре, що завтра празник...
1891 р.
Я ЗАРОБИВ У МОГО БОГА
Вже понад двадцять п’ять год, відколи пройшла по наших степах залізниця і почала будуватися N-ська станція, Абрамсон день у день сливе до кожного поїзда навідується на станцію. Він комісіонер, а в комісіонера повсякчас є або може набігти якесь діло на станції. Тільки по суботах не можна побачити коло поїзда Абрамсона, бо він щирий єврей і додержує закону, а закон не велить працювати в суботу... Тільки при якихсь особливих пригодах дозволяє собі Абрамсон піти і в суботу до поїзда. Та для таких випадків і талмуд робить полегкість. Але ж треба мати совість, щоб розуміти, коли Бог міг би се дарувати. Абрамсонові се трапляється може за два-три роки раз, а тепер євреї ходять у суботу на станцію мов у синагогу... Давніше того не було, і попервах Абрамсон почував цілою душею, що годилося б, як велить закон, забити камінням тих беззаконників... Але людина до всього звикає, і Абрамсон тепер вже звик і до сього і утишився; йому тільки дико, що, куди не глянь по станції у суботу, скрізь євреї...
Абрамсон перший і найдавніший мешканець і комісіонер на N-ській станції. Він зайшов сюди ще молодим, коли тут був сам рівний степ, інженери планували станцію, а по невикінченій ще колії обережно та тихо почали надходити перші вагони.
Тепер по двадцятьох п’яти роках, коли біля N-ської станції заселилося чимале містечко, Абрамсон правдиво вважає себе старожителем,
так мовити, тубільцем його, який має тут право на особливу пошану... І дійсно, його тут знають усі; у школі, яку збудувала у містечку єврейська громада, вибрано його за вченого єврея, він має свій дім, дві крамниці, що наймає людям, і лісовий склад, яким порядкує сам...
Тепер Абрамсон вже старий, йому понад шістдесят п’ять років; він маленький, сухорлявий дідок, ввесь білий, з довгою білою бородою та з веселими і бадьорими ще очима, темними, як достиглий терен, і з червоною здоровою фарбою на лицях.
Кожен раз Абрамсон надходить до станції за півгодини до поїзда. Уступивши до залі першої кляси, він спиняється поважний та чемний близько дверей і уважно розглядає на публіку. Він робить рекогносцировку, хто є в залі, які люди, і тоді складає план, як обійти її так, щоб привітати знайомих присутніх відповідно виробленій їм особливій табелі о рангах, яка не скрізь відповідає офіціальній, і не образити когось більше поважного, привітавши його пізніше.
Запевне, на станції люди сидять мішма, і не завжди можна додержати такої черги, та трапляються такі випадки, коли треба ужити хитрощів, якось штучно обійти залю, щоб насамперед привітати якусь особливо поважну особу, обминувши інших, але так, щоб те не було помітно.
Свою оцінку людям Абрамсон складає на дуже складному підрахунку, здебільшого по тому, хто дає йому більше заробляти, але також відповідно титулу, заможности, літам та розуму... Правду треба також сказати, що, обминаючи прикростей, часто вважає він потрібним насамперед привітати якогось особливо гордого і гострого пана...
До панів та багатих купців Абрамсон, вітаючись, не надходить зовсім близько, але так, щоб, коли до нього обізвуться чи дадуть руку, міг би одразу наблизитись. Розмовляючи з ними, він ніколи не сідає сам, поки його не запросять, та, коли кажуть сісти, не відмовляється, а сідає зразу вільно і без пониження.
Таке поводження Абрамсон виробив собі з давніх год, ще коли був дуже бідний, і виробив зовсім свідомо, обороняючись ним від зневаг та образи, яких завжди мусів стерегтися бідний єврей в ті часи ще більше, ніж тепер.
Та й тепер, коли йому ведеться краще, Абрамсон все додержує того ж поводження, і тепер він завжди так само сумирний, стриманий та чемний, як і давніше... Ну, заведено, все ж таки трохи помітно, що йому тепер краще... все ж таки в його тепер кращий одяг, кращий картуз, ну і ступає людина вільніше.
Мені треба було їхати у губернський город залізницею. Коли я прибув до станції, Абрамсон вже був там і, як звичайно, надійшов привітатися і розпитати, куди та чого я їду. Він вважав потрібним знати усе
про своїх клієнтів... Виявилося, що і він збирається їхати у губернію і тим самим поїздом...
—	Що маєте там робити? — спитав я.
—	Ну, зовсім пуста справа, — соромлячись, відповів Абрамсон. — Але я вже скажу вам мій секрет. Тут одна бідна пані мала клаптик, десятин із п’ятнадцять, коло генерала, — і він назвав одного з місцевих панів. — Ну, генерал послали мене сторгувати той клаптик, і сьогодні вони робитимуть у губернії купчу. Я хочу навідатись, може і пані дасть мені хоч маленький куртаж.
—	Але ж ви були комісіонером не в неї, а в генерала, то, мабуть, не схоче вона платити вам...
Моя відповідь вразила Абрамсона прикро.
—	Ай! Ну і як-таки ви таке кажете?.. Я ж клопотався в сім ділі. Що я маю куртаж від пана генерала, так спасибі їм, але і пані, може б, не продала земельки без мене, все ж таки вона має користь від мене... Треба їй заплатити щось Абрамсонові, — ну не багато, я і не хочу багато, але в пані ж не було іншого маклера, а як-таки продати землю і нічого не заплатити маклерові?.. Ну, хіба б ви, бувши нею, не заплатили б мені?
Які чудні не були Абрамсонові докази, але я мусів признати, що у такому випадку, я б таки заплатив йому.
—	Ну бачите! — зрадів Абрамсон. — Ми ж бідні люди, нам же треба заробляти, бо треба жити.
—	Але що ви там заробите за п’ятнадцять десятин? Чи варто вам їхати?
—	Ну, може 20 карбованців, може ЗО. Се ж таки гроші. А мені однаково треба часом побігти у губернію і по станціях, почути, що діється, бачитися з людьми, то, що б пані не дали, хоч на дорогу вистане, а може трохи і зостанеться...
Тим часом до нас надійшов один сусідній пан. Поздоровкавшись зі мною, він привітався і до Абрамсона.
—	А, здрастуйте, Абрамсоне! Та й який купецький вигляд ви маєте! — мовив він жартом.
—	Ну, що значить купецький вигляд? Нема ж нічого особливого, — осміхаючись соромливою усмішкою, а проте потішений сією увагою, відповів Абрамсон. — Се ж таки зовсім торішнє пальто, от вже трохи і витерлось, — стишив він голос і, силкуючись зробити се непомітно для інших, повернув рукав так, щоб показати нам лікоть, де дешевеньке сукно справді почало витиратися.
До губернського городу було кілька перегонів. Не маючи що робити, я розглядав у вікно натовп, що тиснувся біля станцій. На кожній з них Абрамсон вискакував з вагона, і біля його зараз збиралася ціла купа спекулянтів, комісіонерів та купців, здебільшого євреїв.
Абрамсон, поспішаючись за короткий час, поки стоїть поїзд, переказати кожному його діло і розпитати про комерційні новини, говорив разом до усіх і з усіма, одночасно вислуховуючи, іцо наввипередки говорили йому кілька чоловік зразу. Надзвичайно швидко повертавсь він на всі боки, кидаючи чи тому, чи іншому часом кілька слів, часом тільки одне слово або і просто вигук. Маючи мало часу, він мусів надолужувати мімікою: він крутився, підскакував, мотав головою, вимахував руками; кінчик його бороди трусився, а він раз у раз запинав своє пальто, що чогось все розчі-пувалось з усіх ґудзиків,., і говорив без упину. Поміж тією розмовою постигав він ще привітатися за руку з кожним, хто надходив до гурту, або хоч спинявся на хвилину, щоб прислухатися, про віщо йде мова. Та коли бив третій дзвоник, Абрамсон прожогом вихвачувавсь з-поміж гурту, сягав до вагона і догукував ще звідти щось, чого не встиг договорити...
У дорозі Абрамсон не заходив до мене, та ледве я вийшов із вагона, він опинивсь біля мене, привітно здоровкаючись.
—	А я боявся турбувати вас, то й не заходив, — мовив він, не знаючи, мабуть, чи добре зробив, що не був у мене.
—	Ну чому ж, я завжди радий з вами погомоніти, — відповів я, щоб сказати йому щось привітне. — А скажіть, чи багато ґешефтів зробили за дорогу? — зацікавився я, — я бачив, ви на кожній станції розмовляли з комерсантами.
—	Все ж таки треба було декому щось переказати та дещо розпитати, — здержливо відповів він.
—	Та й тільки?! А діла не зробили ніякого?! — здивувався я, що, прийнявши такого клопоту, він не зробив нічого і не жалкує на те.
Абрамсон, мабуть, почув се в моєму голосі і відповів, чи то заспокоюючи, чи то бідкаючись.
—	Е, якби так швидко можна було б заробляти, так Абрамсон був би зовсім не той Абрамсон! Знаєте: не дурний той вовк, що у порожню кошару загляда... Отже, бачите, що наш хліб не дуже солодкий!
Тим часом ми вийшли на ґанок, і я почав замовляти звощика. Бачачи, що Абрамсон не відходить, а все тупцюється біля мене, я запрохав його їхати із собою. Він, очевидячки, сподівався цього і зрадів — таким чином він визволився від втрати на звощика та гостинницю.
Абрамсон не зостався в мене довго, не схотів навіть випити кави.
—	В нас є тут своя єврейська кухмістерська, краще я з’їм щось у своїй кухмістерській, може і побачусь з ким. Дозвольте тільки, — попрохав він, — перележати в вас моїм речам, — і Абрамсон поклав свій маленький пакуночок у кутку долі. Скільки я не умовляв покласти його краще Десь на ослонець, Абрамсон не схотів, мабуть, це здавалося йому нечемним. Він пішов, розпитавшись, в якій годині я їду на поїзд (я повертався Додому того ж дня), щоб не спізнитись прийти за своїми речами.
За п’ять хвилин до призначеного часу Абрамсон був у мене, і ми знов поїхали разом на вокзал. Абрамсонові не дуже пощастило з панією, після довгої суперечки, після великих докорів та усовіщань з його боку, пані дала йому тільки 10 карбованців. Але Абрамсон не сердивсь.
—	Ну що ж, Бог із нею, я же знаю, вона і сама бідна, їй таки і самій важко, — сказав він лагідно, але, чуючи потребу виправдатися у тому, що згодився узяти таку малу платню, додав: — Як на правду, я і на те не сподівався, все ж таки я не з її боку був комісіонером.
Було вже темно. Абрамсон, мабуть, встиг ще вранці поробити свої справи, тому скоро, тільки рушив поїзд, прийшов до мене, як казав, у гості. Я був радий сьому. Самому обридло їхати, та я і любив розмовляти з Абрамсоном, вважаючи його совісною людиною, дарма що часом він приписував потроху в рахунках, продаючи мені ліс. Я не судив його за те дуже, бо він був щиро переконаний, що інакше у комерції не можна, та й коли я вивіряв його, зараз-таки і охоче годився скинути приписане, наївно звертаючи всю провину на свого писарчука.
Я їхав першою клясою, Абрамсон третьою, отже, думаючи, що він почуватиме себе ніяково перед контролем, я хотів заспокоїти його.
—	Ви не бійтеся, як прийде контроль, я скажу, що закликав вас для мого діла, а як чіплятимуться, доплачу за вас.
—	Але як би те могло статися? — спокійно і самовдоволено відповів Абрамсон. — Старого Абрамсона тут усі знають, і знають, що він ніколи не їде на дурничку, і знають також, що йому треба часом зайти до панів до першої кляси. Як би таки не уважили по знакомости старому Абрамсонові?
Дійсно, приймаючи білети, контролер сам завважив йому:
—	А то ви до їх по ділу. Ну то посидьте, скільки буде треба.
Побалакавши трохи про ціни на хліб, я почав розпитувати Абрамсона про його життя. З-за вікон визирала темна ніч, мов якийсь хижий птах, крилами бився об їх вітер, налітаючи звідкись з безмежної степової темряви. У вагоні було тепло, і слалася м’яка сутінь від ліхтарів. Нас злегка похитувало на м’яких ресорах, і, спочиваючи в сій обстанові після цілоденного клопоту, Абрамсон, видко, звертався до тих думок, які були йому найрідніші, які складали мету і вагу його життя, до яких він звертавсь, очевидячки, кожен раз, коли мав вільний од клопоту час. Йому і самому схотілося одвертої, щирої розмови, він чув потребу приєднати мене до своїх думок, переділитися ними.
В тім не було нічого дивного. Він знав мене вже років двадцять, знав ще мого батька.
—	Ви знаєте мене здавна, — почав Абрамсон після хвилі задуми, — знаєте моїх дітей, знаєте, як я, дякувати Богу, живу тепер, і що колись мені велося гірше. Тільки ви ще не все знаєте, як я бідувався в N. На
нашій станції я таки найдавніший житель з євреїв, тут немає нікого, хто 6 оселився поперед мене, тільки все ж таки я не тутешній, я зайшов з Литви, із Могильовської губернії. Там я жив у містечку... Ми сиділи там на чиншу*, ще батько, і дід, і усі Абрамсони, і у мене був свій дім. Містечко було маленьке, дворів двісті усього, але я торгував потроху, і ми жили якось. Однієї ночі, то була страшна ніч — вітер скаженів і лютував, і нічого не можна було вдіяти, — вигоріла у пень половина містечка, згорів і мій дім. Погоріло все, — не було постраховане, і в мене лишилося тільки півтори тисячі грошей, що наскладав я у касу... Треба було б найняти десь хату, почати якусь комерцію, може і жили б якось. Тільки почав я думати, як житиме моє сімейство без своєї хати, як я покину дворище, де жили мої предки... Ні, я не схотів цього, і я поставив собі дім для мого сімейства на дідівському ґрунті. Він і тепер мій той дім, нехай він собі буде тепер у мене! Тільки тоді, як я поставив його, в мене не зосталося вже нічого, і ні з чим було розпочати комерцію, і я не знав, як я буду содержувати моє сімейство... Я шукав собі діла, я шукав служби, ніщо не траплялося... я думав-думав і подався у світ... Але скільки я не йшов, скільки не розпитував, ніде не було нічого, і так я прибився до вашого повітового города, і в мене не було вже нічого, не було чим заплатити у заїзді, ні за віщо купити хоч хліба...Тоді я пустився на останнє і став в багатого крамаря С. за меламеда ** до дітей. Я заробляв мало, але все до копійки посилав додому і писав жінці, що, дякувати Богу, потроху починаються ґешефти, а не писав їй, що я меламедом... Ви ж знаєте, жіноча вдача, вона ж гірша від нашої, жінка, се ж, звиняйте за таке слово, пустяк, вона не втерпіла б змовчати, вона побідкалася б одній, другій, почали б люди плескати, і мої діти почули б, що в їх батько меламедом. Через те я і не писав про се додому. Так минуло півроку, я все не знав, як мені буде далі. Аж ось я почув, що в N сиплять залізну колію, і вже можна приставляти товари. N була найбільша станція до нашого городу, і усі товари, що йшли до його і геть ще далі, йшли через N; і я подумав зразу: тут моє щастя, і пішов сюди. Я не хвалився про се нікому, кому не було треба, щоб не пішла про се чутка. Я знав, що за мною набіжать сюди ще інші комісіонери, бо знав, що де є шматочок хліба, до його звідусіль тиснуться люди, мов прусаки. Тільки я хотів, щоб се сталося хоч трохи пізніше, я не хотів, щоб через мій язик хтось користувався моєю думкою і відбивав у мене мій хліб. Хай се станеться хоч через місяць, хоч через тиждень, аби вперед пішла чутка, що в N є комісіонер Абрамсон, і хто не знав би, до кого звернутися в N, звертався б до мене. Я похвалився тільки знайомим крамарям, тим, що бачився з ними в мого хазяїна,
і прохав їх, щоб доручали мені клопотатися за їхні товари в N, і вони, спасибі їм, пристали на се, бо хоч я і був меламедом, та вони знали мене і бачили, що я таки маю голову.
Як я прийшов сюди, тут не було ще ні станції, ні однісінької хати. Сипали тільки площу для станції, стояло кілька куренів для канцелярії, інженерів та робітників, а то степ та болото. Лише за верству звідси була стара корчма. Ви знаєте її, вона і зараз стоїть на шляху... Там я жив, але як жив? Власне, я приходив туди ночувати, а ввесь день товкся біля станції і в холод, і в дощ, серед стукоту, гамору і лайок, дихав курявою у спеку, місив холодну грязюку восени, і їв тільки хліб з цибулею, і не мав кращого одягу, як стареньке витерте пальтечко... ночувати я ходив до тієї корчми. У ній була тільки одна хата, долівка глиняна, ночувало там коли три-п’ять, а частіше набивалося і десять, і двадцять чоловік. Полу і лавок для всіх не вистачало, і я ночував коли на лавці, а частіше долі, де спали всі покотом, бо зразу в мене не було грошей платити дорого, а опісля, хоч я і заробляв, та шкодів на себе грошей... Я усі їх одсилав додому. Я запалився, щоб швидше отягнутися і перевезти до себе моє сімейство, бо мені тяжко було жити без мого сімейства! І я жив так, а писав додому, що мені добре, і благав жінку складати гроші, щоб нам швидше з’їхатися докупи.
Так минув рік. Я заробляв, я дуже добре заробляв, тоді були тут кращі заробітки, ніж тепер. Мені ніколи було дихнути, я крутився цілісінький день і не справлявся сам і мусів наймати помічників... Ай! Вони мене дурили. Якби не вони, якби коло мене були тоді мої діти, я був би заробив більше... тільки мої діти були тоді маленькі... А все ж таки через рік я найняв кватирю і перевіз до себе моє сімейство, і мені стало добре... Ну, часом траплялося скрутно, та все ж таки добре, краще ніж було попереду!
В темне, аж чорне, вікно зазирала темна, холодна зимова ніч. Тільки прихилившись до самої шибки, можна було помітити, як мигтіли сірі смуги снігу, перемішаного з курявою. Снігу було дуже мало; сухий він не тримався, а вітер шарпав його і разом з ним намерзлу землю, мішав його з порохом і заносив їх геть по ярах, лишаючи по степу лиш сіруваті плями та смуги-сугроби, що позачіплювалися біля сухих бур’янин, тремтячих од вітру. Паровоз викидав і сипав іскри, вони летіли назустріч поїзду, обсипаючи і його, і землю довкола наче метелицею зірок. У сяйві тих іскор снігові смуги одна по одній виринали з пітьми, неслися повз вікна і знов зникали у пітьмі... Серед сутіні, що слалася по вагону, постать і обличчя задуманого Абрамсона на тлі вишневого бархату здалися мені зовсім не такими, як завжди. Він наче зріс, вирівнявся, риси зробилися йому тонші і гостріші, чорні очі світилися блиском розуму і завзяття, а біла борода нагадувала щось біблійне. Я з подивом дивився на його; несподівано в знайомому обличчі з’являвся перед мене хтось зовсім не той, зовсім інший.
Якого треба завзяття та сили, щоб так боротися без скарги, без одчаю, не маючи ні слави за те, ні якоїсь величної мети для окраси і заохоти!..
— Ви знаєте, — обізвався перегодом Абрамсон, — мені тепер краще... Що ж, мені тепер зовсім добре, дякувати Богові, — поспішився він виправити свою помилку. — Дочок я повидавав за добрих людей, ну небагато, але нічого, живуть, синів поженив, сини держаться купи, комерцюємо ми і тепер гуртом. Менший син, як годиться, і живе зі мною... Таких синів, як мої, дякую Богові, нема ніде у світі, — з глибоким переконанням та захватом мовив він. — А се ж, що є найважнійшо-го!.. І я не бідую, я ще можу заробляти і заробляю своєю працею і не виглядаю з рук у дітей шматка хліба та й маю дещо про старість. Чого ж мені треба? Дякувати Богові, мені вже більше нічого не треба! Але ви чули, як мені було попереду, скільки я прийняв на себе, і коли мені, — здіймаючи молитовно очі вгору, скінчив із захопленням Абрамсон, і голос його затремтів, — коли мені, дякую мойому Богові, тепер трохи краще, я думаю, що я заробив се в мого Бога!
Він замовк, очі його пильно дивились вгору, в затканий тінями куток, а губи ворушилися, — він, мабуть, проказував нишком свою молитву.
—	Мені вийшло на добре, — почав знов Абрамсон, — що я перевізся сюди, але і досі жаль мені, що меншого сина мого Лазаря довелося перевезти з нашого краю малим. Він тоді ще не скінчив школи... Старший Дувід, ви же його знаєте, він такий вчений і такий делікатний, він пройшов усю науку ще в нас на Литві і знає ввесь Талмуд і усю Тору... В нас на Литві наш народ багато делікатніший, як тут... Найбідніші і ті знають усю науку, з шести років кожен хлопчик бігає до хедеру, а тут що? Тут євреї неначе і не євреї... Вони тільки до комерції і не тямлять нічого ні з науки, ні з закону... Вони тут зовсім грубий народ. Я таки віддавав Лазаря у город до школи, але тут і шкіл таких нема, як у нас, бо добрий меламед і не поїде сюди з Литви, йому тут ні з ким і побалакати за науку... Через те Лазар вже не такий делікатний, як Дувід... Ну, йому Бог дав, він краще тямиться на комерції, а все ж дуже мені сумно, що я не міг призвести його до такої науки, як Дувіда.
—	Наша наука! Се таки зовсім особливая! Ви же там маєте усе, ну — усе чисто! Там переказано все: і як лічитися, коли нездужаєте, і який про що є закон, і на всякий прімер з життя там є своя наука! Там усе так докладно списано... Ну, і як же могло б бути інакше?! Наші книги, то їх складали такі професори, може сімдесят, чи скільки було їх, тих професорів. Тепер вже зовсім немає таких, щоб стільки знали!..
Абрамсон хватався, хвилювався, з усіх сил хотів переказати і довести свою думку про незвичайну вченість Талмуду і Тори, кидався від одної цитати до іншої, які, здавалося йому в ту мить, годні були виявити усю глибину науки тих книг, але зразу ж почував себе невдово-
деним ними і починав згадувати інші. Слів йому не вистачало. Він чув, що не вміє висловити те, що хоче, і хвилювався дедалі дужче, червонів, мотав руками, повторював по кілька разів те саме, цмакав. Але ввесь час був обхоплений невгамучим палким захватом до своєї безмірно, видко, йому дорогої науки. Так ми доїхали до нашої станції.
Минуло може з рік і я почув, що менший Абрамсонів син Лазар переїхав з батькової хати на квартиру. Старий ніколи не обізвався про се. Мабуть, він бачив у цьому ознаку руїни своєї сім’ї, і йому і затяжко, і соромно було розмовляти про се. Та молодий волів краще, щоб я від його почув, чому і як таке сталося, ніж дізнав про се з пересудів людських. Скориставшися першою нашою зустріччю, він почав.
—	Мушу вас повідомити, що у нашому родинному житті зайшли деякі зміни. (Молодий Абрамсон любив висловлюватися добірною, заведено, на свій смак, мовою.) Отже, вже тижнів з двоє я живу окремо від батьків; я випрохав дозволу у батька і вийшов на найняту кватиру. Воно таки і самому мені жаль, жаль і батьків, може і люди судитимуть, хтось щось не так говоритиме, але не можна інакше... Ну, поки я був нежонатий, то я жив з ними, а тепер, коли я оженився, то вже не так, через те, що тут вже «женський вопрос». Розуміється, моя мати дуже делікатна, і моя жінка теж дуже делікатна і, боронь Боже, поміж ними не може бути ніякої сварки, але все ж таки дві дами коло одного хазяйства, то їм важко.
Молодий Абрамсон дуже хвилювався.
—	Ну, кому ж годиться робити у хазяйстві? Авжеж молодій, і вона робить по-свойому, а мама теж звикла до хазяйства, і їм щось здається не так, і вони скажуть слово... Часом так вони навіть за мене оступляться... Звісно, вони мама, і їм все хотілося б, щоб їхньому синові було так добре, як не буває у світі, і щось показується, наче моя жінка не так добре до мене, як їм хочеться, і вони вп’ять скажуть слово... Ну, вони ніколи не скажуть неделікатне слово, а все ж таки буває невдовольствіє... Ну, а моя жінка, вона така делікатна, вона їм нічого не скаже, вона і мені не хоче сказати, але я вертаюся додому і бачу, що вона плаче, і я таки допитаюся, через що. А мама, хоч вони і сказали те слово, але вони дуже делікатні, і її вже досадно, і вони десять разів радіші були б, щоб його не сказали, і вони теж плачуть... Ну то скажіть мені, що ж мені тут діяти і як поводитися і за ким оступатися, і кого навіть жаліти, щоб другій не здалось те обидно? І через те мені було тяжко, і я прохав тата, щоб пустили мене на мою кватирю. Воно мені нелегко прийшлося, я прохав цілий рік, і вони довго не згоджувалися, поки і самі побачили, що так краще, а тепер і самі раді, і мама теж вже вдоволені з того.
З того часу старий Абрамсон жив сам зі своєю старою, і хоч і тепер, ще може частіше, ніж попереду, вихвалявся своїми синами, що вони і досі
провадять комерцію разом із ним, і між собою шанують його, і не споряться за бариші, та не чулося вже у його голосі цілковитого задоволення, не було давнішого захоплення і певности, а обзивалася якась уривчаста нота.
Вже зовсім недавно стало не видно старого Абрамсона на станції. Вперше, не побачивши його, я не звернув ще уваги, вдруге се здивувало і занепокоїло мене, я почав розпитуватися і почув, що в нього тяжко заслабла жінка, і він покинув усі справи та сидить біля неї.
Минуло ще з місяць, а Абрамсона все не було видко, аж нарешті почув я, що Абрамсонисі покращало, та старого все не бачив, бо, як казали, він хіба зрідка на хвилю прибіжить на станцію і хватається зараз додому. Але коли криза минула, здоров’я недужої почало швидко виправлятися, і лікарі сказали старому, що вона вже видужала.
Я сидів в себе в хаті на селі, що відлягало від станції верстов на п’ять, і щось читав, коли мені сказали, що приїхав старий Абрамсон і хоче мене бачити. Я трохи занепокоївся, чи не сталося йому яке лихо, і вийшов йому назустріч.
Першої хвилі я не міг зрозуміти, що йому. Він ввесь був напружений, ввесь зворушений, він навіть тремтів, очі йому палали і плакали разом, а губи сміялися. Він вхопив мою руку обома руками, і вже щось казав мені, казав швидко, дрібно, затикуючись...
—	Я приїхав сказати вам за моє щастя. Я мушу похвалитися вам! Я щасливий тепер, я живий! Моя жінка видужала, вона буде жити, то й я можу жити, бо якби вона вмерла, я чую, я не міг би жити... Ну, скажіть, і як би я тоді міг жити? Де б я міг жити? Мої дочки далеко, моє діло тут, і я нікуди не можу піти звідси. Ну, в мене тут син, і вже ж мусів би я жити в сина, і воно добре, воно так годиться. Але він жонатий, і у нього є жінка. Ну, і він делікатний, і вона теж делікатна, але через жінку він пішов від мене... Ну, заведено, і у Талмуді пишеться, чоловік мусить любити жінку, але у Талмуді пишеться також: «Коли на тебе часом гавка собака, се ще нічого тобі, але коли на тебе гавка сучка, се вже нещастє!» А Талмуд же писали такі учені, такі професори, таких же нема більше вчених!..
Мені пригадалося звикле Абрамсонове і не досить уміле вихваляння Талмуду, його трохи кумедне своєю несвідомістю захоплення ним, і мимоволі, дарма що я його жалів в цю хвилю, я не міг стриматися і ледве посміхнувся.
На жаль, Абрамсон те помітив.
—	Ну, ось ви посміхаєтеся, — мовив він сумно, — а воно ж далебі правда.
Я поспішився забрати Абрамсона в дальші покої, вітати та гостити його якнайщиріше, щоб враження усмішки, викликаної різницею поглядів та культури, залагодити співчуттям людини до людини.