ПЛЕМІННИК
Коли вмер Володимир Петрович, його небіж Борис, син його меншого брата, був ще малий, год десятьох хлопець. Батько його змолоду служив у кавалерії, але закохавшись, оженився с кафешантанною етуаллю* і через те мусів покинути службу. Не маючи ні доброї освіти, ні якоїсь спеціальносте, осівся він на своєму малому хуторі та тягнувся з хазяйства.
Там довелося йому перебувати тяжке життя. Жінка нудилася, лютувала, лаялася, а часто і била його і по голові, і по виду пантофлею. Він терпів мовчки, з ранку до ночі топтався по господарству, сам часом і косив, і снопи возив, весь день біля чогось довбався і тому якось жив, ще і сина-одинця вчив у гімназії, а далі і до університету послав.
Через те, мабуть, що часи змінилися, ні вдача, ні доля сього сина не були подібні ні до батькової вдачі та долі, ні до вдачі та долі дядька, Володимира Петровича. Ще в менших клясах гімназії Борис дратувався, коли стрівав десь пишний екіпаж, або когось розкішно одягненого. З роками се почуття набиралося більшої виразносте. Він відчував ненависть до усіх багатих, але найдужче до своїх багатих родичів — Кострик. «З якої речі мають вони все те? Хіба він гірший за їх?» Коли спочатку заможні родички, — старіші через родинну приязнь, молодші, може і через те що з його був досить гарний парубок,— було закликають його на гостини, в йому аж клекотіло. Він стримано дякував, але ні в кого з їх ніколи не бував.
Але сам для себе Борис жадібно прагнув того багатства, усього, чого він не міг мати у своєму становищу. Спиняти себе в своїх бажаннях було йому мукою. Ніколи не вистачало йому тих грошей, що надсилав батько, але заробляти, як інші студенти, бігаючи по уроках, він не хотів. А проте тоді як багаті товариші, як велося в ті часи, нехтували убранням кравців, завжди був чисто та красно прибраний. Раз у раз позичав він у всіх товаришів і ніколи не вертав боргу. Але коли ще в
середині місяця, зоставшися без грошей, визиче було в когось хоч три карбованця, не міг він стриматися, щоб не зайти до кав’ярні, не кинути лакеєві добре на могорич, не поїхати додому на візнику, і треба було почути, яким голосом, з якою пихою гукав він того візника. Коли померли батьки, він зразу ж спродав хутір і швидко перевів свій малий спадок.
Дедалі ненависть його до заможних все розпалювалася. Він ненавидів їх тепер вже не тільки за те, що вони багаті, а і за те, що вони не такі люті, як він, навіть, дарма на все, що в їх було лихого, здебільшого таки порядніші за його. В глибині він мимохіть розумів се, хоч на людях там, де се не могло йому шкодити, не знав міри ганьбити заможних, а найдужче панів-землевласників.
Щоб виправдати той свій настрій, йому треба було оперти його на теоретичний ґрунт, без такого ґрунту ненависть його навіть йому самому здавалася часом бридкою. Знайти готову формулу такого теоретичного виправдування не було труднощів, бо таких, як він, розточених з тих та інших причин, мов шашелем [...]
Поширювався і большевизм, поки що, правда, тільки яко теоретичний напрямок, і Борис зразу приєднався до його, чуючи в йому щось рідного собі. Тоді він служив по статистиці в N-ському губерніяльному земстві, само собою він не міг не виявляти, ні переводити своїх поглядів просто. Перед чужими він аргументував і висловлював тільки ліберальні думки з деякою домішкою соціялістичних ідей, які спирав, про людське око, на гуманітарні основи, в глибині глузуючи і з їх, і з тих, хто йому вірив, в тім числі і з свого предсідателя управи, якого саме і прихилив до себе тим невиразним лібералізмом-соціялізмом такого ґатунку. В дійсности ж Борис додержувався тільки однієї віри: «людина — звір, і, яко такий, має право одбивати свій добробут в інших усіма шляхами та на усякий спосіб».
В N сталася з їм погана пригода. Познайомився він якось з молоденькою дівчиною-курсисткою із заможної родини. Познайомився не в неї вдома, а десь на нейтральному ґрунті, на якомусь зібранні молоді. Він закохав її в себе, а потім і кинув. Дівчина отруїлася. Але це не викликало у Бориса ні каяття, ні жалощів, скоріше роздратування: «Так їм і треба, — думав він із злою ухмилкою, — ані на що не вміють дивитися спроста. Здається, річ проста: мали потребу — зійшлися, поки вона була, але з якої речі в’язати тут одне одного».
Старий батько нещасної дівчини не зразу дізнався, що примусило його дочку накласти на себе руки, але дізнавшися, послав до Бориса секундантів. Та Борис тієї ж ночі втік з N. «От ще чортзна за віщо ризикував би своїм життям — воно здасться на щось краще», — казав він, прийшовши вночі перед утечею до одного приятеля, щоб доручити йому
поладнати свої справи. Але, і виправдуючи себе, не міг перебороти сорому за своє страхополоство.
Відтоді і не чути було за його в N, аж поки після Октябрьської революції не приїхав туди комісаром в N-ську ЧК, умисне взявши мандат саме до N. Ще їдучи туди, він тішився думкою датись узнаки своїм панам, а найпаче Кострикам. Та за його подбали: двоє з Кострик були вбиті чи селянами, чи бандами, одна стара пані вмерла прискореною смертю з голоду та з тяжких умов життя. Дехто повтікали. Тільки один замотався у губернії, і його таки було вхоплено та посаджено до ЧК.
Борис сливе раз у раз був при допитах та розстрілах. Іноді потішав себе, розстрілюючи своєручно. Мордування та розстріли засуджених, він не міг пояснити через що, здіймали в йому енергію, викликали якесь приємне почуття. Але тіло його напружувалось і тремтіло, серце колотилося, очі темніли та набирали металічного блиску.
Допит свого родича Борис переводив сам. Вимагав од його посвідчення, де поділися інші Кострики, і вдавав, що не йме віри, що вони повтікали. На третьому допиті він звелів віддати допитуваного на тортури. Коли почалося мордування, той запитався був прохати милости та нагадати Борисові, що вони ж родичі. Але Борис тільки посміхнувся і звелів наддати муки. Напруживши усю остачу гонору, мордованець тільки зрідка стогнав і молився. Глибоко віруючий, він силувався не стогнати, боячись переривати молитву, але не стогнати зовсім не вистачало сили.
Бачачи, що він вже конає, Борис з лайкою та погрозами приступив-ся до його, вимагаючи відповіді на запитання, але той, зібравши останні сили, тільки плюнув йому межи очі.
Розлючений, вхопив Борис револьвера і, силою запхнувши його в рота мордованцю, стрельнув.
Довго після того Борис не міг подарувати собі сього. Нащо було вбивати? Краще б вигоїти та покаліченого гноїти в острозі. Се було б болючіше. Але того, щоб не вбити когось після мордування, Борис ніколи не міг стриматися...
