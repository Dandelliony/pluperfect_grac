[4.12.1900, Оріхівщина]
Любий Дмитре Івановичу!
Більш як місяць не був дома, був у Київщині та у Полтаві на губернських земських зборах. Другого листа твого тільки оце одержав яких днів з 4, а на перший вибач, що так довго не відповідав, бо ввесь час був страшенно заклопотаний. Спасибі тобі за те, що ти щиро висловив свою думку про моє «Ст[аре] і н[ове]» і вилаяв мене де у чім, проте не можу згодитися; та й ті, хто читали, як на правду, не в одно кажуть, одним подобається чи не подобається одне, іншим інче. Побалакаю з тобою за те, як побачимось, може, і у Москві, бо листом всього не викажеш. Тільки ти не звернув ще уваги на те, що цензура таки багатенько повиривала в мене.
Повертаюся до твоєї думки покинути Москву і переїхати на Вкраїну та працювати для українського письменства. Ти кажеш, що зробив би так, якби мав забезпечених 60 кар. на місяць. А чи не міг би ти
пристати на те, щоб видавець платив тобі від аркуша? Так легше було б зладнати діло, а тим часом ти ж міг би вгадати, скільки напишеш за місяць, та відповідно тому і призначити платню від аркуша. Потім ще одно пишеш, що писав би популярну історію Запорожжя — тільки цензура, мабуть, не дозволила б того, і, може, краще було б писати історичні оповідання та романи, додержуючись історичної правди — тоді, певно, дозвіл легше було б здобути.
Чернігівські губернські земські збори зробили постанову просити уряд о дозволі вести вчення по школах українською мовою. В Полтавських зборах теж зроблені деякі заходи для сього, але питання розв’язуватиметься в Полтавських зборах тільки на той рік, а поки зроблено постанову тільки просити о дозволі пускати в шкільні та народні бібліотеки деяких українських і російських книжок, які було б корисно пустити, та не пущено.
Ну бувай здоров. Бажаю тобі усього найкращого.
Твій В. Леонтович
1900 р. Декаб. 4.
ДІМ, КП-75799/Арх-16268.
Адреса: «Москва. Зарядье. Кривой переулок, д. Бахрушина, его Высокоблагород ію Димитрию Ивановичу Эварницкому».