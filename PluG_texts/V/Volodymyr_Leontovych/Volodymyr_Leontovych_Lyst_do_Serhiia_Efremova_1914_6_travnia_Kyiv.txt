[1914, 6 травня, Київ]	Ф. 317, № 713
Високоповажний Сергію Олександровичу!
Дуже дякую Вам за Ваше бажання допомогти в справі знайдення статті В. В. Лесевича «Одному з - енко» і за дозволу Вашого подаю Вам ті відомости, які маю. В якому саме році вона друкувалася я з певністю не знаю, але треба думати, що у «Новостях» 1902 року. Трохи перед чи після августа, чи у самому августі. Догадуюся ось через віщо, в ч. 212 «Новостей» за 1902 р. була надрукована стаття В.В-ча «Защита против защиты», яка була відповіддю д. Кривенкові, а стаття «Одному з - енко», скільки згадую (дуже маленька), стосувалася до полеміки з тим самим д. Кривенко. Дуже і щиро буду вам вдячний, коли Ви сповістите мене, чи знайшли, чи не знайшли ту статтю і, якщо знайшли, коли я зможу зайти до Вас її переписати. Завтра я до 15-16-17 їду на село. Адреса моя там: ст. Ромодан Полтавськ. губ. В. Н. Л-чу, а після того повернуся на кілька день до Києва. Сьогодні хотів з Вами побачитися і чекав у «Раді», та не дочекався.
З найбільшим поважанням та щирістю
В. Леонтович
