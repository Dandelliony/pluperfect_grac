Вельмишановний Борисе Дмитровичу!
Рукопис від Вас одержав, та ще не відіслав його до цензури. Вибачте за цю угайку часу. Річ в тому, що мені треба їхати до П[етербур]гу (їду завтра) і перед подорожжю не міг поїхати до д[обродія] Устимовича, який обіцяв подати сей рукопис, але тепер беру його у Петербург, і там подасть його хтось з моїх знайомих, людей цілком «надежних» з кожнісінького погляду, або, може, і я підпишу фамілію Устимовича на рукопису, бо маю його дозвіл.
Видання в нас ще не починалося, та і не було ані одної науково-популярної рукописи. На весну мені двоє обіцяли написати по книжечці з умовою, щоб і я написав. Через те мусітиму написати і напишу, але чи справдять ті двоє, не знаю.
Вибачте, будь ласка, що так погано надряпав. Перед дорогою — то клопоту вище голови.
Спасибі Вам велике за книжки і ласкаві написи.
Ваш Вл. Леонтович
1899	р. 11 февр.