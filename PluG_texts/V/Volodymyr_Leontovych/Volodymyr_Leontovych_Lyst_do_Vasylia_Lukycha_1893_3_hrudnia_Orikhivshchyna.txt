Вельмишановний Добродію!
Запевне не зважуся перевіряти слова Ваші через кого з моїх знайомих в Галичині, бо задля мене занадто досить Вашого завірення. Мені
здавалося, що за великим гуртом інших справ, далеко значніших, Ви, може, проминули деякі друкарські помилки, але, коли Ви знайшли усі ці помилки у моїй, як звете Ви, оригінальній рукописі, то, будь ласка, вибачте, коли Вас моя думка вразила. Одначе і помилки ті — не моя робота, бо, на превеликий жаль, маєте Ви не мою оригінальну рукопись, а рукопись, кимсь (я навіть не відаю ким) списану. Оригінальна рукопись переховується в мене, у хуторі Оріхівщина побіля Ромодану, де я мешкаю, і у їй Ви не знайдете тих помилок. Усе, що писав я Вам як невідповідне оригінальній рукописі, звіряв я з нею. Відтак той, хто її списував, наварнякав усі ті помилки, за які бідкався я на Вас, за віщо ще і ще уклінно прохаю вибачити.
Але що ж маємо робити?
Кинути друк шкода, пересилати знов сюди рукопись се однаково, що задляти справу на рік, або звірити рукопись на невірну долю? Друкуйте вже, як є, але ж, коли Ваша ласка, надалі, де здається, що дуже недоладне у рукописі, де можна дошукатися, який у словах розум, як те було в одному з місців, що я позначив, запитайте мене, а у тому, що надруковане, переправте, будь ласка, у друкарських помилках хоч найбільші нісенітниці, бо написати, що автор по надрукуванню спрос-тивів так і так, буде однаково, що автор наварнякав та й сам здивовався, і авторові сором — я ж як неповинний за віщо маю той сором терпіти? А друкарським робочим, коли на їх складете ту вину, байдуже. Але це, коли Ваша ласка! — Перші нариси «Per pe[des] apost[olorum]» оглядаю і місяць або два перегодом перешлю.
Здоровлю Вас усім добрим і зостаюся з поваженням Леонтович.
