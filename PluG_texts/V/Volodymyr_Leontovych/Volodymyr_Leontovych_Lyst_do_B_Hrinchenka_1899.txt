Вельмишановний Борисе Дмитровичу!
Велике спасибі Вам за пораду про популярні книжки. Якщо Ваша ласка, надішліть мені якусь з цих частин програми, або Соціологія й Первобытная культура, або Хліборобство, а з натуральних наук (будова світу, найцікавіші світові явища). Перші два відділи мені більше відомі, а третім я сам цікавлюся і залюбки почитаю щось, щоб написати популярну книжку, тільки якщо оберете останній відділ, то вже порадьте й по яких книгах писати, бо я цього не знаю.
Думав я думав, куди послати рукопис, — чи в Петербург, чи в Москву, чи в Київ, чи в Одесу — та й послав у Пе-рг, бо чув, ніби там легче пускають українські книжки, хоч боюся, що негаразд зробив, бо чув, що тільки там можна книжку друкувати, де вона дозволена (себто в районі того цензора), якщо сьому правда (бо се ж таки якесь нісенітне правило), то, щоб хоч трохи полагодити свою помилку, я беру на себе, якщо і дозволять, клопіт по друку та коректуру, коли зимою буду в Петербурзі. На рукопису д [обродія] Родзянко написав так як слід тільки свою адресу, але я Вам негаразд написав про се. Кредиту Лубенському складові не буде треба, але ось що цікаво: в Вас на книжках надруковано: «Хто цих книжок виписує більше як 50 чи 100 примірників, тому робиться скидка і т. д.». Як се розуміти, чи скидка робиться тому, хто одної книжки бере в Вас 50-100 примірників, чи гуртом всіх. Будь ласка,
про се напишіть, бо для початку в нас була думка взяти тільки по 20-25 книжок, а як розторгуємося, виписати ще.
Чи знаєте Ви, хто то є Григорій Григоренко, що друкує свої твори у Дерпту? Хто він і де він, чи знайомий і з ким з наших знайомих.
Бувайте здорові.
Міцно стискаю вашу руку і бажаю усього кращого.
Ваш В. Леонтович.
