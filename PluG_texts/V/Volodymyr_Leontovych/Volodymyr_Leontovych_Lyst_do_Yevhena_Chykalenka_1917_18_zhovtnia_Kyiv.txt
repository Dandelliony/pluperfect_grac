Дорогий Євгене Харламповичу!
Спасибі Вам за листа і за брошуру, посилаю і я Вам свою, хоч на основі тих думок, які ми з Вами в наших листах висловили, я вже не розумію, навіщо я її писав, та й взагалі навіщо що-небудь писав та робив сю роботу. Да [слово нерозбірливе]. Впрочем, може, те оскорініння, за яке пишете, ми не повинні завдячувать тільки самій нашій національній удачи, а почасти і певному історичному моменту. Справді, в відповідні моменти і у інчих народів демократія не все виявляла себе чепурно. У німців чепурніше, але скільки те залежало од їхньої національної вдачі, а скільки і від того, що їй не дали роспросторитися, не можу сказати. Що ж до французів, то вони в свій час де в чому і нас переважили.
Та се все історико-філософічні міркування, а дійсність багато важніша, і буде вона в нас така, що доживе наш край або до повної руїни, або до чужої кормиги. Жити в таких умовах буде тяжко, і я таки справді думаю часто про те, що треба шукати щастя світ за очима, тільки, певно, не у Флоренції, бо там жити буде нічим, а треба шукати таких країв, де люде ледачіші та дурніші од нас, щоб ми і їм були потрібні та могли заробити. От тільки проклята старість, вона, може, і не пусте. Тоді до
ведеться заробляти шматок хліба тут. Певен, що тут його заробити ще і легше, якби мене не обдерли, я його зароблю, тільки не можу сказати, щоб було мені мило жити на руїнах свого краю, адже ті руїни лізтимуть у вічи та без перестану пектимуть серце...
Те, що тепер ніби починають здійснюватися наші мрії про автономію тощо, ні в меншій мірі не потішає мене, бо коли нарід розбещений заздрістю та злістю, а край зруйнований, то жодна політична будова не врятує і не допоможе, а скоріше і сама невдовзі завалиться, а тоді усі наші новоявлені СР і СД знов поховаються по конторах, департаментах та банках, облишивши національну справу як непотрібну ганчірку. Чи знайдуться тоді знов отакі, що підіймуть її та заходяться одпірати, од-стирувати та прасувати? Чи тим часом повсихають надії в усіх робітників і ні в кого не стане ні сил, ні охоти з нею панькатися...
Не дуже я звеселив Вас, дорогий друже, та що робити? І самому невесело. Приїздіть скоріше до Київа сумувати разом. Всі Вас цілують і я теж міцно обіймаю і цілую.
Ваш В. Леонтович
