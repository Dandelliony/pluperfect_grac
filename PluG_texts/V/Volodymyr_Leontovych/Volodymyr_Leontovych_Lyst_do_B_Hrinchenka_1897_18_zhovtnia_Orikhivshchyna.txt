Високоповажний Добродію!
Щиро дякую Вам за те, що ласкаво предкладаєте вимінятися нашими портретами. На великий жаль, зараз не маю жодного, але, як буду десь у великому городі, неодмінно зроблю та перешлю Вам свій і сподіваюсь на Ваш. Вибачте, що довго не відписував, сам би я не здолав би відповісти на деякі Ваші питання і хотів порадитися з моїм тестем Ле-севичем, що більше знає умови російської журналістики. В усякім разі ми посилкуємося зробити так, як Ви бажаєте, і з великою радістю попильнуємо помістити до друку те, що надішлете, але д[оброд]ій Ле-севич має думку, що з названих розправ для російської журналістики найцікавіше буде розправа про Куліша, діяльність котрого відбулася в межах російського панства. В більшості російських редакцій Куліша поважають яко письменника і зовсім не поважають яко діяча. Вл[адимир] Вікторович] Лес[евич] думає, що тільки розправа у цьому напрямі може бути видрукована в тих журналах, що ми маємо з їми зв’язки. Щодо розправи Маркіяна Шашкевича, він думає, що для російського щомісячника її треба значно скоротити, найкраще аж до одного листа, але треба завважити, що Вл. Вік. не знає діяльності і значіння Шашкевича, а я, на сором собі, теж не міг нічого про Шашкевича розказати — може, при знатті погляд д[обродія] і змінився б. Щодо драми, то тут є особиста умова: у російських журналах не люблять містити драматичних творів. Виключення робилося лише для Островського, Пісемського, Тургенева, а наприклад] Крилов, міг надрукувати у щомісячниках (Віст[ник] Евр[опи]) тільки три з своїх драматичних творів, більше редакція не взяла. Почасти тут має вплив, що редактори вважають, що драматурги мають і так велику користь за свої твори з вистав і бажають краще дати заробіток тим літераторам, що інче не можуть нічого взяти за свою працю, як тільки надрукувавши, почасти, те, що драма займає дуже багато місця і врешті те, що її читачі можуть знати, бачивши у театрах, і через те не потребують її читати — але це факт. Все, будь ласка, надсилайте нам усе, що надумаєте, вірте, що ми обидва, оскільки це від нас залежатиме, раді дуже послугувати Вам і справі.
Щодо мене, я все літо був дуже заморочений моїми власними справами, і зовсім нічого не робив. Тільки оце беруся потроху до роботи, та й то
треба попереду виконати обов’язок та написати популярну брошуру по соціології «Історія розвитку суду», а тоді вже візьмусь за свої повістки, що поки що сплять непорушно, на жаль мені. Зичу Вам усього найкращого.
Бувайте здорові. Щирий та поважаючий Вас В. Леонтович.
1897	р. Окт. 18.