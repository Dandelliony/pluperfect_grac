Високоповажний Добродію Борисе Дмитровичу!
Лист і розправу Ваші одібрав, перечитав її з великою втіхою, вибачте, що зробив це без Вашого дозволу. До редакції С[анкт] Петербургских] В[едомо]стей маю два маленькі шляшки, запитаюся з великою радістю зробити, що можу, і маю надію, що С.П.В не злякаються надрукувати Вашу розправу. Але, будь ласка, не кажіть, що Ви можете бути мені вдячні за те, що я напишу кудись лист, навпаки, і я, і усі мусимо дякувати Вам, що Ви висловили те, що так треба було висловити. Сам я ще не скоро збираюся до П[етербур]гу і через те перешлю Вашу розправу нашому землякові і моєму приятелеві Єлісею Івановичові Волянському з листом Володимира Вікторовича Лесевича до добродія Ганейзера (сталого співробітника і члена редакційного комітета «С.П.В.»). Є[лісей] Иванович віднесе до Ганейзера той лист і Вашу розправу. Це потрібно для того, щоб було кому нагадувати редакції і щоб розправа надрукувалася швидше (бо трапляється, що у редакціях залежуються кращі розправи через те, що про їх ніхто не дбає та не нагадує). Пріч того, напишу також нашому землякові д. Солодилові, що є приятель із заступником редактора «С.П.В-ей» Селівановим. Тим часом виника два питання, на які треба б Вашого рішення:
1)	Ви нічого не згадуєте про гонорар, а у редакції «С.П.В-ей» такий звичай, що коли автор не ставить умови про гонорар, так йому нічого і не дають. То, коли Ви не мали думки офірувати Вашу розправу, напишіть другого листа до редактора і перешліть його Є[лісею] І[ванови]чу.
2)	Ви бажаєте, щоб розправа Ваша друкувалася без жодного підпису, але, коли у часописі виявляється розправа без підпису, вона вважається редакційною. Може трапитися, що «С.П.В.» залюбки б надрукували Вашу розправу, але не яко редакційну (певно, для справи краще б, якби розправа була друкована яко редакційна) — у такім случаю чи не погодилися б Ви, щоб під розправою Вашою прописати якісь ініціали, напр., А. Б., або що хочете? Для Вас це мов би однаково. Якщо годитесь, то про случай і про се напишіть редакторові чи Є. І-чу. Для того, щоб Ви мали час повідомити Є. І-чу про Вашу думку щодо сіх питаннів, я відішлю йому Вашу розправу не сьогодні, а через троє днів. Адреса Є. І-ча: С.-Петербург, Виборгская набережная, д. 5, кв. 3. Елисею Ивановичу Во-лянскому.
Якби цей раз мені пощастило чимсь допомогти справі і якщо і надалі Ви чи хто інший бажали б містити щось у російських часописах, будь ласка, завше обертайтесь до мене, я з великою радістю радий допомогти справі оскільки зможу, і от, якщо дозволите висловити мою думку, мені здається, що було б дуже гаразд, якби Ви ще написали другу розправу, де б нагадали думки Потебні і інших, кого згадуєте, про те, як шкодить освіті українського люду те, що його вчать і він мусить балакать у суді і скрізь незрозумілою мовою. Обертаюся і до Вас з великим проханням. Ви згадуєте кілька перекладів нашою мовою всесвітніх класиків, напишіть, будь ласка, які є ще, може, мені пощастить їх дістати.
Чи читали Ви у К. С. [«Киевской Старине»] за іюль-август розвідку Чалого, глава V її (здається) — то чисто якийсь донос на поляків, і мені соромно робиться, що К. С. містить такі речі: Est modus in rebus!
Зичу Вам усього кращого. Щиро прихильний та поважаючий Вас
Вл. Леонтович.
1897 року 24 сентября