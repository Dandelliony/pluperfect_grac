Високоповажний Земляче!
Трохи забарився з відповіддю на Ваші листи, але се тим, що хотів писати, вже виготувавши розправу про Куліша. Трапилося ж так, що ся робота взяла більш часу, ніж я спершу думав, бо перекладати вкраїнською розправки не довелося: те, що можна і треба писати до галицьких журналів, не можна і не треба часом писати до російських і навпаки. Довелося написати нову статтю, а се взяло більш часу, ніж думав. Стаття мені не подобається, та вже не маю чого робити: посилаю, яку маю. Може здасться. (Щоб Ви знову не запитали мене про грошові умови, то заздалегідь кажу, що згожуюся на ті, які будуть.)
Дозвольте ж щиро подякувати Вам і д [обродіє]ві Лесевичові за Вашу прихильність і поміч у сій справі. Слухаючись Вашого слова, знову буду до Вас удаватись, якщо виготую якусь річ до російського журналу.
Тепер про статтю «Зачем?». Я відібрав од д[обродія] В. Волянського саме таку звістку, як і Ви, але після того один співробітник «С[анкт] Петербургских] Відомостей]» д[обродій] Башкиров написав мені, що хоча редакторові і сподобалась ніби стаття, але надрукувати її він не може, бо я хочу друкувати її без підпису. З Вашої направи я писав тоді до д[обродія] Вол[янського], що[б] він, коли цього треба буде, підписав статтю ініціалами. Тепер же я знову написав до редактора, щоб він підписав статтю псевдонімом і, коли можна, надрукував. Д[об-родійГ Башкиров прохав ще мене, щоб я дав йому сю статтю яко матеріал, а він напише сам статтю про вкраїнське письменство. В листах до редактора й д[обродія] Башкирова я згодився на це, коли моя стаття не може бути надрукована з псевдонімним підписом. Досі статті нема в часописі.
«Козаки та море» ще не бачив, а «Складку» бачив. Ся ліпша за попередній (3-й) випуск. Дуже добре, що цензура дозволила Щоголева вірші, хоч там, певне, є й не дуже добрі речі, але й буде путяще, то треба б, щоб видруковано збірку.
Сам я маю незабаром фотографуватися, то й пришлю портрета. А що робить Ваша «Історія розвитку суду» й інші роботи? У нас нічого нового нема. Коли Ви читаєте «3[орю]», то Ви все й знаєте. Певне, знаєте й те, що р. 1898-го святкуватиметься Франківський ювілей, і що є замір зробити з «Зорі» місячник аркушів на 10, а редакторами зробити Франка й Маковея. Було б добре.
Пишіть, коли Ваша ласка, — дуже радий буду Вашим листам, бо давно хотів ближче зазнайомитися з Вами, стискаю Вашу руку (чи вона вже не болить?
1897. XI. 9
З Чернігова
Щиро прихильний до Вас Б. Грінченко.