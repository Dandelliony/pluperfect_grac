[1900, 28 жовтня, Оріхівщина]	III. 38404
Високоповажний та Любий Борисе Дмитровичу!
Вибачте, будь ласка, і Ви, що так довго не відписував Вам, так склалося, що ніяк не мав часу. Відповім на Ваше питання, хоч, може, вже і запізно. Адреса Єв. Хар.: Київ, Маріїнсько-Благовіщенська, д. 91, кв. 9. Довгий час і сам не знав його. Велике спасибі Вам за Вашу працю «Каталог Музею». «Хвилю за хвилею», розуміється, прочитав вже давно. Альманах складений дуже добре, нічого там негарного, як часто було по наших альманахах, де брато, що давано, нема. От тільки що багацько речей, які були вже друковані деінде (правда, не в Росії).
З усього мені найменше подобалися малюнки Дніпрової Чайки, але, може, це мій власний смак, бо інші не знають, як їх похвалити. У водевілі Самійленка, хоч взагалі сатира і влучна, корисна, почасти автор вкидається у шарж. Оповідання Коцюбинського було б розкішне, але в йому, на мою думку, ось яка помилка. Така людина, як Тихович, після випадку з Замфіром мусіла б кинути ту навісну роботу і службу. Принаймні автор доводе його психику до такого стану, що в читача, що цілком
перенімається почуттям Тиховича, повстане той рішенець. Тим часом, щоб Тихович так зробив і щоб те було натурально, треба було б, щоб Тихович був уперше у такій пригоді, щоб він тільки осяг ту посаду.
Вашу драму перечитав із захопленням, як почав читати уночі, так не міг заснути, поки не скінчив — акція йде дуже цікаво, захоплює, вірш чудовий, але мені здається, що типи не вимальовані у подробицях, а лише загальними рисами, і мені бажалося б більшого їх обманювання — захоплення і враження на читача досягається силою лірики і цікавістю подій та будівлею твору, а не зацікавленням психологією дієвих осіб. Та, мабуть, таке було Ваше і завдання.
Щодо москалізмів, то вже як я від їх викручувався, та, мабуть, нашому братові дуже важко після московської школи втікти їх. Велике було б Вам спасибі, якби могли мені показати ще які москалізми, бо збираюся передрукувати «Старе і Нове» у Галичині без цензурних ви-ровків, то краще б без того гріха.
Питаєтеся, де і коли міститиму ще щось. Але я пишу так мало, що хто і зна, коли то буде. Почав одно оповідання, то хоч воно і невелике, ще не передчуваю скорого кінця. По змісту догадуюся, що доведеться друкувати не тут. Якщо приймуть, то віддам до Вістника.
Міцно стискаю Вашу руку. Вклоніться, будь ласка, від мене низенько дружині Вашій. Ваш Вол. Леонтович.
