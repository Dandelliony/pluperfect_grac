ПОВІТОВИЙ САТИР
Мина Кифович Рунковський був меншим нотаріусом у повітовому місті Л. трохи не з того часу, як одчинено там окружний суд, невдовзі після заведення нових судів у Російській державі. Звідки він сам був родом, ніхто у Л. не знав, але знали, що доводиться він якимсь небожем генералові Рубанові, що у п’ятдесятих роках купив у Л-ському повіті немалий маєток. Генерал був старий і давно вже помер, а генеральша вста-
рілася не скоро і ще в сімдесятих роках доживала віку у маєтку, а Мина Кифович зростав та виховувався при їй.
Вчився він не багато, далі чотирьох клясів гімназії вчитися не схотів і залишився при дядині, тобто доглядати її господарства, але більше їздив по гостях, вітав її гостей у неї та за тими справами дійшов певних літ, коли годилося вже подумати про заробітки та службу. Було йому од дядька леговане невелику частину маєтку, та хазяйнувати на йому здавалося йому не вартим, а надумав зробитися нотаріусом при місцевому суді. Се вимагало двох речей: скласти при суді скорочений іспит по приватному праву та внести десять тисяч карбованців забезпечення.
Мав він добру пам’ять та спритний до практичних справ розум. Сим разом примусив себе не лінуватися і незабаром переборов потрібну науку та іспита склав, а, спродавши свою спадщину, мав змогу внести забезпечення. Так зробився нотаріусом та одчинив у Л. контору.
Якби не обличчя, Мина Кифович — високий, огрядний, добре вивчений як годиться поводитися у порядному товаристві, здавався б може і досить показним чоловіком, та природа наділила його обличчам сатира, яке особливо у молодих годах здавалося негарним. Велика голова, широке лице з грубою, немов покопирсаною шкірою, дебелий, мов картоплина, ніс, товсті, мов спухлі, губи, обрідне та недовге волосся на бороді та вусах, вузькі щілини вій з глибоко запалими сірими очима та величезна, на усю голову лисина — так виглядав Мина Кифович. Отже, не був гарний, але вродою своєю і трохи не журився.
Оженився він припадком і дуже рано, ще на двадцять першому році, мав трьох дітей, та подружжя його вже віддавна обернулося тільки у господарську спілку. Натомість Мина Кифович завжди мав на боці коханку, жінка його й собі міняла коханців, і вони давно вже не були чоловіком та жінкою...
Але він не любив споритися, волів у своїй хаті мати спокій, а до того рано склалося в його переконання у розпусті та пожадливости усього жіночого роду, і тому не завдавав собі смутку з приводу свого родинного безладдя, а додержував з жінкою зовнішнього ладу. Тільки часто до речі й не до речі казав, що ззамолоду сливе кожному чоловікові доводиться зробити дурість — оженитися, і се має в собі принаймні те доброго, що забезпечує чоловіка од претензій інших жінок, без яких, признавався, він не може обійтися й одного дня.
Хто перший, він чи жінка, порушив обов’язки подружжя, залишилося їхнім секретом, але він з початку родинного життя мав погляд, що зраджувати є природним правом тільки чоловіків, а вона і згодом, коли й мала коханців, хотіла й його тримати при собі та часом робила сцени ревнощів. Не зразу повелося Минові Кифовичу звільнити себе од тих сцен.
Якось зачепився Мина Кифович за гарну служницю своєї жінки. Жінка довідалася про те, коли не було його вдома. Ледве він повернувся, накинулася вона на його, многозначно підкреслюючи кожне слово:
—	Мино, ти знаєш, наша служниця вагітна?
—	То її справа, — відказав він недбало.
—	Так, кажуть, від тебе...
—	Се моя справа.
—	Я її прожену.
—	А се твоя справа, — погодився він і, щоб позбавитися неприємної розмови, знову подався з дому.
Сам він романами своєї жінки не журився й не ображався. Однаково, думав він, я з нею самою жити не згоден, а тільки ще більше упевнився у своїх несприятливих поглядах на жінок.
До кожної жінки, хто б вона та яка б не була, особливо при першій зустрічі, завжди придивлявся він прижмуреним, довгим та уважним поглядом, неначе поволі роздягаючи її очима до останнього та оцінюючи її жіночі якости. Нічим іншим в жінках він не цікавився, ні їхньою вдачею, ні їхнім розумом чи вихованням, визнавав вартими в жінках тільки їхні фізичні прикмети та їми тільки й цікавився.
Тому, мабуть, ніколи не було в його ані одного роману з інтелігентними жінками. Нащо мені той клопіт, а, може, і небезпека, нащо маю наражуватися на неприємности, казав він безсоромно, коли усе те саме можу мати без клопоту за гроші. Але суть однакова, а принаймні так нікого не дуриш і нікому не винний. І завжди він брав собі коханок з міщанок, з сільських дівчат, з осередку дрібних урядовців та інших незаможних міських мешканців. І не клопотав себе залицянням, не туманив їх словами кохання, а просто спокушав грішми через якихсь свах чи вахтерів.
Здається, ні з одною з їх не жив він довше одного року, але дивна річ, не вважаючи ні на своє розпусне до їх відношення, ні на те, що користуючись з їхньої дурної звабливости до грошей, іноді нівечив їм життя, але, поки жив з їми, відчував до їх, правда дуже тимчасову, ніжність сатира.
Цинізм Мини Кифовича не належав до того найшкідливішого ґатунку цинізму, який іноді з роками витворюється на ґрунті зневір’я в людях, що замолоду захоплювалися чи силували себе захоплюватися високими завданнями. Цинізм Мини Кифовича не був так складний, він просто нічим не цікавився та не мав нахилу ні до чого, що виходило понад фізичні чуття. Вподобав він смачно пити й їсти, вподобав жіночу красу та жіноче тіло, але просто не розумів ні тоншого кохання, ні громадського почуття і навіть батьківське почуття до дітей було в йому вельми кволе. Вищі почуття людські були йому в такій мірі чужі, що
він просто не няв їм віри і, коли хтось виявляв чи посилався на їх, се викликало в Мині Кифовичу глузливий посміх як до брехні, кумедії чи дурковатого чудернацтва. Якщо він і не сміявся з їх одверто, то лише тому, щоб не образити кого, щоб не сталося сварки та не порушився його спокій. Сварки він ненавидів, та й ліньки було йому сваритися, волів краще перебувати завжди у добродушному, трохи жартовливому настрої. І через те, мабуть, усі з Л. вважали його за добродушну людину, приємну в товаристві.
Громадянство в Л. ставилося до його, хоч не з повагою та трохи осуджуючи, але мирно та навіть з деякою прихильністю. Якщо не усі Л-ці хотіли бути знайомими з його родиною, то переважно через поводження його жінки, а не його, і чоловіки не цуралися заходити до його, у клюбі охоче грали з їм у карти, слухали його масні анекдоти та випивали по чарці. Коли в картярських кімнатах клюбу почують, було, його важкі кроки, як він з передпокою завжди йде, було, насамперед до буфету, його голосне «акхи» та хрипку гутірку, усі присутні прислухалися не без приємности, і хтось кожного разу завважав:
— А ось і Мина Кифович!
Випивати він вподобав не менше, як і жінок, але волів до того кум-панії. На самоті, як і вип’є чотирі-п’ять чарок до страви, то й по всьому. Охочих до кумпанії йому в Л. було досить, бо пив він смачно, з жартами, а се при пиятиці подобається, та не було нікого, хто б міг пити з їм поряд. Усі було і чарок не допивають, і не до кожної чарки з їм кумпанії додержують, а схоче Мина, покотом ляжуть, тільки сам він між їми переможцем походжає, наче і не пив. Хвалиться було:
— Я до вісімнадцятої нічого не відчуваю, а після сорок другої пити й можу, та вже знову негаразд розбираю, чи то вода, чи горілка?
Тямився на усіх трунках і нікоторого не зрікався, та уподобав найбільше горілку. Одно, хоч контора його й добре заробляє, а на легкі вина на його комплекцію не постачить, а друге: «В усіх інших трунках смак та дух і є, а сили нема».
З ким пити, Рунковський на перебирав, до усіх, з ким гуляв, ставився приязно, не роблячи собі клопоту з тим, що воно за люди. Та приязнь та тільки, поки пьють разом. Лише з одним з кумпаньйонів, вихрещеним на лютеранство Л-ським дукарем, сином відомого на цілу Росію єврея, що забагатів, постачаючи до війська за турецької війни харчі недобірної якости, Валентином Мусійовичем Гершовичем, склалося у Мини наче міцніше приятельство, а і то не сказав би він і сам, чи то в його приязнь до Валентина Мусійовича, чи тільки приємні згадки про ті гульбища з пияцтвом та жіноцтвом, що частенько справляв Гершович в себе, запрохуючи на їх Л-ських гультяїв, і, авжеж, першого Мину Кифовича. Не сказати б, щоб Мина був ласий гуляти чужим коштом, та таких бенкетів,
 які впоряджав Гершович, сам Мина справляти не зміг би, і приємні спогади залишалися, та й Гершович, рідкий серед євреїв тип невгамова-ного гультяя, був особливо спритний на усякі гультяйські вигадки.
Але і се приятельство раптом урвалося. Гершович чомусь спродався, справив останню гульню та виїхав до Парижа і ні йому, ані Мині Ки-фовичу і на думку не впадало ні листуватися, ані якось інше підтримувати старі, тепер їм обом, здавалося, ні до чого не потрібні відносини.
Але кожен талан заслуговує на визнання і колись мусить знайти приміщення. Місяців через чотири по від’їзді Гершовича Мина Кифович несподівано одержав від його довженну телеграму.
Гершович побився об заклад з одним французом, що Л-ський но-тарь Рунковський переп’є того й викликав Мину Кифовича на той герць до Парижа, виславши телеграмно гроші на подорож.
Мина Кифович, авжеж, був не від того, він навіть в значній мірі втратив од тієї телеграми властиву йому рівновагу. Де ж таки виграти такий заклад, хоч би й на користь іншому, так же на всесвітньому форумі... побувати у Парижі, про що ніколи й не мріялося... Варто за що клопотатися і треба спішитися, щоб там не передумали та не одкинулися, а тут доводиться гаяти час на здобуття тих навісних одпус-ка, закордонного пашпорта та віз... І Мина Кифович, хоч ніколи ні з чим не поспішався, тепер захватався, кинувся до предсідателя суду за одпуском, послав до губерніяльного міста телеграфно прохання за паспортом, а дожидаючи його, нервувався, бо мусів від усіх критися, чого їде, та боявся, що через телеграфістів, що приймали телеграму Гершовича, викриється справжня мета його подорожі, тоді могли б відібрати одпуск...
Та все минуло щасливо, і за тиждень Мина Кифович вже їхав: спочатку п’ятдесят верстов на конях звожчиком, далі у звичайному потязі по місцевій дорозі до Києва, і нарешті звідти до Парижа експресом.
Гершович чекав його нетерпляче і виїхав до двірця назустріч, але Мина Кифович зажадав від його три дні спочивку перед тим, як приступити до бою.
— Треба ж обдивитися Париж. Мусіш ти мені показати попереду тутешні славетні шиночки... Вони мені ще й у дорозі ввижалися, — казав він Гершовичові, — а не побачивши, можна з досади і заклада програти...
І дві доби Мина Кифович обдивлявся Париж, тільки трохи одпочиваючи серед дня, але третього дні ліг спати зарані, щоб добре виспатися. На завтра о дванадцятій годині супротивники зійшлися в окремому кабінеті ресторану. Кабінет був великий, красно прибраний. Посеред хати довгий стіл, заставлений великим асортиментом наїдків та напитків. До середини його приставлено причілком другий менший, на якому
тільки прибори та ресторанні картки з описом, щоб ще могли собі замовити гості. Довкола сього на бічних столах в кімнаті багато квіток.
У кабінеті зійшлися пріч Гершовича та двох супротивників ще троє чоловіка журі, які мали стежити за належним додержанням звичаїв двобою та вкінці зробити присуд, хто переміг.
Гершович познайомив Мину Кифовича з супротивником — мсьє Леру та з усіма присутніми. Супротивники, як вимагає звичай, ввічливо та привітно привіталися. Помітно було, що вигляд Мини Кифовича справив на Леру враження, він наче почув небезпеку і захитався в певности за свою перемогу, поспішився се затаїти, а разом і себе підбадьорити самовпевненими та жартовливими словами.
Мина Кифович навпаки відчував глибоку впевненість у своїх силах і кинувши оком на Леру, аж здивувався, що той сікається з їм рівнятися, почув навіть якийсь згірдливий жаль до його. Не появив, проте, сього, стиснув у своїй широкій долоні руку Леру і, привітно осміхнувшись, сказав:
—	Ну, мосьє, так комансон*?
Колись в дитинстві у дядини трохи вчився та балакав, хоч з частими помилками та спрощеною французькою мовою, бо учительок в його було хоч і багато, та дешево оплачених і немудрих. З роками забувся і те, що знав. Доводилося далі розмовляти з французами через Гершовича. Зразу виникло непорозуміння. Мина, голосно кашлянувши, попрохав переказати, що хоче починати з горілки, а Леру на горілку не згоджувався, а вимагав боротьби на шампанії. Затягся й Рунковський, з шампанії та й взагалі з вина починати герць не згоджувався:
—	Вина або кислі, або солодкі, і п’яний не будеш, а занудить. Се однаково, як будувати дім без хундаменту. Та хіба ж вином і можна впитися? Нащо ж і час гаяти, коли змагання не прийде до жадного скутку?
Сталося замішання. Хай би кожен пив, що воліє, але як рівняти горілку з шампанією? Члени журі погомоніли, позмагалися, десь дістали книжку з відомостями про кількість алкоголю в обох трунках, навіть подзвонили телефоном до якогось славнозвісного гігієніста спитати поради, та до згоди все не приходили.
Час збігав, Мина Кифович почував вже і спрагу, й голод, не міг далі спокійно дивитися на понаставлене на столі. Нарешті втратив терпець і не схотів далі терпіти. Вибрав на столі невеликий келих на шампанію і чималу чарку на горілку і пропонував через Гершовича, щоб журі визнало їх рівноцінними, аби лише починати.
Валентин Мусійович злякався й запротестував:
—	Ти мене зведеш. То вино, а то ж таки горілка.
—	Не бійся, — заспокоював Мина Кифович.
—	Як не боятися? Мої ж гроші... А ти не знаєш, як він п’є.
—	Бачу.
Мина Кифович розсердився, образився, що Гершович на його не звіряється [...] спорилися.
Та журі почали догадуватися, про що йде суперечка. Вони тягли трохи руку землякові і казали, що коли один супротивник сам пропонує так рівняти, а другий на те згоджується, то й зміняти їхньої згоди не можна. Леру годився охоче. Гершович вважав вже свою справу програною, вже мов бачив в уяві, як одлічуватиме гроші Леру, й сердився.
Мина Кифович розщипнув жилета, розсівся біля столу спиною до Гершбвича, нагріб собі повну тарілку якоїсь страви на закуску, налив чарку та звернувся з нею цокатися до Леру.
—	Так комансон, мосьє.
Він узлився і на Гершовича, і на журі, і на Леру, одно набирав повно на тарілку тієї чи іншої закуски, наливав чарку за чаркою та й щохвилі, не даючи спочивку, тягся з нею цокатися з Леру, а випивши, слідом ковтав усе, що мав на тарілці. Вибирав страви все масніші та знов тягся цокатися з чаркою.
Журі сказало обом кожен раз наливати у новий посуд, а випиті чарки ставляти кожному коло себе на окремих тацях, а Гершович, нервуючи, нахилився над вухо Мині Кифовичу і казав:
—	Ти б хоч тепер покинув горілку та пив шампанське.
—	Підожди, хай він ляже під стіл, тоді питиму шампанська, — од-повів Мина не обертаючись.
Леру швидко почервонів, став говіркий, далі почав бліднути, хотів домогтися, що не можна так налопом пити, що так не поводиться...
Та Мина Кифович намігся рішуче:
—	То пусте. Буар*, мосьє, так буар.
Ще перегодом Леру зблід дужче, мова плуталася, тіло похитувалося, руки та ноги не слухалися. Нарешті зблід зовсім, схилився на стіл і замовк.
—	Ну, спитай, чи визнає журі, що я переміг? — звернувсь тоді Мина до Гершовича.
—	Нема про що розводитися, — неохоче погодилося журі.
—	Так пишіть протокола, а я тепер шампанію питиму, — засміявся Мина, наливаючи собі великий келих. — Ну, мосьє, хто зі мною? А ти мені не вірив, — докоряв він Гершовичу, — а все через те, що хоч і багато год пили ми разом, а й разу так не було, щоб ти не лежав, як сей Леру, от і не бачив, скільки я ще і після того випивав.
Випивши за переможця, один з журі поцікавився полічити порожні Минині чарки:
— П’ятдесят шість. Се ж абсент! — аж злякавшись, скрикнув він та уважно глянув на Рунковського.
Минали роки. Зле велося в родині Мини Кифовича. Як на кого, утік би з Л. світ за очі. Жінка його була вже підтоптана пані, та підфарбовувалася, одягалася у спокусливі строї, час від часу їздила підправлятися до Києва по установах краси і ще «крутила романи». Дві дочки пішли у кафешантанні співачки, звелися на кокеток. Єдиний син провадив дрібні та сумнівні комерційні справи, і за його йшла недобра слава. Мину Кифовича все те мало чіпало. Тільки раз умішався він з порадою синові, почувши (ще як той був студентом першого курсу), що він дуже пиячить.
Написав йому листа: «Не моя се справа, та маючи досвід, хочу тебе попередити. Ти поводишся нерозсудливо. Певна річ, пити є одною з найбільших приємностей у житті людському, але тим паче варто зберігати в собі вдатність до цієї приємности на довший час. Хто зарано почина пити, швидко ту вдатність втрачує. Я почав пити тільки з двадцяти п’яти год і тому можу пити досі та сподіваюся, що могтиму і до кінця життя. Отже, маєш рацію ще якийсь час себе стримувати».
Але взагалі Мина Кифович тримався погляду, що кожен може жити, як йому до вподоби, лихого та доброго не існує, все те вигадки, й нікому немає діла до чужих життя та вчинків. «Я нікого не суджу, то й мене судити зась!» — сказав він. Не можна робити тільки того, за віщо карає закон, то було б глупство, а чи має закон рацію карати, за те не варто думати, бо змінити того не можна. Тому він і далі з виразом самоповаги та власної гідности працював та заробляв у своїй конторі, ходив до клюбу, смаковито там випивав та закусював, часом грав у карти, а іноді закликав приятелів поїхати з їм у помешкання своєї чергової коханки повечеряти у приємній неродинній обстанові.
Значно більше од родинних неприємностей стурбовало та налякало Мину Кифовича те, що місцевий лікар, коли якось звернувсь він до його за порадою, рішуче та назавжди заборонив йому будь-що пити. «Жити й не пити, — бідкався він, — що то за життя? Нарешті, має ж кожна людина свої звички». Запитався був виконувати лікарів припис, та за три дні переконався, що се «понад людські сили»: нерви чисто розгулялися, ані працювати, ані з людьми, як годиться, поводитися не міг. Раптом зірвався та виїхав до Києва до професора, щоб перевірити пораду лікаря. Дожидаючи на станції потягу, не втерпів, випив кілька чарок і, в думці кленучи лікаря, вирішив: «Однаково питиму». За вечерею, вже у Києві, вагався між дражливою рішучістю випити та страхом пошкодити здоров’ю і сим разом випити не зважився, побоявся, що як вип’є перед візитою до професора, хвороба виразніше позначиться, і професор
 ствердить заборону лікаря. Вночі спав кепсько, а вранці, збираючись до професора, їдучи до його звожчиком, дожидаючи своєї черги у по-чекальні, хитався між надією та пригнобленням.
Нарешті покликано його до кабінету.
Старий професор швидким, але пильним поглядом перебіг по усій постаті Мини Кифовича з голови до ніг.
—	На що жалієтеся? Що болить?
Хапаючись дійти швидше до найважливішого, розповів Рунковсь-кий про свою хворобу й закінчив стурбованим питанням, чи й справді не можна йому пити?
—	Роздягніться.
Довгота пильно вистукував та вимацував професор могутній тулуб Мини Кифовича, і дедалі усе виразніше позначився на його виду вираз подиву.
—	Ви багато пьете? — спитав.
—	Як на кого, — скромно відповів Мина, завагався на хвилю, чи признаватися по правді, чи, може, зменшити, може, тоді професор скоріше ослобонить од навісної заборони, та не встиг так нашвидку вирішити те питання й розповів по правді.
Очі професора, що ввесь час мов проштирхували пацієнта навскрізь, ледве помітно мінилися чи од уваги, чи од подиву. Нарешті він взяв папір та перо і швидко писав якісь цифірі, наче щось вилічував.
—	Вам треба прийти ще взавтра о десятій годині в клініку на мою лекцію.
—	Так що ви мені скажете, пане професоре? — не витримав Рун-ковський.
—	Скажу остаточно взавтра, але ви не турбуйтеся...
Відповідь не задовольнила Мину Кифовича. Ще одна ніч перейшла у боротьбі між надією та пригнобленням.
Вранці другого дні Мина Кифович стояв в аудиторії поруч з кафедрою професора без піджака та сорочки, а професор викликав по черзі чоловіка з п’ять студентів та загадував їм обдивлятися недужого. Студенти, не дуже ще звиклі до вислідів, вислухували поволі та повагом. Кожного професор запитував.
—	Що ви знайшли?
—	Не помічаю жодної хвороби, — одповідали усі.
—	В серці?
—	Немає нічого.
—	В печінках?
—	Теж здається...
—	В інших органах!
—	Також нічого, пане професоре.
Після їх професор запропонував обдивитися недужого ординаторові, і той також не знайшов жадної хвороби.
Тоді професор почав лекцію: «Перед вами, панове, людина, яка за життя своє випила стільки самої горілки, скільки під час повіді річка Либідь за дві години подає води до Дніпра, і ви не знайшли у неї жадних прикмет тих хвороб, що звичайно бувають наслідком і меншого зловживання алкоголем, не знайшли прикмет того зруйнування організму, яке звичайно алкоголь чинить. Ви маєте рацію. Добродій Рунковський є цілком здоровою людиною. Се наче б суперечить усім нашим відомостям в сім обсягу, але зрідка трапляються поодинокі люди, з якимись досі не дослідженими осібностями в будові, чи в хімічнім складі, чи ще в чим іншим їхнього тіла, дякуючи яким алкоголь, зажитий їми, переходе через їхній организм, не діючи їм і найменшої шкоди. Дуже рідкий зразок такої людини ви маєте перед собою в особі пана Рунковського... — і, звертаючись до Мини Кифовича, додав: — Ви можете йти, пане Рунковський, ви зовсім здорові і можете пити, скільки вам подобається, — ледве помітно осміхнувся професор, — се вам не шкодить і трохи. Кажу вам се, бо, здається, се питання вас трохи непокоїло...»
Радісний осміх осяяв широке обличчя Мини Кифовича, і він з такою щирістю висловив своє «велике спасибі» професорові, як ще, мабуть, ніколи нікому не дякував. Защипуючи жилета, він вийшов з аудиторії, широко ступаючи та навалюючись усім тулубом то на одну ногу, то на другу, мов спиняв себе, щоб не затанцювати. За дверима аудиторії він таки зробив півантраша правою ногою.
Добре поснідавши, поспішивсь до двірця. Відчував потребу швидше повернутися до Л., щоб скоріше ознайомити там усіх про своє визволення од навісної заборони, а таки й добре докорити лікареві, що наробив йому стільки непокою та клопоту. Од доброго гумору був того дні говіркий як ніколи і в потягу розповідав і знайомим, і незнайомим, який дурень лікар в Л. та доводив з запалом, — що варто лікуватися тільки у найкращих лікарів.
Мина Кифович прожив після того ще десять год, але, як усьому призначено свій кінець, вмер по десятих роках од якоїсь випадкової хвороби. Смерть його перейшла в Л. сливе непомітно, і незабаром усі забулися за Мину Кифовича. Тільки іноді при пиятиці згадували питці діагноз, зроблений йому професором, доводячи слабодухим, що не усім шкодить пити.
