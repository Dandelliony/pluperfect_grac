Дорогий Євгене Харламповичу!
Одержав Вашого листа сьогодні і сьогодні і відповідаю, щоб заспокоїти Вас. Та тільки Ви вдруге ніколи не думайте, щоб я образився на те, що щось в моїх творах Вам не подобається. На мене еміграція, як і на Вас, мало впливає, і я досі не захворів, як більшість, ні на манію ве-личности, ні на спорливість. Чого б же я образився, я думаю про свої спомини багато гірше, як Ви, бо Ви кажете, що вони хоч сухі та цікаві, а я і того не думаю, бо ніяких важних подій не описую, самі щоденні дрібниці. Спасибі, що вказуєте помилки, — справлю. Те, що написано, що я виїхав на Правобережжя, помилка не моя, а друкарська, чи коректорська, чи хто його знає чия, взагалі коло моєї мови хтось часом хазяйнує, хоч я думаю, що без відповідних прав. Про Н. не сказав, що се лікар в інтересах Українського Червоного Хреста — може, це і надаремне. Що ж до того, щоб оживити белетристикою, то я трохи не розумію цієї Вашої вимоги, що Ви маєте на оці. Чи щоб було більше розмов, чи як? Якщо се, то я боюся, вставляючи багато розмов, — збрехати. Навожу тільки ті, які твердо пам’ятаю. Бо спомини це ж історичний документ, і мені здається, що, допускаючи фантазію та творчість, я би міг щось нафантазіровать. А пам’ятаю розмов я небагато, бо в свій час їх не записував, а пам’ять в мене уже стара, не робоча. Досилаю Вам ще альманах в пам’ять студентського вечора, де є моє манісеньке оповіданнячко, а ще друге таке ж манісеньке в одному з газетних чисел, що посилаю з сім разом.
Дуже Ви мене засмутили, що пишите, що і досі ще нездужаєте. Я вже був певен, що Вам покращало, і от на тобі! Дай Боже, щоб уже Вам покращало хоч тепер. Зразу ж напишіть мені про своє здоров’я. А до лікаря Ви надаремно не хочете звертатися. Як би Ви свою хворобу не знали, в їй можуть бути кожен раз якісь зміни, яких Ви не спостережи-те, бо вони можуть і не виявлятися у суб’єктивному почутті, а об’єктивних ознак Ви ж не знаєте, де і як шукати і як їх познавати. Отже, в випадках серьозних хвороб се треба показатися лікареві, і я дуже прохаю се Вас зробити, як не для себе, так для мене і для всіх тих, хто, як я, дуже Вас люблять.
І не смійте мені думати про те, що хотіли б умерти. Дасть Бог, діждете, що і Вам краще буде, як мені стало, коли В[ітя] приїхав, і України діждете. Бо що там песимісти не казали, а я тепер більше як коли-небудь певен, що се станеться скоро, і бачу тому прикмети. Большевики вже свою будівлю своїми ж писками підривають, і вона скоро впаде, а як впаде, то не може статься, щоб з руїн тих не встала Україна. Та се Ви і самі кажете.
Міцно цілую Вас і ручки Юлії Миколаївні.
Ваш В. Леонтович