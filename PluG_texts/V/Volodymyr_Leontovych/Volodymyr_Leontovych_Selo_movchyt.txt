СЕЛО МОВЧИТЬ
Відношення населення до злочину в передреволюційні часи
За останні три десятиріччя перед революцією безкарність злочинств, особливо злочинств на селі, стала майже постійним явищем н’а Наддніпрянщині. Дарма що затривожений російський уряд дедалі все збільшував адміністрацію в повітах, що заведено попереду в кожній волості так званих урядників, а далі сливе в кожнім селі стражників, — все це нітрохи не помагало, і влада була у поборюванню злочинства просто безсильна. Майже всі вони залишалися невикритими та непокараними, і в низці інших причин і ця безкарність розхитувала серед населення ідею права, що дуже зле відбилося і на подіях революції.
Років 50-55 тому по повітах не було численної адміністрації. На ввесь повіт був один тільки справник, його помічник, двоє станових (пізніше їх було п’ять) та у місті кілька чоловік поліцейських, переважно з інвалідів, яких міщани, глузуючи, прозивали «оселедцями». Ні урядників (комісарів), ні стражників не було. По селах усі поліцейські обов’язки виконували обрані громадами старшини соцькі. Станових село не бачило часом і по кілька років, поки у ньому не трапився якийсь злочин або не нагромадилося надто багато залеглостей.
Село скриває злочинців
А проте у ті давні часи більшість злочинців на селі не затаювалася, як це діялося здебільше за останні 20-25 років, а вистежувано їх швидко та легко, тим більше, що селяни самі допомагали вишукувати злочинців.
І дійсно, на селі, поки воно з якихсь причин не схоче покривати злочину, винуватцю майже неможливо затаїтися, бо ж там усе у всіх перед очима, а ще селянин з природи дуже спритний слідчий. Досить звернути увагу, яким пронизуючим поглядом придивляються селяне один одному, якщо їм здається, що здибали вони односельця не у відповідний час або не в такому місці, як це, на їхню думку, йому випало б бути. Треба тоді придивитися, які вони хитрі, як обиняками заговорюють і як несподівано ставлять один одному запитання. Найдрібніші риси, які перед очима інтелігента стають непоміченими, селянинові вже викривають злочин. Причина, очевидно, у знанню селянського життя та побуту. Порушуючи цю тему, приходить мені на згадку такий приклад. Сталося раз, що з економії (фільварку) викрадено з хліва кабана. На диво, ніхто про цей випадок не чув і не бачив, і кабан як у воду впав. Однак сусід злодія — у селі за сім верст від тієї економії — вже другого дня вранці знав, чия це робота. Знав, але заховав для себе. Щойно п’ять років пізніше він похвалився: «Виходжу я вранці з хати, чую в Тимофія з комину печеною свининою тягне... Що ж це таке, думаю, адже вони кабана не кололи? Коли це гомонять, у Петрівцях в економії кабана вкрадено! Оце ж воно і є. Так я вже й тоді знав!»
Дійшло врешті до цього, що дедалі селяне все менше і менше хотіли допомагати урядовцям у викриванні злочинств і, хоча кількість поліції збільшено, а слідство провадила тепер не тільки сама поліція, а й судові слідчі, то все ж таки злочинства викривалися все рідше, і найчастіше карні справи уривалися, не доходячи до суду, а коли й доходили, то часто у такому стані, що суд й не міг покарати злодія. Село почало вважати забезпечення громадського спокою за чужу справу, а що більше, воно почало як не співчувати, то потурати злодіям, і суд не міг дізнати того, про що знало добре село.
Пригадую таку пригоду. У О-ській економії по скінченню возовиці (снопи возили селяне) поміщик поставив могорича. Люде розгулялися і по кілька разів прохали додачі, а що поміщик не був скупий, то й не встерігся, і люде перепилися. Почалися між ними згадування про старі обиди, а далі сварка та бійка. Дехто попадав і оставав спати на фільварку. .. Заспокоїти чи розводити їх по домах було нелегко та й не було кому. І так оставлено їх до ранку, щоби повисиплялися, але вранці, коли усі порозходилися, серед двору залишилося мертве тіло забитого селянина Г.
Був це чоловік великої сили, вельми спорливий та задерливий, часто й густо бешкетував він та бив багатьох з своїх односельців, і, мабуть, з пімсти хтось вбив його п’яного. Наїхала поліція, приїхав слідчий... Між селянами, приведеними на допит, було трьох, які поводились дуже підозріло, вони заляканими очима уперто дивилися на небіжчика, були бліді
та все вкупі сновигали, і очевидним було, що то вони його вбили, але ні сліду, ні свідків не було, і діло згасло.
Якось через рік, розмовляючи з одним поважним селянином, по-хМІщик висказав здивування, що у дворі було трохи не все село, а ніхто нічого не бачив та не знав.
— Чому б там не бачили та не знали! — відповів селянин. — Ви тільки пообіцюйте, що нікому хвалитися не будете, так вам я скажу... Знали усі, а бачили й Ф. і Д., та кому хотілося б свідчити? Ще з пімсти спалять! Та й кому який клопіт?
Байдужість до правопорядку
Що ж було причиною, що люде далі все більше ухилялися допомагати урядові у боротьбі зі злочинством? Поодинокі селяне пояснювали це так: «А яке мені діло? Нащо б я свідчив? Посвідчу, а мене спалять, ще, може, і вб’ють». Або «нащо б я свого чоловіка підневіжував? Він же сусіда, або родич... З яких радощів?» Іноді в цих поясненнях чулися відгуки клясової ненависти: «Заради кого? Заради пана чи куркуля?» або й просто особистої ворожнечі: «Заради того сучого сина?»
Річ ясна, що у тій клясовій ворожнечі, яку довго та так уперто розсівали всякі агітатори по селах, був саме корінь цього шкідливого схилення громадського почуття на селі. Колись вкрасти у поміщика щось невелике не вважалося злочином, згодом почали прикладати тую ж міру й до більшої крадіжи як у «пана», так і до крадіжки в багатого селянина. Дедалі громадська байдужість поширювалася і на крадіж в сусіди («аби не в мене»), і на гірші злочини, як, наприклад, на підпал, на вбивство... З ріжних причин для нашого наддніпрянського села ставало все більше чуже почуття правного ладу та зрозуміння для праці його виконавців урядовців. Правний лад здавався селянам чужим, неправ-ним, хоч не знали, яким іншим треба б його заміняти... Тому й підтримування того існуючого ладу стало в їх розумінні чужою справою, справою урядовців. Допомагати їм, хоч би й проти злочинців, селяне не вважали потрібним. Часом злочинець здавався їм ріднішим від представників правного ладу.
Така суперечність між правом та праворозумінням населення є завжди тяжкою та великою небезпекою так для людності, як і для держави. Байдуже відношення селян до боротьби зі злочинами не полегшувало їхнього життя, навпаки, робило його менче забезпеченим, а в майбутньому загрожувало ще гіршими бідами.
На цьому ґрунті виросла безкарність та неосудність великої більшос-ти злочинств, а це нищило в селянстві ідею права, прищеплювало думку, ніби усе дозволене, ніби можна робити все, іцо надумаєш, коби тільки була охота і сила, не оглядаючися на права та потреби інших людей. Особливо серед молоді почав відроджуватися все частіше предківський тип парубка, якому «немає впину», а в часи революції цей тип відограв значну ролю в руїнництві та виправив її на стежку, що привела до большевизму.
На безкарність злочинств або на надмірну зниженість кар за них впливав і деякий сантіменталізм серед верхів інтелігенції у відношенню до злочинств. Він походив з хибного розуміння принципів карного права і, поринаючи в саму глибинь громадянства, охоплював не лише круги судового персоналу, а й середовища, з яких набиралися присяжні. Це теж було одним з виявів того знеможення громадської волі до оборони себе та існуючого, хоч чужого, московського ладу, що в простій лінії довело до катастрофи і перемоги більшевицької диктатури на розва-линах власної державности.
Неділя. — 1930. — Ч. 26
