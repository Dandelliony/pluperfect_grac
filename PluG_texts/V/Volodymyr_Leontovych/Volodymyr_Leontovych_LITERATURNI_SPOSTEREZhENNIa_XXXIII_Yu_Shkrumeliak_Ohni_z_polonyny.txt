XXXIII
Ю. Шкрумеляк. «Огні з полонини»
Наші часи, як у нас, так майже скрізь по всьому культурному світі, визначаються гострим невдоволенням сучасним життям, шуканням тих змін суспільного ладу, які могли б його ущасливити, а відтак захопленням тими ідеями, які, чи справді, чи тільки на думку в їх віруючих, вказують шлях до жаданних поліпшень. Завдання, що при тому захоплюють людність якогось краю, можуть бути для неї корисними та можуть бути й шкідливими або й просто нездійснимими, але в кожному разі здійснення їх і в кращих випадках не дається здебільшого легко, а вимагає великої енергії, великої витривалости та упертої самовідданої праці і часто й не одного покоління. Це здіймає в суспільстві нервовість, дражливість, взагалі загострення почуття, бо мало є людей з такою витривалістю, щоб працювати тільки на майбутнє та задовольнятися тією працею.
Настрої, що в таких обставинах поширюються в громадянстві, відбиваються природне і на краснім письменстві. Як в громадянстві, так і в літературі почуття, пристрасть, тенденційність переважають тоді реальне та безстороннє описування життя. Так не лише в ліричній поезії, а й в белетристиці, де ті прикмети виявляються, якщо не в уступах од автора, так в настроях, типах та поводженню дієвих осіб. В додачу риси, виховані на питаннях суспільних, переносяться і на відношення до справ приватнього життя. Дарма що вдачі нашій властиві скептицизм та гумор, помічаємо згадані прикмети і в нашому письменстві останніх десятиліть. Це, між иншим, пояснює, чому письменники наші тепер майже втратили так властиві українцям вдатність та смак до гумору і жарту. Мушу зробити застереження: ці уваги належать до всієї нашої літератури в цілості тільки часів передреволюційних, а з післяреволюційної
літератури тільки до творів галицької та емігрантської літератури, бо особливі умови і совітського життя взагалі, і становища совітського письменства утворюють явища, що затемнюють дійсний характер творів.
Ще одним наслідком згаданого невдоволення сучасним життям, в рідших, правда, випадках, буває поява тенденційних фантастичних творів. З фабулою з нереальних та неможливих в життю подій, серед яких автор малює яко здійсненні ті свої прагнення та ідеали, які насправді ще ніколи не були здійснені. Коли задовге і незадоволене дожидання сподіваного або різні перешкоди і невдачі викликають сумнів і зневіру, письменники, у яких з дуже палкою вдачею сполучається мала енергія і витривалість в досягненні своєї мети, відчувають потребу побачити її здійсненою хоч у мріях, запевнити і себе, і инших в можливості її здійснення та хоч у мріях знайти віру в його можливості.
Свого часу я зазначив один з творів цього ґатунку в нашому письменстві — «Соняшну машину» В. Винниченка. Твір цей був витвором уболівань автора з приводу нездійснення нездійснимих по самій природі людській комуністичних прагнень його. Року 1930 вийшла фантастична повість Ю. Шкрумеляка «Огні з полонини», що належить до того ж ґатунку творів красного письменства, хоч в основі його лежить журба за нездійсненням зовсім инакших, почасти навіть протилежних Вин-ниченкових прагнень, прагнень національного характеру, загострених нещасливим закінченням останньої боротьби за національну справу. Зовсім неподібні і поглядами, і темою, ці твори подібні один одному характером психологичних перебувань авторів, що схилили їх до вислову своїх настроїв у формі фантастичних повістей, а відповідно тому і до фантастичної форми й самих творів.
В повісті «Огні з полонини» люде, померлі кільки сот років перед тим, народилися вдруге. Долею їхньою з самого їх народження опікується дух ще одного їхнього сучасника з першого їхнього життя, який сам чомусь не відродився, а лише дух його з’являється їх рятувати при кожній небезпеці, наказує їм та їхнім родичам, що вони мусять робити, наділяє їх своїми чудодійними винайденнями, які і до наших днів залишилися, тобто, нікому не відомі. Це два ґатунки порошків. Одним з них за мент можна спалити живу істоту і поруйнувати найміцніші будинки, хоч би і з найдальшого віддалення. Другим же можна врятувати кожного чи кожну річ, насипавши на них хоч трошки, хоч десь скраєчку цього другого порошку. Завдяки тим порошкам малий гурток людей (десять-двадцять) може подолати і знищити і велике військо, і цілі народи. В руках вдруге народжених людей ті порошки робляться знаряддям виборення національних завдань.
По фабулі «Огнів з полонини» народ сам не лише не може оборонити себе без керовництва сильних та впливових одиниць (це було б
правдою), а просто не має в справі свого визволення жадної ваги, і навіть допомога людности не потрібна для успіху невеличкої купки фаховців політичної боротьби, які самі поборюють супротивників. Досягають вони за допомогою дивовижних, навіть неможливих нових винайдень, якими на величезнім віддаленні нищать ворожі городи і військо (щось ніби повалення мурів Ієрихону), а сам народ і при боротьбі їхній тримається тільки як співчуваючий та бездіяльний свідок.
Як і здебільшого, такі фантастичні способи здійснення суспільних завдань, що подають ті фантастичні повісті, так і фантазія «Огнів з полонини» виявляє лише маловірство автора до тієї справи, доконання якої здається йому можливим тільки в так ненадійний спосіб. Для самої справи ці фантастичні рецепти можуть тільки шкодити: у супротивників вони викличуть хіба глум чи осміх, у прихильників, якщо вони поймуть віри авторові, що инших способів рятунку немає, можуть лише захитати віру і до самої справи.
Підказані хворобливим настроєм зневіри і сумнівів, повісті цього ґатунку часто подають хибні (в тому чи иншому відношенні, в залежності від своєї теми) думки і поради. «Огні з полонини» не є в цьому виключенням. Спіраючи свої надії на поодиноких борців-фаховців без підтримки усієї людности, автор ніби визнає непотрібним виховувати в ній національну свідомість та вдатність обороняти себе і може в тих, хто перейметься його поглядом, зменшити уважність до цього завдання, прищеплюючи думку про маловажливість його. Справжнє ж значіння одиниць в громадських справах завжди спірається на керуванні діяльности загалу, а досягнуте тільки особистими зусиллями одиниць, хоч би і сталося, не буде міцним і не усталиться без свідомого співчуття та підтримки громадянства.
Само собою, що порошків таких, про які пишеться в «Огнях з полонини», не тільки досі не було, а й бути їх не може, та сучасна техніка справді дає до змагання такі страшні приладдя, що можуть повернути на пустелю і пустку великі простори та загубити багато людей. Досить пригадати винищення повстанських сіл отруйними газами та обстрілюванням з аеропланів, що ними совітська влада примушує до покори совітських мешканців.
З певністю треба передбачати, що усі такі страшні винайдення потраплять скоріше до рук державно організованих сил, а не до рук тієї чи иншої повстанської групи, отже будуть ужиті не нею, а проти неї. Та хоч би і опинилися вони випадково попереду у її розпорядженні, вони при інертності громадянства можуть стати і в руках повстанської групи, однаково як і в руках старого уряду, знаряддям безмірного деспотизму: приклад цього маємо на большевиках. Усій людності треба бажати і дбати не про те, щоб ще винайти такі знаряддя, а щоб зменши
ти їхню руїнницьку силу та позбавити можливосте кому-будь їх уживати. Нарешті відсунення усієї людности від оборони своїх прав в надії на оборону їх одиницями-фахівцями вельми перешкоджає легальним способам боротьби, які при діяльнім співчутті більшосте громадянства зовсім не завжди бувають безхосенні та безсилі.
Саме розуміння національної справи в «Огнях з полонини» хибне і чудне. Автора обходить не стільки політичний бік справи, скільки те, щоб витрутити з краю всіх чужинців, бо найдужче обурюють його не політичні утиски чи нерівність прав, а те, що в його краю живуть чужинці, мають свої підприємства, власність, майстерні, службу. Найбільшою кривдою для свого народу здається йому, наприклад, те, що «зрубані у тім краю» дерева помандрують у далекий світ, чужим людям на пожиток, а «бариші з них стягнуть чужі п’явки», що його село «кормить своєю кров’ю і своїм молоком зайдів» (с. 27 та 28), а на с. 135 та 136 його найулюбленіший герой каже, що «кожен, хто говорить до його нерідною йому мовою, може бути йому тільки ворогом». Автор визнає приватню власність, той-таки герой його на с. 160 каже: «предківські Дебрі не думаю продавати, нехай вона буде навіки в нашому роді», отже мусить визнавати і приватні підприємства, і вільну конкуренцію, отже участь в економічнім житті краю чужинців обурює його тільки тому, що вони чужинці. Чи має він при тому на оці їхні привілеї або краще відношення до них уряду (тоді б його обурення мало б рацію) — ми не знаємо, бо він ні словом про те не згадує. А в такому вигляді, як він подає, його вислови проти чужинців взагалі справляють вражіння голої ксенофобії, яка позбавляє і його права вимагати од инших народів справедливого відношення до своїх земляків. Ворогування проти чужинців і таких, що живуть у краю на одніх правах з тубільцями та нічим проти краю не воюють, ворогування тільки на ґрунті економічної конкуренції, китайська система міжнародніх відносин — одгорожування муром од цілого світу і недопускання до себе чужинців, хоч би її й довелося здійснити, була б шкідливою і для самих тубільців. Стосунки з чужинцями завжди корисно впливають на розвиток кожного краю і народу, бо те чуже і незвикле тубільцям, що помічають вони у побуті, в діяльності, у способі думання чужинців, збуджує і в тубільцях думки, рухливість думання, збагачує їхній досвід та знання, а замикання самім в собі має наслідком ослаблення матеріяльного і духовного розвитку народу. Пригадаймо пишний розквіт грецьких республік або й корисний вплив на розвій Києва варягів та греків. Сильний нарід ніколи не боїться пускати до себе і дозволяти працювати серед себе чужинцям, бо, по-перше, легко асимілює їх, а по-друге, якщо чужинець виконує якусь суспільну функцію краще од своїх, він зробить більше користе для усього краю, ніж менше видатний земляк, а це має без порівняння більшу
вагу, ніж те, щоб дати заробіток одному своєму; чужинець же, не вгод-ний виконувати свою працю найкраще, і не зважиться переїздити до чужого краю, а залишиться вдома. Національна свідомість і патріотизм є речі величезної ваги та завданням їх є добро цілого краю, а не інтереси окремих своїх одиниць.
З хибної основи — хибні висновки. Ремствуючи на краще в порівнянні з своїми економічне становище чужинців, автор шукає порятунку не в тому, щоб здвигнути знання, енергію думки, підприємливість своїх, щоб розвинути в них здатність до зрозуміння та засвоєння того нового, що його вимагають нові часи, здатність, коли треба, легко зміняти старі звичаї та старі способи господарювання на нові, та й не в тому, щоб зробити неможливим більш сприятливе відношення влади до чужинців, ніж до тубільців, а в чудернацькім та шкідливім бажанні випхнути усіх чужинців. Наслідком цього могло 6 стати тільки ослаблення енергії життя в краю, через що тубільці і без конкуренції чи визискування чужинцями потраплять ще в гіршу біду та злидні. Не можна не сказати, що автор невірно розуміє ідею патріотизму і говорить не про те, про що треба говорити, шукає порятунку не в тому, в чому він може бути.
* * х-
Фантастика, що заповнює усю повість, зле відбилася на її художнім виконанні. На кожному кроці в життя дієвих осіб втручаються та керують ним якісь неприродні надземні сили, за якими зовсім не видко вдачі та почувань тих людей. У цьому «Огні з полонини» різко відрізняються від тих старих творів романтичної школи, в яких теж часом траплялася фантастика, та в яких, незважаючи на нереальність обстанови і подій, образи людей були живі та яскраві. Вірили чи не вірили автори романтичної школи в можливість реального існування своїх фантастичних образів, вони ними цікавилися і, старанно їх виписуючи, так сплітали з психологією дієвих осіб, що в читачів не могло виникати сумнівів, що дієвим особам, таким, якими їх змальовано, та фантастика мусіла здаватися реальною. «Огні з полонини» не справляють такого вражіння. Автор сам мало цікавиться своїми фантастичними образами, не зупиняється над їх обробленням, а сплітає їх досить недбало тільки для переведення своїх думок та поспішає переказати так-сяк тільки те, що потрібне для зв’язку фабули. Через те фантастичні малюнки в нього вийшли неяскраві, за виключенням тих частин їхніх, де автор вплітає до них уривки народніх вірувань. Може, через згаданий спіх дієві особи «Огнів з полонини» вийшли блідими, а вдача їхня не окреслена. Особливо так треба сказати про типи інтелігентів. Вони позбавлені характерних, властивих тільки цим людям, рис. їхні поводження і почуття
 в такій мірі їм начеплені зверхніми силами, що їхні власні воля та вдача ні в чому не виявляються. Це ідеї або настрої, а не живі люде. Лише портрети селян, хоч дещо і зреалізовані, а навіть підцукровані, все ж таки вийшли живіші та виразніші. Щодо ліричних уступів, розсіяних у творі, вони, дивна річ, нагадують чомусь ліризм дохристиянських біблійних книг з їх суворістю, а навіть жорстокістю.
Чи це наслідок того, що автор любить разючі ефекти, чи у нього не вистачає спостереження про те, як виявляються у людей назовні почуття, але вражає, як часто вживає він того самого ефекту, як часто зомлівають, тратять притомність його дієві люде.
1932,4.30-31
