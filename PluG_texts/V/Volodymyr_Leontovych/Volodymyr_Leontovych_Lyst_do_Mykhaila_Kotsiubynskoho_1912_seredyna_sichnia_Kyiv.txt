Дорогий Михайле Михайловичу!
Поздоровляю Вас, дорогий друже, з Новим роком і щиро бажаю Вам усього найкращого, а насамперед здоров’я.
Будь ласка, перекажіть від мене поздоровлення і самі найкращі бажання Марії Федорівні і Олексію Максимовичу і подякуйте їм за ті милі часи, які я зазнав в їх домі. Дякую їм дуже і за їхнє відношення до мене. Зрадів я дуже, читаючи Вашого листа, і тому, що Ви, здається, почуваєте себе непогано, і тому, що маємо Ваше нове оповідання.
Чи ж те се, за яке Ви казали власне натяками скоротко (тема відношення між видатною людиною і юрмою), чи яке друге? Щодо моєї роботи, вона посувається, але досі дуже помало. Тут набігло за час моєї відсутності дуже багато усякої роботи, від якої ніяк не обгонюся ще. Через те і не писав Вам так довго, вибачте мені за се. Довелося обписуватися, їздити, перевіряти річні рахунки, а тут надійшли свята, коли не можна не бути в людей і не підтримувати відносин, а тут надійшли і деякі громадські справи — насамперед про редагування «Літературно]-н[аукового] вістника», в обговорюванні яких і мені довелося взяти участь. Сподіваюся, що більше стало і постійно працюватиму коло свого оповідання, як виберуся (з 10 січня) на Сидорівку задля прийомки заводу від орендаторів. Поклав собі невідмінно там, у тій селянській глуші, щодня відводити письменській праці 2-3 години. Будь ласка, дорогий Михайле Михайловичу, не відмовте коли не коли писати мені про себе, як живете, як почуваєте, що поробляєте. Пишіть хоч на Київ, хоч по адресу: Стеблев, Київська губернія, с. Сидоровка, мені.
Справа про «Вістник» ось яка. М[ихайло] Сергійович] заявив, що далі не може проводити його, бо хоче мати більше часу для наукової праці та й дуже втомлюється. Що він або забере «Вістник» знов до Галичини (що, розуміється, прийшло би до того, що українці російські зовсім би його не бачили), або згоден передати його редагування комітету, який він сам обрав, і ніякому іншому. Комітет той він склав так: Л.М. Черня-хівська, Олесь, П[авло] Пил[ипович] Лаврів і я. Певен я, що М[ихайло] С[ергійович] так не схоче відцуратися зовсім «Вістника» і таки буде давати йому загальний напрямок (хоч він поки і каже, що се не так), але чорну роботу таки схотів перекласти на нас. Позаяк перспектива лишитися на Україні зовсім без місячника дуже немила, довелося на се пристати, хоч редакційний комітет наполовину складається з людей, яких я зовсім не знаю, і хоч як мені не до вподоби набиратися чорної роботи. Всилу я відкараскався від того, щоб не писатися видавцем та
одним з редакторів «Вістника», але мусив зобов’язатися переглядати рахунки хоч в головних рисах та редагувати критичний відділ, та частину наукових речей, а в інших відділах матиму лише дорадчий голос. Белетристику та поезію переглядатиме Олесь, іностранну літературу і огляди її Черняхівська. Статті про біжучі справи, огляди політичного життя та економічні — Лаврів, себто власне сам Михайло Сергійович, статті з галицького життя знов-таки присилатимуться згори, затверджені з Галичини, себто їх вибиратиме і оброблятиме М[ихайло] Сергійович].
Не знаю, що може статися з такої конституції, коли той же журнал редагуватиме стільки осіб, — але не було чого робити. Почне ся конституція функціонувати з марця. На Новий рік пили за Ваше здоров’я і посилаємо Вам привіт од нашої невеликої громадки (я, Юл[ія] Володимирівна], П. Вас. і Вар. В. Петровські і А.М. Литвиненко). Юл[ія] Володимирівна] дуже Вам вклоняється і прохає Вас дуже вибачити їй, що досі не одписала Вам. Міцно Вас цілую.
Ваш В. Леонтович