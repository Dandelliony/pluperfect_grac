ЕСТЕТИЗМ М.М. КОЦЮБИНСЬКОГО
З тяжким болем шануємо пам ять дорогого небіжчика! Вмер на варті, коло громадської праці і в значній мірі через неї. Хотів далі досліджувати життя гуцулів, з якого дав такі гарні «Тіні забутих предків», уявляв вже образи, малюнки і настрої, що вкладе в свої нові твори з того життя, і не міг не переступити наказу лікарів, які забороняли йому їхати в гори, бо холод і втома найдужче шкодили його хворому серцю. Його праця була йому дорожче за життя! Лікар, що наглядав за його здоров’ям багато років, казав нам, що приїхали вирядити небіжчика в далеку дорогу, що, якби не нещаслива подорож до Карпатів, жив би ще, може, і скільки років...
Його діло, його праця панували над ним і завели його до могили... Земля стягла з України ще одну жертву, та яку безмірно тяжку і дорогу жертву! І жертву потрійну. В особі його тратимо заразом найкращого художника і щирого сталого громадянина. А поза тим і понад тим серце наше відчуває ще болючішу для себе втрату, втрату чогось чарівного та дорогого своїми чарами, що закрашало наше, так бідне на красу, життя. Бо се була виключно щаслива особливість покійного письменника вбачати загублену між брудом життя красу, втягати дрібні її проміні в себе і, з’єднуючи їх в кришталевій душі своїй, творити блискучий образ краси.
Мусимо признатися, що ми більше відчуваємо, ніж розуміємо розмір нашої втрати, бо більше відчуваємо чари талану небіжчика, ніж розуміємо ввесь зміст його. За життя Коцюбинський не діждав повного критичного огляду своєї праці. Хоч траплялися і цінні критичні розвідки, та вони обговорювали або окремі твори його, або окремі прикмети його творчости, та не було критичного огляду, який освітлював би все її значення, показував би, що саме складає осередковий фокус її, що є загального в його духа.
Нема в тім дивного. Повне розуміння творчости художника річ багато складніша, ніж здається, і остільки складніша, оскільки мова його образніша, а психічні переживання, змальовані автором, витонченіші. А не лиш у нашій, а й у світовій літературі мало письменників, мова яких була б у тій мірі перейнята образами, а психологічний зміст їхніх творів так складний і витончений, як мова і зміст творів Коцюбинського.
Для цілковитого зрозуміння сучасниками ґрунтовної ідеї Коцюбинського була ще одна перешкода. Увага сучасників звернена майже виключно на соціяльні питання, і освітлюють вони їх здебільшого на основі своїх соціяльних та почасти моральних поглядів і уподобань. Безперечно, ні соціяльні, ні моральні питання не були чужі Коцюбинському, та вони не були виключним змістом його творів, а освітлюючи їх, як і все, про що 6 не писав, Коцюбинський спирався найбільше не на соціяльних та моральних поглядах і уподобаннях, а на своєму почуттю краси. Скрізь, яким питанням життя особистого чи громадського не зацікавився б він, які відносини людські не складали б фабули його творів, — однаково оцінює він їх міркою краси. Се було особливістю нашого письменника і ґрунтовною рисою його настрою. Почуття краси панувало над ним, і через те людські почуття, вчинки і відношення оцінював він насамперед не з погляду моралі чи громадських потреб, а з погляду краси. Не значило се, щоб був він естетом у звичайному і негарному значінню сього слова, або щоб був байдужим до моральної чи соціяльної правди, але критерій соціяльний і моральний цілком зливалися у ньому з його естетичними уподобаннями. Останні переважали над ними і надавали їм особливого змісту, кольору і сили.
Несправедливе, жорстоке, неморальне здавалося йому насамперед неестетичним, негарним, бридким, і в ім’я краси світу, краси життя, краси людини, які уявлялися Коцюбинському в абстракції чарівно-гарними, складалися його присуд і погляд на кожне питання. Естетизм Коцюбинського був широкий, як світ, і розпросторювався на всі світові явища. Краси шукав він скрізь і вмів відчути її не лише в природі, а і в людях і в міжлюдських відношеннях, бо у йому жив образ не лише чарівної природи, а і чарівної та гарної людини, гарної не тільки фізично, а й морально.
Ся естетична мірка, правда, могла часом зводити автора, бо інколи гріх виглядає гарним, і в таких випадках симпатія Коцюбинського могла похитнутися на його бік; та естетизм нашого письменника був морально здоровий, моральний гріх у великій більшості відражає його як негарний, і тому незгода між естетичним та моральним критеріями трапляється у його хіба дуже зрідка. Зате естетичні вимоги, зливаючись з моральними, надавали їм більшої сили і примусовості, яких самі вони не в силі були б досягти. І хоч присуд Коцюбинського, закрашений естетизмом, саме через ту закрасу не міг бути так суворим і гнівним, як присуд мораліста чи політика, зате був безстороннійшим й заразом хоч м’якший, впливав дужче і більше силував коритися своїм вимогам, бо бридке і негарне дужче відражає людей, ніж неморальне чи несправедливе. З тої ж властивости Коцюбинського — з повсякчасної палкої потреби краси — випливають ще й інші риси його творчости. Звичайно вважається, що гірші типи, гірші настрої людські легше вимальовуються, легше даються до виконання; і для великої більшости письменників це дійсно так. Та щодо творчости Коцюбинського, помічаємо якраз протилежне. Властиво він обминав малювати негативні типи і настрої, але ті, які проте трапляються в його, здебільшого слабше оброблені од позитивних образків. Як у людині, що дійсно розуміється на красі, в Коцюбинському надзвичайно розвинене почуття міри, риса, якої, на жаль, так бракує сучасним письменникам, особливо символістичного напрямку. Мимо того, що в його так багато лірики, яка найбільше спокушає до прибільшень, тонке розуміння краси цілком врятувало од їх Коцюбинського в його позитивних образках, і ті нечисленні випадки, в яких можна помітити недодержаність почуття міри, усі трапилися в його негативних малюнках.
Другим наслідком властивої Коцюбинському жадоби краси є те, що в творах своїх він більше малює настрої, а не типи; і з розвитком свого талану він дедалі менше звертає уваги на витворення типів, а вимальовує настрої все пильніше, детальніше і яскравіше. Коли у людському житті взагалі так мало гарного, то вже людей цілком гарних, гарних в кожний мент їх життя, чи й є? Жодна людина не є тою самою стало і завжди. В інших випадках здіймається вона понад свій рівень, в інших занепадає нижче його. Письменник, що шукає краси, мусів, жалуючи людський образ, своє почуття і витворений ним у читачів настрій, зупинятися серед злиднів людської натури на перших моментах, обминаючи малювати своїх героїв в цілості.
Коли ж на шляху своєї творчости стрівав Коцюбинський бруд і злість життя, яких не можна було обминути, як не можна обминути каміння, що засипає гірські дороги, тоді викликав він на порятунок в уяві своїй ідеал і молився йому своєю незрівнянною лірикою. Там, де бракувало краси в людях, в подіях, у цілому окружению, він розкривав скарби своєї дорогої душі і з неї лилося на нас таке блискуче і чарівне сяйво, така розкіш краси, другий зразок якої нелегко назвати. Згадайте Intermezzo та й багато іншого.
На тому ж ґрунті виростає замилування Коцюбинського в малюнках природи і те почуття самотности, яке так яскраво змалював він в окремому вірші в прозі, і яке, проте, відчувається чи не в усіх його творах останніх років. — Не міг небіжчик не бачити різниці між красою свого ідеалу людини і вдачею кожної поодинокої людини, то й не міг не бути самотнім.
Так виключний розвиток почуття краси, що поклав, як бачили ми, ознаку на усій його творчості, є надзвичайно дивним явищем у наші часи і свідчить про дуже сильну індивідуальність письменника.
Його, як і наше, життя відбувалося в країні смутку і бездолля, серед диму, пороху, жорстокости і ненависти, серед загального знівечення, байдужосте і усякого бруду. Отже треба було особливої сили Натури, щоб серед того страшного, позбавленого краси, окружения заховати і розвинути щасливий дарунок природи — своє почуття краси! Для Коцюбинського се було ознакою і появою його сили та індивідуальносте, для нас великим щастям, бо в творах його відроджувалася перед нами серед спустошення і руїни чарівна краса, здіймаючи почуття радощів, надії та віри. Думаю, за те найбільше і кохаємо ми так незабутнього письменника нашого, що, воскрешаючи образ краси, він надихав нас надією в можливість існування її в житті.
Вкінці почуваю потребу висловити глибоку пошану пам’яті Коцю-бинського-громадянина. Не можу змалювати тут вповні громадське обличчя його. Хочу лиш нагадати одну велику, а не голосну, жертву, яку на протязі цілого свідомого життя свого віддавав небіжчик рідному краєві з такою чарівною сумірністю, якою визначається тільки глибоке розуміння своїх обов’язків, і з такою непохитністю, яку витворює лиш глибоке, сильне та стале громадське почуття.
В світі є дві могутні спокуси: слава та гроші, що звертають людей з правого шляху. Скількох людей, навіть меншого від небіжчика талану, спокусили вони відкинутися праці на рідній ниві, піти у найми до чужих людей, скількох робітників позбулися ми через те, що не мали змоги ні так оплатити їхню працю, ні так розголосити їхню славу, як наші сусіди. Та для людей меншого талану спокуси ці не так гострі, бо різниця можливого становища не так велика, для людей заможних жертва легша, принаймні вона не загрожує хоч тягарем бідності. Але Коцюбинський мав усе, щоб в кожній більшій літературі його відразу признали видатним письменником і розголосили славу його по світу. А в нас йому довелося довгі роки писати, поки наше громадянство розсмакувало його остільки, щоб признати його талан.
Документальні листи російських редакцій свідчать, що не раз зверталися вони до Коцюбинського з пропозиціями дуже високих, нечува-них в нас, гонорарів за те, щоб він друкував твори свої по-російськи вперед, або хоч заразом, як і по-вкраїнськи, а Михайло Михайлович працював двадцять років на рідній ниві дурно і лише останніх років спромоглося громадянство наше оплачувати працю його в чотири-п’ять раз дешевше, ніж набивалися чужинці.
Економічний стан Михайла Михайловича був зовсім недобрий, на руках у його була велика сім’я, він мусів день у день працювати по десять годин над земською працею за невелику плату, яка забезпечувала лиш сутужне та небагате життя, а відбирала і сили, і час від любої праці. Померши, покинув він сім’ю незабезпеченою, але всі згадані пропозиції, не вагаючись, одхиляв кожен раз рішучо. Не тільки не припускав він можливости відібрати в рідного письменства і частину праці та слави своєї, а й самі ті заклики вражали його естетичне і моральне почуття.
Мусимо з глибокою вдячністю та пошаною признати великі заслуги Михайла Михайловича, а свої перед ним провину та обов’язки, і заразом мусимо сказати, що в таких тільки людях, в їх посвяченню і’є сила українського народу і нашої національної справи! Тільки вони своїм посвяченням та саможертвою виносять і винесуть наверх культурного життя наш нарід!
Бо хоч тепер вже і видко виразно, що хвиля історії сама здіймає з безодні український нарід, що соціяльні закони самі забезпечують його національне існування, що, які б не були в нас робітники, добрі чи, може, й лукаві, наша національна культура і наша національна індивідуальність однаково збережуться та існуватимуть, так повинні ж ми розуміти, що не кожне існування рівноцінне, і близько брати до серця те, як ми існуватимем! Повинні ми покласти всі сили наші на те, щоб не був наш нарід «безплодною смоковницею», а вніс у всесвітню скарбницю стільки скарбів, скільки має змоги видати багата вдача його!
Кожен нарід у свій час розбудиться і в свій час вмре. Немає вічних народів, як немає вічних людей. Та не однаково, яку спадщину і яку згадку лишать вони людськості, чи таку, як обри, від яких залишилося саме ім’я, чи таку, як елліни, що од їхньої спадщини походять усі науки і мистецтва сучасної людськости!
І коли закони історії без нас вирішають, чи житиме нарід наш, ми нашою працею тільки і вирішимо, як він житиме, які будуть пам’ять і спадщина його! І на терези, на яких вони важитимуться, Михайло Михайлович кинув все життя своє і увесь дорогоцінний скарб свого духа!
