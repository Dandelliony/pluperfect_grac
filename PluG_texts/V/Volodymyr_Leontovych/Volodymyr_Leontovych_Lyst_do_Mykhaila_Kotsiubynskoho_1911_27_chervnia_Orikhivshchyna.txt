Дорогий, гаряче любимий друже, Михайле Михайловичу!
Не писав Вам, простіть, зразу, бо ввесь час був в подорожах, а листа Вашого дістав з днів 6 попереду, тільки нездужав, бо в подорожах застудився,
 та й мусив ще переїздити з Києва до Оріхівщини. Тепер пишу вже звідси і вже видужав, тільки сьогодні знов їду до Києва і звідти далі на Київщину. Через те і не зібрався до Вас, як хотів, у Чернігів, бо ввесь час крутився, як муха у окропі, і часом доводилося за день вести розмов з 25 жидами-комісіонерами, а це, знаєте, річ така, що може цілком заморочити голову і вона вже на якийсь час робиться ні до чого невдатна. Клопіт в мене тепер не з своїми ділами, а з ділами дядькового завода, на який скінчається строк оренди і треба б його чи продати, чи самим варити на йому цукор... Ну, та якось се обернемо... А Ви ж як, дорогий Михайле Михайловичу. Як Ваше здоров’я? І здоров’я Вашого сина? Чи допомагає Вам Крим, чи добре себе там почуваєте? Скільки часу там перебудете? Куди збираєтеся далі, чи, може, маєте думку і оселитися там? Мушу нагадати Вам, не живіть, голубе, зими у Чернігові, не можно Вам сього. Треба Вам невідмінно зимувати десь в теплішому краю! Се Ви і самі чули, бо почували себе недобре сю зиму, та й лікарі се кажуть. Сю осінь і мені достанеться поїхати кудись у тепліший край — і самому треба, і хлопцеві моєму, лікарі кажуть, треба осінь перебути десь коло теплого моря, щоб зима була коротша, а літо довше. Куди поїду — чи за кордон, чи на Кавказ, чи в Крим, ще не знаю.
Хотілося б з Вами побачитися, скучив я за Вами. Де будете восени? Міцно Вас цілую і гаряче обіймаю. Низенько вклоняюся Вірі Іустиновні.
Ваш В. Леонтович