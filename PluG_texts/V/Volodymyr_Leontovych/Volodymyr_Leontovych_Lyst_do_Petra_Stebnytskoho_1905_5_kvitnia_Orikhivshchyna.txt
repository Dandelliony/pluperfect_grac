III, 52454
Любий Петре Януаровичу!
Простіть, що так довго не писав. Мої селяни одурили мене щодо заяви Синоду — і се було мені так прикро, так соромно було писати Вам про се, що довгий час все відтягав відповідь. До того, правда, траплялися і різні справи, які набігали за сей час, як губернські] земські збори і т. і. Розкажу Вам сей випадок. Звернувся я з нашою справою до трьох інтелігентніших селян і знайшов зразу, здавалося, від них цілковите співчуття. З розмови видно було, що вони розуміють справу і співчувають їй, але вже тоді мені здавалося, що хоч вони і обіцяють написати заяву, та неначе бояться. Все ж таки, маючи від них слово, я не звернув уваги на це своє вражіння. Одначе щось я не діставав від них заяви. Коли прийшов від вас номер «Бір[жових] Відомостей]», справа була вже вирішена в Комітеті Міністрів. Нагадую знов про заяву одному з селян. Він знов обіцяє, і з відповіді його бачу, що він знає про постанову Коміт[ету] Міністрів], але вагання на ґрунті боязті таки виявляється. Каже: «Ми читали, що К[омітет] Міністрів] вже згодився на дозвіл Свят [ого] Пісьма в українській] мові, тепер вже можна нам, так я думаю, безпечно послати свою заяву». Але минуло ще кілька день — заяви мені не несуть. Стрінувши селянина, питаю, як і що? Одказує: «Наші не хотять посилати подяки за се. (Бо вже зразу не зважувалися писати в тій формі, що просять, щоб дозволили, але лише, що дякують за те, що дозволене.) Якби, кажуть, нам цар дав землі, то ми б йому дякували, а за се не хочуть». Кажу: «Гаразд. Землі Вам справді, може, треба, але ж таки не самим хлібом жив буде чоловік та до того, може, можна віддати Вам казенні землі, може, можна і в мене, і в інших панів чи відкупити, чи і так узяти та віддати Вам землю, але ж у Полтавщині на душу упадається усього щось коло 1,5 дес., на середню сім’ю (коло 5 душ) щось за 7 десятин. На перший час сього, може, і досить, але через
25-50 років люду намножиться удвоє, тоді вже на сім’ю впаде 372д. і того буде знов мало, якщо селяни не зробляться освітніші та не вмітимуть більше виробляти з того числа землі, проти того, скільки зараз виробляють. А щоб їм зробитися освітніше, то треба більше читати і вчитися, а позаяк в робочого чоловіка не може бути багато часу на читання, то треба, щоб були такі книжки, які легше було б їм розуміти і за той самий час більше вивчитися, а які книжки Вам, питаюся, легше розуміти, чи російські, чи вкраїнські, думаю, що і Вам легше розуміти вкраїнські, хоч Ви вже і газети читаєте і краще по-російські умієте, як взагалі селяни». Згоджується зі мною. «Справді, каже, поки я перечитаю одну російську книжку, то своїх українських перечитав би дві такі самі завбільшки та ще і зрозумів би їх обидві краще, ніж ту одну російську».
«Ну то, й кажу, як же цього не дописати? Бо хоч і багато інчого ще, може, треба б, так же зразу всього здобути не легко, то хоч по частях дещо треба здобувати, та й до того, хіба вам не обідно, що так нашу мову, а разом і нас нехтують». Згодився, навіть спитав, куди ж саме і як треба послати ту заяву, видко було мов завагався, але врешті-таки так і не послали. Увесь сей випадок справля на мене таке вражіння, що найбільше селяни мої ухилялися від заяви через те, що все-таки вважали се небезпечним хоч трохи, але треба разом признати, що якби річ йшла про землю або про щось, що, на їх думку, має більшу вагу, ніж питання про українське Святе Письмо, то вони, може б, таки зважилися. Все се було написане вже більше тижня. Але не викінчив листа тоді через те, що несподівано захворів попереду Володимир Вікторович, а після і мій синок. У Волод[имира] В[ікторови]чахто і зна з чого виявилася хвороба печені. Поки ще наші лікарі думають, що то був камінь чи пісок жовчний, але, щоб краще дізнатися, Волод[имир] Вік(торович) з Юл[ією] В[олодимирів]ною збираються після Свят, коли потепліша, поїхати до Москви порадитися з тамошніми лікарями. Коли се справді тільки камінь чи пісок, то в тім, кажуть, нема страшного, але днів зо три у В. В-ча печінка дуже тяжко боліла, а тепер хоч і краще йому, та все часом біль прокидається. Через кілька день після того, як заслаб В. В-ч, у мого малого зробився «ложний круп», а це така хвороба, що, хоч кажуть, вона не страшна, та дуже лякає. Сьогодні вперше йому мов трошки краще. От через се сей мій лист лежав недописаний і не посилав його Вам.
Тепер звертаюся до питання про моє письменство. Щире спасибі Вам, любий Петре Январовичу, за добре слово, але все ж таки Ви помиляєтесь, що мені ніхто не казав про те, що мої оповідання нічого не варті і що ся думка є виплідок моєї мнітельности. Часом се навіть писалося, от як д[обродійкою] Русовою, і часом се чується у розмові, і то, заведено, в очі ніхто так гостро не скаже, як позаочі. І от, коли я не десять і не
двадцять разів помітив таке відношення до своєї праці, в мене виробилася нехіть до белетристичної праці, яку не знаю, чи і зміг би я подолати, хоч би і схотів. І справді, скоро буде вже два роки, що я і не написав нічого. Коли ж Ви кажете, що писати в наші часи є моїм обов’язком і маєте на увазі те, що, може, будуть дозволені українські часописи і місячники, а літературних сил в нас мало, то, згоджуючись з сим, я думаю, що свій обов’язок виконаю, коли буду робити якусь чорну, щоденну роботу при часописі або робитиму переклади з інчих мов, а це ж теж потрібна робота. Думав я ще часом, щоб писати якісь критичні чи публіцистичні статті, але для сього треба було б мати більшу освіту, ніж яка в мене є, та і пізно в 39 год починати в новому роді. Може, я дуже гостро Вам сказав, може, я збрешу і коли-небудь почну щось писати, і сам би страшно того хотів, але зараз, коли я починаю думати, чи не написати на таку чи інчу тему (з белетристики), мені зараз пригадується та оцінка моєї праці, яку я так часто помічав, і мене бере така знехіть, що я не в силі нічого робити, і, чудна річ, хоч як мені цінна Ваша краща думка (і думка ще декого) про мою роботу, в такий час я не можу думати про Ваші слова, а лише про те, що чув про себе лихого.
Може, Ваша правда, що се з обсягу психіатрії так само, як і моя мнітельність щодо здоров’я. Я був би страшно радий, бо тоді б воно, може, минулося згодом, як зараз перейшла в мене та мнітельність до хвороб.
Ще одна справа. Чи нема між земляками у Петербурзі кого-небудь, хто мав би зносини або знайомих у Обществі (спілці) «Трудовая Помощь». Се якась організація, яка закуповує скрізь по Росії кустарні вироби селян і десь їх випродує, але невідомо нам у Лубнах, чи ся організація добродійна, чи просто комерціяльна. Знати б се було потрібно, через віщо «Трудовая Помощь» має у г. Лубнах свою агентшу, вона дає закази скрізь по повіту молодицям і дівчатам на вишиванки, мережки тощо, але платню плате дуже малу. В декого з лубенців почало прокидатися підозрення, що агентша дурить і кумпанію «Трудової Помощи», і молодиць, не виплачуючи всього, що одержує з «Трудової Помощи». Ґрунтом для такого підозрення є думка, що ся спілка має характер добродійносте, але се тільки думка, а певно того ніхто не знає, от і звертаюся до вас з проханням, може, при нагоді (а не навмисно) спитаєте своїх земляків або знайомих, чи не знає хто з них, що то за «Трудовая Помощь»?
Простіть, будь ласка, за цей клопіт (але дуже прохаю, щоб умисне для цього нічого не робили, але тільки, коли буде нагода). Простіть, що так погано надряпав.
Ваш В. Леонтович 1905 апреля 5.