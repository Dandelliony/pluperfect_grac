М. М. КОЦЮБИНСЬКИЙ
Михайло Михайлович Коцюбинський був родом з Поділля, походив, як він казав, із збіднілої шляхетської родини. Оскільки пам’ятаю, батько його був невеликим урядовцем і рано помер, так що вже з четвертої чи п’ятої кляси мусів Михайло Михайлович заробляти уроками, щоб допомагати сім’ї.
Через тяжке матерьяльне становище він не міг скінчити гімназії, бо треба було шукати посади. В якій установі та де служив на початку, я не пригадаю.
З повісти його «Для загального добра» можливо зробити висновок, що якийсь час працював по боротьбі з філоксерою на Бесарабії, доводилося чути, що на такій же роботі був він і в Криму. Та посада ця не задовольняла Михайла Михайловича, земляки клопоталися знайти йому іншу і нарешті знайшли у чернігівській Губерніальній земській управі.
Брак повної шкільної освіти зовсім не помічався у Михайла Михайловича. Він багато читав, а найголовніше був людиною витончених почуттів та думання, і вичитане, почуте у розмові, спостережене з життя, засвоювалося ним не як більшістю людей, а в цілій повноті з усіма нюансами і висновками, які випливали з їх, а його розум сам снував нитку думки далі і далі...
Дякуючи його здібностям, його швидко пізнали та відзначили у чернігівському земстві, і він дістав там вищу можливу для його (без ценза фаху) у земстві посаду — секретаря ґуберніяльного земства та редактора земського збірника.
А таки матеріяльне становище його і після того залишалося скрутне. В його була велика своя родина — жінка та четверо дітей, а із ним жили мати та дві сестри. Сестри щось заробляли, але вистачало їхнього заробітку, мабуть, тільки на себе, а удержання секретаря та редактора, хоч і було з більших у земстві, а таки для такої родини незадовільне, своєї ж власности в Михайла Михайловича тільки і було, що невеликий домок у Чернігові, обтяжений ще і банковим боргом.
А заразом з тим подвійна служба секретаря та редактора забирала дуже багато праці й часу, Михайло Михайлович працював до втоми і в його сливе не лишалося часу для творчости. Це пояснює, чому він писав небагато, а і стільки міг писати тільки дякуючи виробленій ним в собі систематичності та витривалості. Весь день свій він розподілив на сталі частини між працею різного ґатунку, не залишаючи нічого на спочинок та розваги, а переходячи безпосередньо од однієї праці до другої. Тільки по святах дозволяв він собі відірвати якусь хвилинку для товариських зносин з людьми.
Твори свої, як він казав, складав він і обробляв їх остаточно в голові раніше, ніж братися за перо, і тримав у пам’яті не тільки весь план оповідання, а навіть усі вирази та слова. Рукописи в його виходили сливе без жодних змін та виправлень і під час писання він не додавав жодних нових подій та образів і сливе нічого не переробляв. Творчість відбувалася тільки під час обмірковання, а заведення на папір було сливе механічною роботою. Зате процес обмірковування вимагав великого напруження уяви та думки і для цього способу творчости особливо були потрібні більший та цілком вільний час і спокій од інших справ.
Дарма на обмеженість своїх матеріяльних засобів Михайло Михайлович завжди одягався хоч не дорого, та чепурно і елегантно. Убранню, як і манерам, він віддавав багато уваги і завжди і уся його постать, і все на ній виглядало якось особливо гарно. В йому це не було звичайним франтовством, а ні викликалося запобіганням більше уважного відношення в суспільстві, а походило з внутрішньої потреби самого Михайла Михайловича, його загостреної жадоби краси, яка була головною осібністю його. Для Михайла Михайловича людська істота, як зовнішньою, так і внутрішньою своєю вдачею, її земне життя, сама земна куля з її природою були чаруюче гарними, принаймні могли ними бути і часом бувають, і відшукування та милування цією красою були його першою радістю та головною потребою. Усе негарне в такій мірі пригнічувало його, що пізніше, коли він був тяжко слабий, здавалося, що неестетичні вияви хвороби вражали та турбували його дужче навіть од самої хвороби, її болю, наближення смерти.
В його творах найкращі сторінки ті, де він малює образи краси, де йому щастить знайти щось гарне серед бруду людського життя, і він умів відшукати та відчувати красу. Недобрі з’явища людського життя та відносини вражали його найдужче властивими їм порушуванням краси, ображали та смутили його найдужче своєю некрасою, аж так, що він без більшої критики приймав поширені серед суспільства його часів проекти оздоровлення суспільного ладу, аби була надія, що на світі запанує краса.
Він казав, що належить до партії соціал-демократів, але, власне, був з його не тільки не правовірний, а навіть і зовсім не справжній соціал-демократ. Художність його натури, розуміння людей не давали йому цілком довіряти абстрактним ідеям, та й захоплювався він в найбільшій мірі не питаннями про матеріяльні інтереси людей, а питаннями про людську волю, про красу і такі інші блага. Згадую, якось ми гуляли з ним в гарному чужому, в гарній місцевості саду. В його вихопилося: «Цей сад вже однаково наче мій, я узяв од його вже усе, що у йому є найкращого та найважливішого — враження краси, і мені од його вже більше нічого не потрібно».
Так само замилування красою не давало розвинутися у Михайлі Михайловичу партійному фанатизму. Сам він, мабуть, не був віруючим. Ми ніколи не говорили з ним про це, але серед інтелігенції тих часів це було звичайним, а в тій партії, до якої він зголошувався, атеїзм був ще і войовничий, пропаґаторський. Тау Михайлі Михайловчу цієї войовничосте не було і сліду. Навпаки, релігійні вірування та релігійні відправи, якщо в них малося щось гарне, могли викликати в йому зачарування, а його критицизм затаювався в глибині його світогляду тільки для власного вжитку, щоб не сполохати краси.
На великий жаль, під час большевицьких навал на Київ збірка листів, які я за життя одержував, в тім числі і листи Михайла Михайловича, затратилася. В одному з них Михайло Михайлович з захопленням описував капрійське святкування різдвяної ночі. Цей опис, хоч і не для друку виготовлений, міг би стати поруч з чудовими описами, які маємо в його творах, у йому так чарівно світилася дитяча радість капрійців, якою, знати, перейнявся од них і славетний небіжчик, дарма що був тяжко недужий і вже наближався його кінець. Михайло Михайлович щиро милувався на святочні прикраси Капрі та на святочні настрої капрійців. Перекажу в скороченню як відбувалося свято. По горах скрізь огні та співи, часом злітають ракети, часОхМ розтинаються постріли. З гір по стежках ідуть три процесії, напереді кожної красно прибрані малі хлопчик та дівчинка. На руках в неї лялька — новорождений Христос. Усі три процесії сходяться одночасно до єдиної на острові церкви, співають дзвони, співає духовенство, співають усі капрійці, хто вдатний, великі і малі. З милою усмішкою кінчає Михайло Михайлович опис: «так в цю ніч народилося на Капрі аж три Христа і це нікому не збавляло ні релігійного настрою, ні святочних радощів».
Вперше я познайомився з Михайлом Михайловичем на одному зі з’їздів ТУПа, невдовзі після народження цієї організації. Його чепурна, мальовнича постать, його витончене обличчя, очі добрі і разом насмішкуваті, його письменницька осібність наче стежили вивіряючим поглядом за кожним рухом людини, з якою він розмовляє, справляли сильне враження та викликали зацікавлення до його. В поводженні був він надзвичайно м’який та лагідний, ніколи не дратувався, не зміняв тону чи поводження і охоче розмовляв з людьми инших од його поглядів так само спокійним тоном без роздражнення. Не любив він не тільки змагатися, а навіть і висловлювати свої думки. Ця риса виробилася у йому може до певної, принаймні, міри від письменницької роботи. Йому цікавіше було стежити, спостерігати, ніж переконувати свого бесідника. Та й незалежно від цього в йому не було повної одвертости. Пам’ятаю якось він засмутив мене, доводячи з повним переконанням, що «блаженна ложь во спасеніе».
Кожного сливе року ми стрівалися з Михайлом Михайловичем на зібраннях ТУПа, але довго не мали нагоди ближче познайомитися. Щоб не затримувати приїжджих задовго у Києві, засідання відбувалися сливе зранку допізна, і для приватних зносин та розмов, а тим паче для заведення нових знайомств, не залишилося часу. Згадую тільки одну коротку розмову з ним за тих часів. По скінченню засідання кілька нас, молодих ще тоді людей, вийшли разом. Вже зовсім стемніло. Сталося так, що вкінці нам з Михайлом Михайловичем випадало йти тільки вдвох. Була чудова серпнева ніч, ми обоє були молоді, починаючі письменники і, як звичайно буває, обоє тоді ще марили створити щось видатне. Само собою, що ми розмовляли про письменство, про красне письменство, само собою, що при тій розмові кожен з нас потай думав і про себе, про свою роботу, а чи його твори справляють враження, чи мають успіх? Це зрозуміло для починаючих письменників і так часто можна в них помітити хвилювання з цього приводу, а в українських обставинах, та ще тих часів, коли українських читачів було так небагато і сливе не малося критики, не диво, що вони виявлялися гостріше. І от того вечора Михайло Михайлович не витримав і обережно спитав мене про мою думку за його твори...
Ще багато років після того наші з ним відношення не могли зробитися ближчими. Мешкали ми один од одного далеко, бачилися зрідка, тільки на зборах серед людського тиску. Тільки, здається, з 1906-го року познайомилися ми ближче і швидко в нас склалися дружні відносини.
Саме тоді здоров’я Михайла Михайловича похитнулося: лікарі радили перебути зиму у теплішому краї, а на те в його не вистачало коштів. Як се не було їй тяжко, дружина Михайла Михайловича, Віра Устинівна, зважилася пошукати допомоги в земляків, справедливо вважаючи, що врятувати такого видатного письменника є і їхнім інтересом, і їхнім обов’язком, і приїхала для того до Києва. Випадково я мешкав тієї зими у Києві і Вірі Устинівні порадили звернутися до мене, щоб я поклопотався за допомогу в В. Ф. Симиренка. Невдовзі після того склалося так, що я став ніби посередником в усіх зносинах земляків з Василем Федоровичем, але в той час цього ще не було, і я не вважав себе досить авторитетним в його очах, щоб не почувати неспокою за успіх прохання та ніяковости звертатися до його з грошовим проханням, хоч і не для себе. Само собою я ні хвилини не вважав можливим одмовитися од цього доручення, визнаючи своїм обов’язком зробити все од мене залежне, щоб врятувати такого видатного письменника, та мою несміливість Віра Устинівна зрозуміла яко вагання і навіть образилась на мене та докорила мені, але це непорозуміння зразу і з’ясувалося, а другого дня я пішов до Василя Федоровича і дістав від його чека для Михайла Михайловича.
Та дарма на лікування, здоров’я його все гіршало, він хорував і на легені, і на серце, та, здається, не було в його жодного внутрішнього органу цілком бездоганного. З того часу Михайлові Михайловичову вже не можна було залишатися на зиму на Україні, не зовсім добре було для його і кримське підсоння і протягом кількох год він, за допомогою Василя Федоровича, виїздив на зиму до Капрі, а на літо повертався до Чернігова, де таки за ним залишали його посаду (здається, в його відсутнос-ти його секретарські обов’язки виконувала Віра Устинівна).
Одного літа навалилася на його ще одна неприємність, що заразом зробила його матеріяльне становище ще скрутніше. На одну з його сестер впало обвинувачення за участь у якійсь нелегальній справі, і їй загрожувала, мабуть, велика кара, бо вона вирішила краще тікати за кордон. З дому вона тим часом зійшла та десь переховувалася, але еміґрування вимагало особливих видатків, на які не було коштів та і здобути їх шляхом позики Коцюбинським було неможливо, бо єдина їхня власність — дім у Чернігові, був вже досить обтяжений банковим боргом. Михайло Михайлович так непокоївся за сестру, що тоді вперше і в останнє за весь час нашого знайомства я бачив, як він не всилу був остаточно затаїти, що тратить спокій та рівновагу.
Не знайшовши сам кредиту, він звернувся до мене, щоб я допоміг знайти йому кредит під другу заставу дому, хоч на найтяжчих умовах. Потрібно Михайлу Михайловичу було три тисячі карбованців. Не було іншого способу, як знову звернутися до Василя Федоровича. Василь Федорович дав ці гроші само собою без яких-будь відсотків і без зазначення строку виплати, але сказав таки зробити заставу «на те», пожартував він, «щоб позбавити Михайла Михайловича можливости робити дальші борги та в той спосіб ніби накласти на його опіку, а то не оглянешся, що і дому в його не буде».
На Капрі Михайло Михайлович познайомився з російським письменником М. Горьким, який через недугу легенів мусів там мешкати. Горький жив на Капрі у великій та дуже гарній віллі, яку власне для його та по його смаку, хвалився він, збудував власник капрієць — прихильник його творчости. Горький запрохав Михайла Михайловича жити до себе. Там у невеликій, хоч дуже милій кімнаті, я і знайшов Михайла Михайловича, приїхавши до Капрі. На Капрі я перебував тижнів зо три і, навідуючи слабого Михайла Михайловича, познайомився із Горьким.
Згадуючи ті часи, дивно робиться, в якій мірі поступове громадянство було тоді сліпе на розрізнення напрямів політичних чи соціяльних. Перейняте єдино пануючим настроєм ворожнечі проти монархії, воно кожного, хто виявляв таку ворожнечу, вважало за однодумця, легковажучи усі інші його політичні та соціяльні погляди. При такому настрої усі антиурядові течії, аж до комуністично-большевицьких, здавалися близькими, і люди, які за часів революції поробилися ворогами, розстрілювали чи хотіли б розстріляти одні одних, до революції приятелювали та, здавалося, йшли поруч. Цензурний тиск тих часів багато сприяв цьому засліпленню, бо багато дечого не висловлювалося остаточно, а лише натяками, які поминали часто непомітними для загалу. Та большевики не до кінця і висловлювалися, щоб не налякати громадянство.
Так само непоміченим залишався тоді для громадянства і аморалізм Горького, що виявляється у тому, що, малюючи найгірші вчинки і лихих людей, він сам їм віддає свої симпатії.
Тільки завдяки такій нез’ясованості, думаю я, міг Михайло Михайлович жити та приятелювати з Горьким, але все ж таки помічалося, що жити в його було для Михайла Михайловича не так вже легко та приємно.
Дарма на свій комунізм, Горький жив, як дуже заможний буржуа. Кабінет його був величезна саля, уставлена дубовими шафами добірного виробу. Верхні частини їх були заставлені книгами, у нижчих висовувалися вислані єдвабом полки з розкладеними на них старовинними грішми та медалями. По стінах висіла зброя старовинна та сучасна з далеких країв. Горький колекціонував, а ця забавка, бо для його, що не був фахівцем, це було тільки забавкою, коштує, як відомо, дуже дорого. До столу подавано в його дуже добрі вина щонайменше восьмирічної стиглости, і він вмів це до речі підкреслити. Взагалі уся його обстанова була не з дешевих, так
що згідно комуністичним обиклостям, які він ухвалює, його першого впадало б суворо скарати за «пиття народньої крови».
Та тоді здавалося, що усі його большевицькі балачки були теж тільки забавкою на кшталт колекціонування і ніхто б не поняв віри, що він вдат-ний дійти до потурання та вихвалювання большевицьких злочинств.
І от разом з Михайлом Михайловичем і я, приходячи до його, стрівався з Горьким та заходив і до його, бував тоді в його і Бунін, що саме теж завітав до Капрі. Розмови наші, правда, сливе не торкалися політичних та соціяльних питань, ми здебільшого, то той, то інший, переказували різні свої спостереження з життя.
Горький у своїх згадках не дуже оберігався, щоб не зачепити і своїх сопартійців. Якось, посміхуючись, він розповів, що один з них, відомий німецький партієць, узяв в його наче на партійні справи 75 000, але витратив їх, вганяючи по Європі за якоюсь жінкою, у яку закохався. Се не дратувало Горького ні особисто, ні принціпово. Особисто він хоче жити багато, і як не має іншого способу, піде за гроші і з большевиками, але, поки має гроші, не жалує їх, із суспільного погляду марнотратство він не осуджує. Витрачати можна і багато, та не дуже оглядаючись, звідки гроші, найбільший гріх їх ощаджувати, бо це утворює капітал, засіб до визискування. Такий є комуністичний погляд, не диво ж, що комуністи, захопивши владу, зруйнували край економічно.
Поки я був на Капрі, ми бачилися з Михайлом Михайловичем щодня, часом і по двічі на день. Переважно я заходив до його, іноді він не-відмінно хотів піти трохи походити по Капрі, хоч лікар, власне, забороняв йому це. Та не завжди можливо було умовити його зректися того, він так бажав помилуватися на краєвиди та людність острову, який він дуже уподобав.
Оскільки згадую, після нашої зустрічі на Капрі Михайло Михайлович ще тільки одну зиму повертався туди. Здоров’я його дедалі все гіршало, і останнього року, приїхавши, як звичайно, на літо до Чернігову, він так заслаб, що мусів приїхати до Києва порадитися з лікарями.
Відомий київський лікар І. В. Фаворський, до якого я звернувся з проханням оглянути Михайла Михайловича, розповівши йому, хто буде його пацієнтом (це було потрібно, бо Фаворський, хоч і був сам родом українець, ніколи не цурався свого рідного і любив з приятелями погомоніти по-українськи, а своєї нової літератури таки не читав і не знав), поставився до Михайла Михайловича з найбільшою уважністю та надзвичайно тепло. Він ужив усіх своїх впливів у медичних колах і допомігся, що Михайла Михайловича було прийнято до університетської клініки і на особливе становище. Його покладено було самого в окремій кімнаті, його не турбували, щоб демонструвати студентам, а перевідувати його було дозволено і в непризначені для того часи. Одночасно він користувався особливо лікарською уважністю. І.В. Фаворсь-кий теж не раз приїздив, щоб стежити за його здоров’ям. Та ніщо не помагало і дедалі Михайло Михайлович почував себе гірше. Він не жалівся, це не відповідало його вдачі; бідкання, вияв журби здавалися йому неестетичними, але він зажадав поїхати вже не на Капрі, мабуть, втратив надію на поміч капрійського підсоння, а додому до Чернігова.
На київському вокзалі зібралося багато земляків в день від’їзду Михайла Михайловича. Сумні були проводи. Михайло Михайлович приїхав з клініки блідий, схудлий, знесилений, йому через силу було б перейти навіть з вокзальної салі до вагону. Здобули крісло, на якому переносять слабих, і кілька чоловік земляків однесли його на йому. Дехто силувався на прощання говорити підбадьорюючі слова, та вони гу-чали якось сумно та глухо. Коли потяг рушив, усім довго не хотілося розходитися, врешті розійшлися мовчки.
Саме Дніпро розлився, як море, і цвіли яблуні, коли одержано телеграму, що Михайло Михайлович упокоївся. Сливе усі київські українські громади послали своїх представників з вінками вирядити у далеку дорогу першого українського художника наших часів, того, кого Україна повинна була любити і таки любила, хоч яка вона скупа на визнання та вдячність своїм робітникам за те, що у творах своїх відбивав він риси її краси.
їхали ми пароплавом по Десні, 12 представників громад і ще кілька земляків, що хотіли востаннє поклонитися небіжчикові.
12 чоловік з 12 вінками у руках перейшли од пристані через усе сливе місто до церкви, де лежав у труні Михайло Михайлович. Був ранок і ясний гарний день. По тяжкій відправі, коли труну з славетним небіжчиком спустили до могили і засипали землею, зайшли ми до його хати. Тепер без його здалася вона нам такою чужою та й дійсно стала чужою. З тяжким почуттям вийшов я до невеличкого садку коло дому, у садку рясно цвіли яблуні, так само, либонь, як тоді, коли під їхніми квітами виспівав небіжчик своє горе — смерть дочки.
