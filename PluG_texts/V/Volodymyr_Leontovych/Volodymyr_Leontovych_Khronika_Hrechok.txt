ХРОНІКА ГРЕЧОК
І
Заповіт і смерть пана Івана Гречки
Була Петрівка 184* року. Повітря не ворухнеться: душно й тихо, на небі ні хмаринки. На вулицях невеликого повітового міста М. N-ської губернії тихо та безлюдно. Тихо й на просторому дворищі в пана Івана Гречки. Греччине дворище виходило на невеликий затишний майдан, де серед розлогих кленів та струнких тополь сховалася, мов прибрана ними, біло фарбована церква. Горниці в Гречки звичайні, старосвітські, складені з доброго дуба, товсто обвалковані глиною, вкриті очеретом, кімнат у них шість — маленькі й низькі. Відгороджено горниці від майдану вузеньким штахетником із кущами троянд, жасмину та жоржин, між якими подекуди вибиваються молоді самостійні кленки та шовковиці. На оба боки двору у два ряди понаставлювані кухні, комори, стайня, ле-дівня, далі за тином видно другий двір, а на ньому хліви і свининці. Коло двору з одного боку велика левада з огородиною та садом, з другого—майдан зі старими буртами.
Ця будівля зроблена по-хазяйськи, з доброго дерева, повкривана очеретом під корінці, кухні та хліви побілені, аж вилискуються проти сонця; кострубаті, здорові лелечині гнізда на ріжках покрівель і самі поважні лелеки на них ще додають хазяйновитого вигляду. Попід тинами розцвітають високі рожі, по тину поплівся й червоніє королів цвіт. Переднє дворище поросло ясно-зеленим муріжком, уздовж і поперек нього поснувалися скрізь попротоптувані стежечки від горниць до всіх будівель і від кожної з них до інших. Дванадцята година, сонце сяє й сяє весь двір, побілені стіни, сяє ясно-зелена трава, квітки на тину й попід тином, соняшники на леваді, навіть очерет на стріхах. Люди поснули, у дворі тихо й не видно нікого, тільки коло стайні стоїть випряжена най-тичанка й біля неї у холодку сидять два чоловіки, це візники: один старого Гречки, другий його сина, пана Андрія, що приїхав на цій найти-чанці з хутора, раптом викликаний батьком.
Із горниць вийшла тридцятилітня молодиця, вдягнена, як за тих часів убиралися попаді та заможні міщанки. Вона низько насунула біленьку хустку, мабуть, умисне, щоби заховати сплакане та зчервоніле від сліз лице. Молодиця швидко зійшла з рундука й подалася із заклопотаним виглядом до ледівні, тихо побрязкуючи в’язкою ключів, які несла в руках. За нею поспішалася служниця — дівчина з відром. Ця, хоч і не плакала, та виглядала якось поважно й, поспішаючи за молодицею, не ззиралася по боках, не шкірила зубів і не всміхалася, як мала звичку робити завжди.
Поки вони відчиняли ледівню, до них підійшли візники, питаючи:
—	А що, як?
Молодиця не відказала нічого, тільки похилилася ще нижче та й пішла в ледівню.
—	Погано! — відповіла за неї дівчина... — Не пізнаємо, чи й не доходять уже. Оце треба леду набрати, на голову класти, — додала вона похапки, поспішаючи за молодицею.
З ледівні почулося, як рубають сокирою лід, і незабаром дівчина побігла звідти з повним відром льоду, а за нею, замкнувши ледівню, по-спішилася й молодиця.
Візники постояли трохи та й пішли знову до найтичанки, розмовляючи про те, що діялося в горницях.
Там помирав пан Іван...
—	Так що, мабуть, не видержить, — тихо, мов міркуючи про значення того, що каже, завважив візник молодого пана.
—	А мабуть, що ні, — мовив, ніби сам до себе, другий. А перегодом чи з жалем, чи то дивуючись, додав: «А який же був... як дуб!»
—	А так, — позіхнув перший, хрестячи рота.
Пан Іван не клятий, з людьми поводився по-людськи, а все ж таки був пан... Проте, його міцна воля, кремезна вдача, а ще більше, здається, його високий ріст, надзвичайне здоров’я, могутній вигляд та гарна врода робили на людей враження. Те враження, хоч і невиразне для них самих, було досить сильне, викликало в них почуття поваги та прихильносте до пана Івана. Врешті, це була смерть, вона наче віяла невидимими крилами над цим двором, де візники зросли, над людиною, яку вони добре знали, звикли раз у раз бачити... Це здіймало в них хоч не журбу й не жаль, а якісь сумні думки, притягаючи їхню увагу все до того, що діялося в горницях... Найдужче діймала їх думка про те, який тепер буде лад у дворі й по панських хуторах, як поводитиметься новий пан, чи не буде гірший, бо старий усе ж таки був простий пан.
Син пана Івана, Андрій, трохи більше журився за батька, але й він не дуже. Мало жив із батьком, ще менше знав його, бо майже ніколи й не розмовляв із ним, хіба той спитає про що-небудь. Отже, ті паростки Любови, які з дитинства могли б розвинутися, так і не розвинулися, й пан Андрій не дуже любив батька. Він тільки дуже корився йому і... поважав, як годилося. Та корився найдужче. Такий уже звичай був з давніх-давен у родині Гречок. Скільки їх не було, всі вони корилися батькам, хоч і були всі людьми з твердою вдачею, зі свавільним та химерним норовом. Ні один з них, хоч би вже був сивий, хоч би мав дорослих дітей, ніколи не зважився без батькового наказу ні сісти, ні люльку курити при батькових очах. Так велося і в пана Івана з паном Андрієм, і йому не могло б і на думку впасти будь в чому не послухатися батька. Та ця обов’язкова й без
сумнівна покірливість таки обтяжувала пана Андрія, й тепер, серед смутку та жалю, поміж почуттям моторошної самотности, яке обгортало його, коли він думав, що батько вмирає, крадькома прокидалася в ньому настирлива думка, як житиме та порядкуватиме він самостійно.
Мабуть, тільки двоє людей із цілого двору справді сильно побивалося за паном Іваном: стара, ветха вже баба Онися, що колись доглядала його, як був він хлопчиком, та хазяйка Параска Корніївна. Та й Параска Корніївна не знала й сама, чи дужче журиться вона паном, чи своєю долею. Часом робилося їм тяжко жаль пана, часом поривав такий жаль до себе, що забувалася вона й за пана, й за все у світі. Справді, було їй чого жаліти себе, бо була вона у Гречки не тільки за хазяйку, а ще мала від нього троє дітей.
Жила вона з ним уже давно. Минуло вже років з п’ятнадцять, як умерла в пана Івана жінка. Скоро тоді ж таки взяв він собі за хазяйку Параску Корніївну. Було їй тоді з вісімнадцять років, була вона вбога сирота, дияко-нівна, женихи не траплялися, треба було чимсь заробляти, от і пішла до вдівця за хазяйку, а там якось так сталося, що в них і до гріха дійшло. Наймаючи Параску Корніївну, пан Іван на те таки й вважив, що так воно буде, а й Парасці Корнїівні потроху воно на думку впадало... Трохи їй ніяково було спостерігати в собі такі думки, та заспокоювала вона себе, що ще, може, нічого й не станеться... а глибше десь у таємниці знов озивалося: ну то що, хоч би й так?! Я молода, гарна, він старий, може, він зі мною й ожениться? А як і ні, я його до рук приберу!.. Так не казалося, так тільки думалося, та дедалі все частіше та принадніше ті думки прокидалися та все дужче розпалювали Параску Корніївну. А пан Іван, хоч і був уже дід, та нівроку гарний, поставний, веселий... Не наполягав він відразу з залицянками, так ізрідка вусом моргне, жартом зачепить... Дав їй час у думках розпалитися, а там якось ненароком так і сталося, як він жадав. Та не змогла Параска Корніївна прибрати до рук старого Гречки... Не така в нього вдача була. Не корився він ніколи жінці, не схотів коритися й полюбовниці. Параска Корніївна так і не вийшла в нього зі становища наймички, хоч би й старшої, хоч би й довіреної. «Заплатив, та й уже», — казав він і не вагався часом у неї перед очима й до горничних дівчат залицятися.
* * *
Гречки були давнього українського роду. Ще за Хмельниччини їхній предок був значним військовим старшиною. Та не придбали тоді вони ні великих маєтків, ні дворянства, а вже лише сам пан Іван горбом вислужив дворянство на службі «по гражданській часті».
— Щось мої предки дуже чесні були! — завважав пан Іван, згадуючи свій рід. І не можна було вгадати, чи глузує він з їхньої чесности, чи поважа їх за неї, чи докоря їм за те, що не придбали собі й йому усього,
що могли б. Мабуть, ці неоднакові почуття таки й жили в йому всуміш, якось химерно єднаючись.
А й справді, предки пана Івана були, мабуть, ідеалістами свого часу. Як почалося грабування та руйнування України, Гречок чи відіпхнуто від старшинських посад, чи вони самі від старшинства відсахнулися, а оселилися в себе на хуторі як прості козаки та й жили там, затаївшись, хліборобами. В родині Гречок була така згадка про одного з них, Кирила, Іванового діда. Син його, Іванів батько, прочув, що ті, чиї предки були козацькою старшиною, можуть виправувати дворянство. Бачив він, яку силу й вигоду надавало тоді дворянство, й заманулося йому панського стану для себе та для свого роду. Заходився він порпатися по старих скринях на піддашші та по коморах, визбирав яке було недогризене мишами старе шпаргалля, підмогоричив якогось канцеляриста, а той роздививсь по них і запевнив, що аби ще трохи дещо по архівах вишукати, то дворянство дістати можна, та на це треба грошей. Вдався тоді син і до діда Кирила. Той мовчки його вислухав, мовчки взяв за чуприну, нахилив, зняв з гвіздочка кусачку та й відчухрав. Тоді звелів розпалити грубку, повкидав у огонь папери і аж тоді наказав синові:
— Отам хай твоє дворянство з уздром згорить! Не важся мені ні згадувати, ні думати за нього... Предки з панами билися, а ти сам у пани пнешся?!
Тажиття вимагало свого. Панство набирало на Україні дедалі більшої сили та значення, десь і зник з українського життя давній ідеалізм, не чути було за всякі пориви до ідеалів... Все нахиляло більше енергійних людей з цілої сили добиватися до дворянства та багатства.
Як усі, так і Гречки. Син та внук діда Кирила гадали вже зовсім не так, як він. Мріялося їм увести свій рід у велику силу та славу, знову ж таки через багатство і дворянство, й усі думки свої, весь хист звернули вони нате. Та без старих документів лишився Гречкам тільки один шлях до дворянства — служба. Як умер дід Кирило, його синові вже годі було починати дослугуватися, літа перейшли. Сам він цілком уївся в хазяйнування та заробітки, збивав гріш до гроша, скуповував землю, а мрії про здобуття дворянства залишив синові. З малих літ привчав він його до думки, що це його найбільша мета, й зовсім ще молодим хлопцем віддав на службу до судової канцелярії у своїм таки місті М.
Тяжка була зразу служба панові Іванові: доводилося починати з іскоподателя, та батькова наука добре прищепилася, і в сороковім році життя він таки дослужився до того чину, що зробив його потомствен-ним дворянином.
Аж тоді вже оженився пан Іван, і його син Андрій народився вже у шляхетстві.
Та батько пана Івана того не діждав, умер кілька років перед тим. За
свого життя він більше ніж удвоє прибільшив предківські добра, з чотирьохсот десятин зробив понад тисячу й купив ще синові ґрунту в місті, щоб, поки служить, жив у своїй хаті.
Задля служби мусів пан Іван мешкати в місті. Так до цього й господарство пристосував, щоб що можна, таки перед очима було. На зиму переводилася сюди краща худоба, кращі коні, годовані свині, а гній, який збирався, складали в бурти, на селітру. За той час, поки вислужувався, так звик пан Іван до міста, що, коли років за п’ять перед смертю і в одставку вийшов, так у місті жити лишився. В місті й він усіх, і його всі і знають, і поважають. Значною людиною був у своїм місті пан Іван: чи до церкви, чи куди не піде, всі здоровкаються, всі вклоняються, багато є приятелів, є з ким і дома, й на вулиці побалакати, є з ким і в єрлаша заграти, й чарку випити. Це одно, а друге — й син у пана Івана вже до зросту дійшов, то є кому й на хуторах доглядати. На службу його пан Іван не пустив.
—	Дворянство вже є, так нема по що на тій службі і час гаяти. Не які там заробітки, як хто по совісти служить, а й честь невелика. Хоча за чини дворянство і дають, а справжні пани однаково з чиновника губу копилять. Як не роби, ніхто тобі й віри не йме, кожен про тебе, як про хабарника думку має...
Так от для закону пустив пан Іван сина, поки в молодих годах, на рік, на два до війська, аби корнета вислужив, а тоді й забрав на хазяйство, нагледів йому в сусіди молоду з приданим, оженив та й послав на хутір.
—	Я тут доглядатиму, а син там; догляд кращий, та й перед очима не стирчатиме... Воно, очевидно, йому коритися, не мені, та все ж жінка, діти, пискотня, тіснота, а як до чого дійде, то й ніяково...
Не хотілося панові Андрієві служби кидати, не хотілося й женитись, та не було що робити. Батько так надумався, так радив, а в Гречок велося так: що батько каже — то й закон.
Щонеділі приїздив пан Андрій із хутора в місто, батька відвідати і про хазяйство розказати. Приїздив і минулої неділі та й бачив, що батькові щось недобре. Ніколи не хворів пан Іван, а то якось раптом дуженько його скрутило. Думав пан Андрій, чи не зостатися, щоб доглянути, та старий звелів йому їхати, то й не можна було. Правда, тоді ще не знати було, що на лихо кладеться: змарнів старий, потьмарився, помітно слабий, як спитаєш, каже болить, але ще не лягав. Так перебув пан Андрій у батька день, а надвечір поїхав. Хутір недалеко, верстов з десять, та оказії не було, а дурно гонити нарочного в робочий час не випадало. Так і не знав пан Андрій, що там із батьком діється. Коли це серед тижня прибігає вранці вершник: «Кличуть старий пан сина. Дуже слабі, — сказав посланець. — Казали, щоб мерщій їхали», — а що більше — не знає.
—	Лікар був?
—	Ні, оце тільки послали...
Зрозумів пан Андрій, що коли по лікаря послано, так, мабуть, батькові дуже погано й погнав швидше в город. Старий уже лежав, змарнів так, що ледве й пізнати, але ще зовсім при пам’яті. Ввесь обмощений подушками, блідий як крейда, з розпаленими очима, але не стогнав. Лише від часу до часу, неначе виправляючи рукою чуба, смикав його, щоби приглушити страшний біль, що пік його всередині.
Пан Андрій нахилився й поцілував батькову руку.
—	Візьми ослонця, сідай отут, — показав той біля самого ліжка і, хоч мовчки, та нетерпляче слідкував очима за сином, поки він ставив ослонця й сідав.
—	Ну, — почав тоді пан Іван, — це я тебе попрощатися покликав...
—	Що бо ви! Дасть Бог, видужаєте, — хотів заспокоїти його пан Андрій.
—	Годі! — суворо спинив його батько. — Не розмазуй, мені видніше... і про діло є багацько балакати, а мені важко...
Син замовк.
—	Так оце, — зітхнув важко, наче щось важке підняв, пан Іван. — Як умру, оба хутори, це дворище, гроші, які є, пріч закладної на Туркалів хутір, все хазяйство — тобі. Гляди, доглядай... не переводь... ми з батьком його жилами набували. Ти знаєш, ми не значного роду, так — без грошей пропадеш... Хворий скривився й замовк на хвилину.
—	Ми з батьком весь вік клопоталися, як би свій рід у люди вивести... В нас воно йшло... Я вже тобі дорогу протер... дворянство вислужив... гляди не попсуй. Як із розумом житимеш та придбаєш ще, воно й забудеться, що ми простенького роду... Діти твої будуть пани — на всю губу. А тепер такий вік... без панства та без грошей, хоч гинь. Колись, кажуть, і без них жилося, а тепер... по правді роби, по правді й очі вилізуть. — Він знову замовк і заплющився, знать, його дуже боліло.
—	Так ото, щоб рід наш набирався сили, я тобі все й відписую, бо хоч у мені іще є діти та Гречка тільки ти сам. А їй, — показав пан Іван на Параску Корніївну, що заплакана стояла з його наказу осторонь, біля комоди, — та її дітям відказую ті вісім тисяч, що визначені під заставу Туркало-ві... Гляди, допоможи їй їх справити, напитай десь купити хуторець, налагодь хазяйство, заступи дітям батька, бо з неї який толк. Баба-овечка... Ну... та не здумай їх ошукати, волі моєї не переступи й себе не запаскудь. Тобі ж і так усе, а і їм не гинути попідтинню, не цуценята!.. А щоб тобі спокуси менше, — додав він, глянувши вивіряюче на сина, — я заповіт аж у чотирьох копіях зробив: одна в неї... Ти ж, гляди, своєї йому до рук не давай, — звернувся він до Параски Корніївни, — другу ось на тобі, третя в церкві, а четверта ще в одного чоловіка. Тепер на час вийди... дай спочити!
Пан Андрій пішов із батькової хати до маленької залі й почав тихо, щоб не стукати та не тривожити недужого, ходити по килимі. В цей час невелике почуття, яке все ж таки таїлося та жевріло в ньому до батька, враз зросло й розгорілося: щось міцно стисло пана Андрія за серце, він, здавалося йому, враз почув та зрозумів те, чого не почув та не розумів досі, почув, як сильно поважає старого, і йому робилося боязко думати, що це вмирає така людина, вмирає батько, й тяжко було, шкода його...
А надворі радісно та ясно сяяло сонце. Сяйво його напругом ринуло в хату крізь розчинені вікна, поміж листя та квітки гераней, що стояли на підвіконницях, залило і стіни, й меблі, долівку і килим на долівці.
Просто проти вікна, через вулицю, серед невеликого, обгородженого залізними штахетами цвинтаря, стояла церква. У поросі на вулиці тріпалися горобці й весело та завзято цвірінькали про життя та щастя, їхнє цвірінькання влітало в хату разом із сяйвом сонця та легесеньким подихом вітру. Високо, в ясній блакиті плавко кружляли три великі шуліки. Все те звертало на себе очі й увагу пана Андрія. Непомітно для себе приступив він до вікна й дивився на ясне небо, на горобців, на шулік і думав: як гарно надворі!.. Далі пригадалося йому, що жито ось-ось уже постигне, що наспіває час жати його, і прийшла думка, чи вгадає ж зробити це сам прикажчик Антін?..
Коли ж очі пана Андрія знову спинилися на церкві та на цвинтарі, то й думка вернулася до недужого батька. І надзвичайно яскраво, боляче виразно йому уявилося, ніби батько вже помер, ніби несуть його в церкву, отут через вулицю... Попи в дорогих ризах, труна високо коливається в повітрі, а з нею коливається бліде та жовте, як віск, батькове лице... Так воно змінилося... Народу збилося сила і в дворі, й на вулиці, й на цвинтарі. Півча співає жалісно... Ще тяжче, ще болючіше зробилося знов панові Андрієві, щось підступило до горла і сльози заступили світ...
Саме в цю хвилю покликано його до батька.
І пан Андрій знову в хаті в недужого, сидить коло нього.
— Купчі, закладні, розписок там трохи, усі документи тут сховані, — почав пан Іван, показуючи на велику комоду, що стояла в кімнаті. — Тепер ти, Параско, вийди на час... А глянь за дверима, — звелів він синові, — чи не підслухує... Нахились сюди вухом. Там є потайна схованка на гроші, тисяч зо три набереться, — і пан Іван почав розказувати, як її відчинити. — Поклич тепер і її, хай сюди йде. Слухай і ти, Параско, бо це й до тебе річ. Як подаватиме Андрій просьбу в суд, підпишіться обоє. Тільки ти паперу того, що тобі дам, — заповіту мого, нікуди не давай, держи в себе... про всякий випадок, та ховай добре, дурна, щоб ніхто не знайшов... Судовим треба хабара дати, щоб справи не гальмували... Отже, не балуйте: канцеляристові — карбованця, секретареві — троячку, підсудкові, цьому треба з суддями поділитися, — двадцять, та на асигнації ж...
Що там по судах утрати, це вже ти, Андрію, постачай, в неї хай її гроші не рушені будуть... Як ствердять заповіт, виправляй документи, зроби увод, а вона хай гроші з пана править. Починайте миролюбно, треба реченець дати, хай за півроку проценти виплатить, та за той час шукає деінде, а їй, конечно, треба хутір купити. От якби Горобці свій продали... Ох!..
Цим разом пан Іван замовк надовго і було помітно, що страждав дуже: по виду в нього блукали темно-сині тіні, він заплющив очі, зціпив зуби, гнувся та нетерпляче повертався на ліжку, знать, від тяжкого болю.
Так перейшло хвилин із десять, нарешті, мабуть, біль вгамувався, й недужий глянув на світ якимись неначе здивованими та згаслими очима.
—	Ну... сину, тепер попрощаймося... нахилися до мене. Хай тебе Господь благословить... Даруй мені, коли чим тобі винен...
Пан Андрій не зміг би й подумати, щоб таке сталося. Батько, такий твердий, такий сильний та строгий, прохав у нього вибачення. І пана Андрія обхопив цим разом дійсно тяжкий та великий жаль за батьком. Палко припав він йому до руки, і сльози покотилися йому з очей. У цю мить пан Андрій почував себе тяжко винним перед батьком: чому не любив його так, як треба, чому не знав його гаразд, чому осторонявся від нього... а тепер уже пізно, вже не можна полагодити цього ніколи...
—	Нічим ви не винні мені, тату. Я в усьому винний перед вами. Простіть мені, ради Бога...
—	Хай тобі Бог дає здоров’я, щастя, багатства, — закінчив пан Іван і перехрестив сина. — Благослови внуків і жінку за мене... а тепер їдь додому, чого тобі тут час гаяти. Я вмираю, та, може, ще не сьогодні й не завтра...
—	Як-то, тату? Я вже не можу... не можу покинути вас...
—	Не розкисай. Чого тобі тут сидіти? Яке діло? Тепер жнива, ще хліб висиплеться... Е, сину, як так робитимеш, не заробиш багато... А може, ти боїшся, щоб я без тебе заповіту не переробив?! Так не бійся, я розуму не згублю, хто пробував би про це мову зняти, з хати вижену, ще вистане сили. їдь, кажу тобі, не переч, — уже сердито додав пан Іван, — не люблю, як не слухаєш... Параско, звели найтичанку запрягти... Ну, прощай, зовсім прощай. Приїдеш уже, як треба буде ховати, а тепер іди, бо я зморився, пересидь, поки коні там, і не заходь уже, ні собі, ні мені не завдавай жалю. Кажу, не заходь! Еге, почекай, розтривожився я, та трохи за діло не забув. Оце годинник, він гарний, дорогий — візьми його з собою, а то, як без тебе вмру, то Параска не візьме, а отам приятелі: судові чи з приказу, чи з поліції, прийдуть прощатися, припаде котрийсь зі сльозами поцілувати, журитиметься, яка, мовляв, людина була небіжчик Іван Петрович, а годинника саме тут-таки і вкраде... То бери його зараз, безпечніше, та йди, прощай!..
* * *
Так і поїхав пан Андрій додому, але вже по двох днях мусів вертатися, бо прибіг нарочитий, привіз звістку про батькову смерть.
Пан Андрій звелів запрягати коні, наказав жінці Олімпіяді Остапівні збиратися та й зачинився в себе в хаті. За ці дні він дужче прихилився серцем до батька, як за все давніше життя, зробилося йому й сумно, й гірко, потребував хоч трохи перебути на самоті...
Олімпіяда Остапівна була собі невеличка молодиця, хазяйновита та проворна, не дуже говірка, а вродою так собі: не погана й не гарна. Пан Іван, як вибирав синові жінку, так і вибирав, щоб не надто гарна була, щоб той, бува, не закохався та не дуже жінки слухав. З ранку до вечора припадала вона коло господарства та дітей і чим іншим мало цікавилася. Свекра знала мало, не часто й бачилася з ним, на рік разів зо три. Об Великдень, об Різдво та на його іменини їздить, було, поздоровляти, та й це все. Тільки й того, що боялася його до нестями. Отже, звістка про ^свекрову смерть і не вразила Олімпіяду Остапівну, а несамохіть почувала вона ще ніби якусь полегшу. Проте, як статечна жінка, таки знайшла вона десь у очах трохи сліз і, виряджаючись на похорон та наказуючи челяді, що і як без неї робити, трохи собі заплакала.
Одяглася, як годилося, в чорне, пов’язалася чорною хусткою, взяла з кіоту свічок та іншого, що належиться для такого випадку, а, справляючи те, тим часом снувала думка, як воно тепер буде? І одною з перших думок почала їй думатися думка, як тепер буде з Параскою Корніївною, чи не відписав їй чого свекор, чи не обидив її з чоловіком та дітьми? Олімпіяда Остапівна мало знала Параску Корніївну, та за життя свекра, коли доводилося вряди-годи бувати в нього, поводилася з нею чемно, навіть привітно, бо не можна було свекра гнівити, і невгадно було, як воно в них обернеться... Але й тоді вже Олімпіяда Остапівна непокоїлася, щоб, бува, свекор із глузду не зсунувся, не відписав чого полюбовниці, а ще гірше не оженився з нею. І за той свій неспокій не любила вона Параски Кор-ніївни, а тепер, як прийшлося до діла, зненавиділа її поготів.
За цими думками не мала тепер собі спокою Олімпіяда Остапівна, бо чоловік не вважав потрібним розказати їй, що йому батько наказував, і вона «аж нічого» не знала.
Тому, коли пан Андрій вийшов нарешті зі своєї кімнати, Олімпіяда Остапівна зразу ж приступила до нього розпитатися про те, що її турбувало.
Для закону згадала вона насамперед небіжчика, побажала йому царства небесного, пожурилася, як без нього буде жити, та аж тоді, мов поміж іншим, спитала, як же буде з тією... Параскою?
—	А тобі який клопіт? — спитав невдоволено пан Андрій.
—	Як-то який, невже нам з нею, повією інанвкатися*та її годувати?-s-відказала Олімпіяда Остапівна умисне, для вивірки таким голосом, начіе й на думку їй не впадає, щоби свекор щось відписав, «тій Парасцрк
—	От-бо вже цим не журися, — насмішкувато й роздратовано порадив пан Андрій жінці. — Вона годівлі від тебе не потребує, бо батько відписали їй вісім тисяч та звеліли мені на ці гроші купити їй хутір.
Олімпіяда Остапівна як сиділа, так і руки спустила.
—	Та невже ж так воно й буде?..
Це здавалося їй таке неможливе, що вона не була в силі стриматися.
—	А не діжде вона, та Параска, щоб їй моїх дітей гроші дісталися! З якої речі?.. Та невже ж ви, Андрію Івановичу, попустите та ще будете їй помагати?.. Краще женіть її з дому, щоб...
—	Ось не плутайся, не тобі діло й не збивай бешкету. Як батько сказали, так має бути. Не роби мені бешкету, чуєш!..
—	Тобто, по-вашому, цим грошам так і пропасти?
—	А нащо пропасти? Вони Паращиним дітям, а то ж діти й мого батька. Не клопочися, не пропадуть, я догляну... А ти думаєш, якби ти оце вмерла, то мені що, пропадати, чи як? Була б і в мене Параска, а були б у неї діти, чи я мав би їх старцями пускати?
—	Верзете таке без совісти... Може, в вас і так є Параска! — з роздражнення заплакала Олімпіяда Остапівна.
—	Так і краще. Хоч заради грошей дужче заплачеш. Воно і статечніше якось на батьків похорон зарюманою приїхати. Але буде вже! Воловодитися з тобою мені тепер не в охітку, та й ніколи. Он коні подані, йди вмощуйся та гляди мені, щоб чим Параски не обидила.
* * *
Через два дні відбувся похорон. Ці два дні двері в Греччиній господі не зачинялися. Весь час заходили, хто хотів, помолитися за небіжчика й, мабуть, чи не всі м-чани перебували в тій хаті, де лежав пан Іван на лаві. Пан Іван був значний чоловік, старожитель у М., то й кожному цікаво було подивитися і який він по смерти, і що у Гречок діється, та сього ж вимагав і звичай, а Гречки додержували старосвітських звичаїв.
Цим разом, хоч би й хотів, не міг би пан Андрій обминути звичаю. У Гречок у М. було багато, хоч далеких, а все ж таки родичів з простих міщан та козаків. Не знатися з ними не годилося, та ще пан привчав їх помалу, щоб знали, коли до нього вільно приходити, та щоб не сунулися, як у нього в гостях хто з панства. Та коли в хаті вмер господар, годі було не пустити родичів, не можна було обминути й панів, отож і волів краще пан Андрій заховати від панських очей своїх простих родичів, пустивши в хату все міщанство, хто тільки не здумав.
Двічі на день приходили вони з панахидою, і вночі читали дячки Святе письмо, душ із тридцять бабів стерегли вночі душу. У хаті й у дворі було повно всякого люду, старці сходилися за подаяниям із далекої околиці. Всіх треба було понаділяти, понагодовувати і обидві господині —
Олімпіяда Остапівна й Параска Корніївна — були з ранку до вечора у великому клопоті. Через це та через те, що пан Андрій разів зо три суворо нагадував жінці свій наказ, вона за цілі два дні ані разу не посварилася з Параскою Корніївною, хоч і дихала на неї важким полум’ям.
Та Параска Корніївна гаразд почувала й те, як вириває в неї з рук Олімпіяда Остапівна, коли доводиться щось їй подати, і те, яким поглядом вона на неї часом скидає, й те, як бряжчать у руках в Олімпіяди Остапівни тарілки, коли в хаті Параска Корніївна.
І так неговірка Параска Корніївна змовкла зовсім, поверталася, як уміла проворніше, як уміла, силувалася хоч не догодити вже, то бодай не роздратувати Олімпіяду Остапівну, бо тяжко боялася не її, а щоб не знялася буча, щоб не набратися сорому на свою голову. Так боялася, що радніша була б у світ за очі втекти, та не годилося йти з хати, поки небіжчика не поховали.
Згадувалося Парасці Корніївні, що не так воно велося, поки пан Іван був живий, що тоді сама Олімпіяда Остапівна ще й піддобрювалася до неї, й від тих згадок ще тяжче було їй коритися.
* * *
Відбувши похорон, другого чи третього дня пан Андрій повиготов-ляв прошенія і за себе, і за Параску Корніївну, пішов з нею в суд, навчив та направив, що та як робити, а повернувшись додому, зробив такий порядок.
Покликавши Параску Корніївну, сказав їй сісти і, заспокоївши трохи, мовив:
— Як вийде діло з суду, зроблю вам усе та всьому направлю, як батько звеліли... Тепер ми з жінкою ще на хутір поїдемо та після жнив сюди перевеземося. Поки без нас доглядайте нашої хати, я на вас у надії, а квартиру собі таки напитуйте, як переїдемо, треба й вам переїздити... Воно можна б і вкупі жити, дешевше, і місце було б, та самі знаєте бабської норови, дві баби біля одної миски не помиряться, а раз у раз із вами вовтузитися та обох зацитькувати шкода клопоту. На квартиру вам грошей треба, то я вам визичу, поки з Туркала проценти справимо... На дев’ятий день на поминки все наготуйте, ось нате і гроші на видатки, а на сороковини ми вже тут самі будемо...
І зробивши такий лад, пан Андрій поїхав на хутір.
II
Хазяйнування пана Андрія
У маленьких батькових горницях тіснувато було Андрієві з посімейством, та він тим не журився: батькову хату узяв собі, одну залишив про гостей, щоб, як приїдуть, було де привітати, одну на їдальню, а в ос-
з*
танніх двох мусіла якось пані Олімпіяда міститися з дітьми та служками. їх не було багато: стара баба Оксана та двоє дівчат. Пані Олімпіяда сама невсипуще поралася по хазяйстві, сама варила, пекла, скребла, мила, заглядала, щоб дати ряд, і до дробини, й до корів, і по коморах...
Прокидався пан Андрій удосвіта, зодягався швидко та зразу ж ішов оглядати обійстя. Повагом переходив він по хлівах та стайнях подивитися, як скотарі накидають пашу, помацає годованих волів, чи набирають сала, торкне якусь свиняку палицею, зазирне, що робиться на майдані, у винниці, але найдовше спиняється біля стайні. Пан Андрій кохався в конях і, оглянувши все господарство, щодня сідав біля стайні на лавочці та велів виводити улюблених коней та гонити їх перед ним на корді. Так минала щодня добра година, й аж тоді йшов пан Андрій снідати.
Але хліборобства він не любив і не схотів сам порядкувати господарством по хуторах. Понаставляв там за прикажчиків своїх-таки кріпаків і приручив їм хазяйнувати, як самі знають, мало й наказуючи, що та як робити або що та де сіяти. Хіба вряди-годи так, ніби питаючи, завважить: «А чи не краще б нам отак зробити?» — і кожен раз прикажчики бачили, що порада панська була добра...
Мало їздив пан Андрій на хутори, зате прикажчики мусіли щонеділі приїздити до нього в город, розказати, що і як робиться в господарстві. Пан Андрій вислухає, позабирає в кожного гроші, які назбираються з господарства за тиждень, позаписує, скільки чого надбано, та й усе... Але знав він своїх прикажчиків як облуплених, знав, як хто з них поводиться, коли збреше або вкраде, хто кахика, хто переминається, в кого очі аж рогом лізуть, враз помітить і так його в розмові заплутає, що той не знає, на яку ступити і що хотів потаїти, не потаїть. Очі в пана Андрія були гострі. Прикажчики, було, як ідуть від нього, тільки головами крутять та чмихають: «Ну й очі! Крізь землю бачуть!..»
Та найчастіше, хоч і помітить, було, щось пан Андрій, не робив з того великого клопоту, мовить тільки так круто: «Ти 6 краще, Антоне, не кахикав» або «Щось у тебе, Охриме, ноги не стоять, усе переступаєш...» та й годі. «А що ж?» — пояснив він приятелям, через віщо так робить: «Треба ж, щоб і прикажчикам щось із хазяйства пахло, а то чого 6 вони й побивалися? Вони ж у мене з чести служать... Та й однаково крастимуть, адже дайте комусь шматок сала з хати в комору віднести, і в того руки масні будуть, вистане йому душу поскоромити, облизавши. Моє діло глядіть тільки, щоб не дуже багато крали, а саме помірно, щоб їх і хазяйнувати кортіло, щоб і страшно було, бува помічу та накараю. Той не прикажчик, як дуже вже чесний, йому й робити не схочеться. А такий, що трошки вкраде, і собі знайде, й мені користь зробить. А крадіжки їхньої я не боюся, вони добре тямлять, що я їх наскрізь бачу. Він ще тільки надумає щось більше хапнути, то я тільки гумкну на нього, він вже і
начувається, так його, мов на сковороді, кородить, бо знає кішка, чиє сало з’їла...»
Найбільше дбав пан Андрій із прикажчиками про те, щоб у них гроші не залежувалися, щоб, коли щось із хазяйства прийде, зараз же в них забрати.
—	Ну, а ти, Антоне, скільки мені сьогодні грошей привіз? — питає було пан Андрій.
—	Та ось п’ятдесят карбованців...
—	Чом-то так мало? Охрим он сотню привіз... Щось часто ти проти нього почав менше возити...
—	Та бачите, пане, видатки великі, а тут льон мені не вродив, я льону насіяв, а він же такий скупий, як на те, цього року, а в Охрима пшениця... — викручується Антін, бігаючи очима.
—	Хіба я казав тобі сій льон або сій мак?! Я тобі казав — хазяйнуй, як сам знаєш, то яке мені діло?! А не тямиш за Охрима вправлятися, так мабуть...
Але Антін не дав панові скінчити погрози й поспішався завіряти, що привіз ще не всі гроші, що в нього ще насіяно конопель, ще будуть гроші й за сім’я, й за прядиво, є ще й годовані кабани... та божився, що другої неділі постачить більше грошей та таки дійсно і привозив...
—	Авжеж привезе. Чому б, пак, не привіз? — усміхається, бува, пан Андрій, розказуючи про це.
* * *
Після сніданку спливав день помалу. Книжок у пана Андрія не було багато. Передплачував він тільки «Сина Отечества» та перечитував його до останньої цятки, та й усе. Тому було в нього багато вільного часу й довго, скінчивши газету, висиджував він на дзиґлику біля вікна, з якого видно було все дворище, та думав про господарські справи: думав, як вирівнюється гнідий і який з нього добрий кінь буде та скільки треба за нього взяти, думав, почому тепер можна продати селітру, скільки грошей повинні принести прикажчики, скільки набіжить процентів за ті гроші, що визичив людям, скільки треба з них віддати на видатки Олім-піяді Остапівні, скільки сам поживе, а скільки зостанеться та куди їх повернути...
Непомітно думки переходили й на інше. Думалося про те, який-то чудний оцей світ. Живе людина, усе чого сподівається, усе до щастя добивається, а час біжить, а щастя того й понюхати не достанеться. Шахрайство якесь — оте людське життя, проте таки хочеться... А правди тієї — де та правда у світі? Інший і панує в розкошах, а інший... Гай-гай, нема тієї правди у світі й напоказ уже нема... Здається, вже тільки дурні по правді й живуть...
Як обридало і про це думати, виходив пан Андрій за браму, сідав на лавочку коло брами та дивився, що діється в городі. Саме проти брами простяглася вулиця до базару. З лавочки видно було частину базару, деякі крамниці, видно було, хто куди йде або їде, і пан Андрій дивився на кожного, хто проходив чи їхав, роблячи в думці свої уваги. Ось точиться вулицею п’яненький кравець Соломаха й гукає, скільки здужа: «Антік маре, Соломаха йде! Опопо!» — і здається йому, що розмовляє він по-французькому. «Пропав чоловік, пустився берега, — думає пан Андрій. — Чи пити б, то й пив би, чому часом і не випити? Так же не день у день і нащо йому на вулиці бешкетувати?..» Ось пішов протоєрей, панотець Ларіон, кудись, чи в проходку, чи в гості. «Як нанюхає, що десь у карти гуляють, так там і вродиться», — завважає пан Андрій, знаючи, що панотець не поборює цього гріха. Он іде панок Підкорецький. «Добрих коней завів, доброго й воза. Процвиндрить батькове добро, а батько хазяїн був, — міркує пан Андрій. — Певно, в мене гроші позичатиме. Чи дати ж йому, чи ні? Цьому як даси, зроду не виплатить, воно б і байдуже, бо можна під заставу дати, а хутір в нього хороший, так чи ж варто? Той прикине хутір, той прикине, а що з ними робити? В мене їх і так два, а користь ніяка... А то ж хто, чи то не лікар Цапковатий виступає? Так, він! Куди ж то? Цей, певно, до мене... Ну й гаразд, пообідаємо, вип’ємо, а там можна буде з сусідів когось або попа покликати та й до преферанса сядемо».
Лікар Хвилимон Трохимович Цапковатий був довгий, цибатий чоловік, одягнутий у довгий та просторий сюртук горохвяного кольору. Шию зав’язував він великою квітчастою шовковою хусткою, на голові носив високий твердий чорний бриль, виступав журавлем і вже здалеку, ледве виявиться він у кінці вулиці, всі в М. враз пізнавали, що то ніхто інший іде, тільки Цапковатий.
З-поміж усіх городян пан Андрій найбільше приятелював із Хвили-моном Трохимовичем. Вони казали один одному «ти» — і Хвилимон Трохимович мало не щодня гостював та обідав у пана Андрія.
Через те почасти, може, пан Андрій і заприятелював так з ним, бо не любив сам ходити з дому, краще вподобав, щоб до нього приходити, боронь тільки, Боже, не з тих дуже значних та багатих, що з ними пань-катися треба,., а Хвилимон Трохимович, як скупенький, теж радніший був ходити до пана Андрія, аніж приймати гостей у себе.
Хоч і було йому вже годів із сорок, Хвилимон Трохимович був нежонатий, старий кавалер, як тоді казали. Вважав він себе людиною особливо добре вихованою і прикладав велику вагу до статечности та обачної поведінки між людьми. Пильно доглядав він своє вбрання, а що з ощадности не любив без потреби витрачатися, то й носив його дуже обережно. Здавалося, він ніколи не сів, ні ступив, ні ворухнувся, не подумавши, що станеться з одежею, а повернувшись додому, зразу скидав
нове вбрання, пильненько сам винищував його щіткою, здіймав чи здмухував з нього найменшу пушину та гарненько ховав у шафу.
Пишаючись своїм вихованням, Хвилимон Трохимович потай трохи згорда ставився до простецької поведінки пана Андрія, а пан Андрій зі свого боку потрохи шкилював з Хвилимона Трохимовича за його пишність та тендітність...
Бувало, ще Цапковатий далеченько, а пан Андрій вже гукає йому, не встаючи, правда, назустріч:
— А здоров, Хвилимоне, брате! Ну, йди швидше. Як там живеш?
На таке привітання Цапковатий тільки докірливо похитував головою, та не відказував аж нічого, а вже тільки як зовсім наблизиться, стане, шаркне ногою, уклоняючись, здійме одною рукою бриля, а другу простягає панові Андрієві.
Простягав пан Андрій і свою, насмішкувато поглядаючи на приятелеві кумеді.
— Ну, Андрію, знов ти за ворітьми! — докоряв кожного разу Цапковатий.
— А за ворітьми, то що?.. — удавав пан Андрій, що не розуміє, про що мовить приятель.
—	І на лавочці!..
—	Та й на лавочці.
—	Хіба ж так годиться?!
—	А що?
—	Як якийсь лакей або візник?
—	А хіба ж то не люди?
Цапковатий тільки руки розставляв і, хвилину помовчавши, вимовляв повчально:
—	Люди, заведено, тільки ж іншого виховання...
Пан Андрій не відповідав уже нічого, а сміючись самими очима, посувався, щоби було просторіше й гостеві, та, нічого наче не розуміючи, запрошував Цапковатого:
—	Сідай, Хвилимоне!
Хвилимон Трохимович сердився:
—	Що ти?.. Щоб я отут сів? А ніколи!..
—	А що?
—	От тобі і що. Люди побачать: порозсідалися пани за ворітьми, може, заходимося ще насіння лузати або у хвильки грати? Добра штука, ще хтось зі знайомих їхатиме, глузувати буде. Хіба тобі цього хочеться? Ні, слухай, Андрію, прошу тебе, кинь жарти, ходімо до горниць.
—	А начхать! — сердився тепер уже пан Андрій.
Цапковатий не знав, що й казати на такі вибрики пана Андрія, й тільки протягнув довге:
—	Ну-у-у!..
—	Авжеж, що начхать, а не «ну». Якого їм ката треба від мене, твоїм панам? Одягайся так, ступай так, крути хвостом так. Яке їм діло? Що, вони й так не знають мене, хто я і що я? А матері їх хрін! Краще гляділи б, як діло робити та як по совісти жити, а не того, хто як задом крутить... — гукав пан Андрій так голосно, що й через вулицю було чути.
Хоча здебільшого на вулиці під той час нікого не було, Цапковатий лякався, зачувши необачні слова пана Андрія, а не маючи надії спинити нестатечного приятеля, так корчився, блід та присідав, махаючи руками, що в пана Андрія раптом змінявся настрій і він аж заходився регочучись і разом робився милостивіший до Цапковатого та закликав його до хати.
* * *
Років через три після смерти пана Івана настав на Україні великий голод. З весни аж до жнив не було дощу. Степи повигорали, голодна, схудла худоба сновигала смутна та похила по рудих, вигорілих та витолочених пастівниках, шукаючи недогризків, бур’янів-нежер, а часом здіймала ре-вище, й дикий стогін страшно та глухо лунав у розпеченому повітрі над вигорілими степами. Курява неслася по шляхах, вихри схоплювалися і крутили пилом по степу, здіймаючи його високо, аж під хмари. Дрібний порох, мабуть, і не осідав уже з повітря, а змішувався з ним. І сонце не світило своїм звичайним, ясним та радісним сяйвом, а горіло якимсь кривавим блиском, і червоні відблиски його розпливалися в повітрі, залягали скрізь по землі, по селах, по степах, по лісах. Дрібне, скручене, зашкарубле листя чорною обріднілою та обсмиканою шапкою настовбурчилося над лісом, хліб ледве зіпнявся від землі і вже посох, листя поскручувалося, пожовкло, нива обрідніла, і хліб не достиг — догорів, з половини не вибивши колосся з колодочок. Люди ходили з молебнями та й, годі сказати, вкинулися кожен у своє: хто в журбу, хто в молитви, а хто в пияцтво... Як наспіли жнива, не скосили — вирвали хліб і по чорних сумних стернях стирчали, як сироти, темні кіп’ячки намиканої соломи або колосу, низенькі та вбогі — ген-ген один від одного. Обмолотилися загодя та й порожні залишилися бочки та всиплища. Коло Пилипівки в багатьох не було вже і свого зерна, солому теж повигодовували зарання, й над заметеними снігом хуторами та селами зависло страшне марево голоду.
Ще від небіжчика батька, пана Івана, стояли в пана Андрія великі токи не молоченого хліба, а в дворищі, в городі було багато горлатих ям з усяким збіжжям. Не любив небіжчик дешево продавати хліба, все було ціни дожидає, і хоч не присівав побагато, більше в худобі кохався, а таки сіяв щороку з запасом і те, що не розійдеться, каже, бувало, привозити на своє дворище у город, де за своїм доглядом випалював горлаті ями та й засипав у них зерно. Залишалися в нього по токах і не
молочені стирти з року на рік, бо молотилося помалу, ціпами і щороку не могли всього змолотити.
Ще з літа почали ціни на збіжжя зростати, почали вчащати до пана Андрія і Янкель Губатий, і Борух Швидкий, що тут-таки проживали в М., забігали ще якісь чужосторонні еврейчики з суміжних повітів, усе набивалися з грішми відкупити в пана Андрія його токи та ями, але він не вдавався в розмову та гонив усіх геть.
Найдужче набивався Губатий, заходив він з усіх боків: приходив до пана в хату, переймав його в городі, вистерігав, коли пан Андрій вийде за браму посидіти, і враз виростав перед ним. Шукав через кого умовити б його, підсипався до прикажчиків і до Цапковатого, носив гостинці панії, підлещувався до неї, набивався сам справляти її доручення та, щоб догодити, що купує дешево, докладав на її покупки своїх грошей. Ніщо не помагало, і пан Андрій дедалі тільки дужче глузував із нього.
— Як же буде, паночку? — починав Янкель, виринаючи з-під землі перед паном Андрієм. — І чому ви не хочете продавати мені ваш хліб?..
—	Бо не хочу.
— Ай, паночку, що ж ви маєте робити з ним?..
—	Поїм.
—	Пан жартують собі, як-таки можна таку силу з’їсти? — хвилювався Янкель, якому зовсім не хотілося жартувати, бо аж трусився скоріше зробити гешефт.
—	Так, думаєш, не вправлюся?..
—	Ну, пан усе так шуткома кажуть, але ж я дам добру ціну. Може пан подумають? Нащо пан буде той хліб далі держати?
—	А тобі він навіщо здався?..
—	Ну, я продаватиму.
—	От бачиш, питаєшся, а й сам знаєш, що з ним робити. Продаватимеш, кажеш, то й я продам.
—	Ай. Як же то може статися? Такий великий пан! То ж не панське діло. Як те можуть самі пан робити? Та же в пана половину вкрадуть!!
—	Хто краде? Ти!
—	Як можна, я чесний єврей.
—	А хто ж нечесний?
—	А я знаю? Ну, скільки людей... Ну, в пана є прикажчики...
—	Ось чуєш, Янкелю, не бреши й не чіпай моїх прикажчиків, то не твій клопіт!
—	Але ж як-таки, паночку, невже ж вам шкода дати заробити шматочок хліба бідному євреєві? Я ж і все моє посімейство будемо Богу молитися за пана.
—	Чи ти чуєш, і я за тебе помолюся та вже і за твоє посімейство, а заробити я сам хочу.
—	Ну, хіба ж таки пан зможуть таке діло робити?
—	Чому би не зміг, чи я дурніший за тебе?
—	Нащо дурніші. Хай Бог милує сказати таке слово, — підлещувався Янкель. — Хто зважиться сказати, що це таки дуже важке діло, важке, бо воно... неприятие... і однаково пан не витримають і комусь продадуть, а тільки не хотять дати заробіток бідному Янкелеві...
—	Ні, не продам ні тобі та й нікому.
Янкель неймовірно покрутив головою.
—	Я тобі кажу, Янкелю, не продам. Сам подумай. Батько весь вік хліб збирали, такого випадку дожидаючи, а я тебе з доброго дива до баришів припустив би? Чуєш, обрид уже ти мені, забирайся! — мовив пан Андрій останні слова суворо.
Янкель відскочив, відступився два кроки, але враз наче наважився і знов приступив до пана Андрія.
—	Я вам, паночку, по полтиннику за всяке зерно дам. Ви тільки подумайте, за пуд, за всяке зерно по полтиннику. Де ви чули таку ціну?.. Ну?.. — і він з виразом перемоги глянув на пана Андрія.
—	Ось іди мені під три чорти!
—	Ай, чого ж пан сердиться. Я ж даю добрі гроші!..
—	Та я знаю, ти хочеш добре заробити... я і не серджуся, а тільки, Янкелю, не гай мені часу, а собі не втрачай, як той мовляв, здоров’я. Мені таки шкода тебе... Ось ти вже з глузду зсунувся та, щоб моїй панії догодити, певно, свою готову десятку занакував, бо щось дуже дешево оті сукні показав, що з її доручення купив. Так ти цього не роби й не втрачайся, бо однаково не поможе. А цієї десятки я таки тобі не зверну, щоб не був удруге дурнем та щоб і відчепився...
—	Та це ж кат, се таки просто кат! — лютився опісля Янкель між своїми, упевнившись, що так і не зробить діла з паном Андрієм.
* * *
Вже наприкінці Пилипівки почали люди питати хліба та платити нечувані ціни. Давніше ніколи й не чути було дорожче, як двадцять копійок за пуд пшениці, тепер давали вже по полтиннику, та пан Андрій держався зі своїм, бо бачив, що ще подорожчає.
За тих часів ціни на збіжжя звичайно були дешеві, й ніхто не присівав побагато хліба, то й зрідка в кого були великі запаси. Залізниць та й просто добрих шляхів не було, отже, привезти хліба здалеку, з дорідних країв було неможливо, тому під недороди він страшенно дорожчав, і в такий час траплялося часом, що люди за корець хліба поступали все своє майно, відрікалися батьківщини* та ладні були б, якби можна, і
* Батьківщина — спадок від батька.
самих себе і дітей запродати в неволю, аби визволитися від голодовок’ смерти.
Саме такий був і той 184* рік на Україні. За голодом ішов холод. Палити, де не було лісів, не було чим. Соломи не вистарчало і для худоби, печей не топили по кілька днів. Хати стояли нетоплені, і стіни в них пообростали інеєм. Загортаючись у всяке шмаття, яке ще залишалося на господарстві, люди збивалися в купу на печі, часом залазили в середину печі. Ішли чутки, що там або там ціла сім’я вмерла з голоду, рятувати не було кому, бо ніхто не зважився б відірвати і шматка хліба від себе та своїх, боячись, що й самому незабаром доведеться конати тією ж лютою смертю... Багато козаків позбулося тієї зими й останньої худоби та й батьківщини...
Від Різдва покупець не приїздив уже питатися, чи нема хліба на продаж, а кланявся та прохав продати... Не питав уже за ціну, бери що хоч, бери все, пусти з душею й то не навік, а на місяць, тиждень, на кілька днів, дай хліба, щоб зараз наїстися, щоби не кричали голодні діти. І ціни на збіжжя здіймалися вгору, як полум’я на великій пожежі, зросли швидко на п’ятдесят копійок, а ще за два тижні — й на карбованця за пуд.
Далі держатися з хлібом було неможливо. Не вдержався б ніхто, хоч який твердий, та й небезпечно було, щоб не рознесли усього силоміць.
На дворищі в пана Андрія розпочався торг. З ранку до вечора товклося там повно народу. Приїздили і приходили люди обідрані, змарнілі, виснажені, з безнадійними, похмурними лицями, витягали з-за пазухи плесковаті гаманці, витрушували з них останні копійки та розбирали цілі ями по мішечках... Розбирали попереду кращі, свіжі ями, далі взялися до старших, у яких зерно вже пройшло трохи духом, згодом самі відкопували давні, закинуті, які вже позападалися, та прохали дозволити погребтися в них, чи не знайдеться на споді під цвілим зерном ще й таке, щоб із бідою можна було пожити, а нарешті розбирали і цвіле зерно за великі гроші. Самі набивалися молотити старі переїджені мишами стирти, за молотьбу вже нічого й не правили, аби дозволено за свої гроші собі намолотити.
Несуть та й несуть гроші, аж страшно робиться, стільки тих грошей, казав пан Андрій, і таки справді, мабуть, робилося йому моторошно від тих спогадів, бо якась тінь перебігала йому в таку хвилину по обличчі.
Повсякчас він сам був коло продажу. Весь день на дворі, поміж тими покупцями, серед своїх стирт та ям, та їхніх клунків. Не таке було діло, щоби звірятися на людей, ішло на великі тисячі, а тоді й не тисяча, а й карбованець не того були варті, що нині. Та чогось тяжко почував себе пан Андрій і робилося йому часом жахно та дедалі це траплялося частіше.
Люди ще держалися, ще рідко хто прохав милостині, старцювали ще самі справжні старці, а хазяїни, хоч наче й висіли над прірвою, хоч і бачили свою загибель, та з гонору ще не жебрали. Пан Андрій усе те бачив, усе помічав і не в силі був відогнатися від тих вражень та від прикрих думок про те, що таїться на серці в цих похмурних покупців. Але він опиняв та ламав себе та ще стримувався. «Що ж ти зробиш, йолопе-дурню, не обдаруєш же всіх, та й із якої б то речі, хіба людям на глум?» — лаяв та заспокоював він себе нишком і так сам відбирав гроші, вивіряв вагу та набавляв на хліб ціни, якщо чув, що в околиці вони збільшилися, а тільки кроїв товстішу скибу старцям, які все частіше заходили до його двору.
Якось надвечір стояв, як і завжди, пан Андрій біля терезів, приймаючи гроші та дивлячись, чи вірно відважує ключник, коли приступив до нього старий, блідий, наче крейда, чоловік з нечесаною сивою чуприною, що звисала йому на похиле лице злиплими пасмами, а шапку він скинув та тримав під пахвою, простягаючи панові чималу купку мідяків.
—	Паночку! Не стає п’ятака, — якимсь заляканим голосом, ніби аж застогнав він. — Відпустіть уже пуд, Бога ради!..
Очі в нього були тьмяні, безколірні, але повні одчаю, і з них бігли сльози.
Пан Андрій не витримав, щось здавило йому горло, очі зажмурилися, серце ніби спинилося.
—	Добре, добре, — вимовив він якось хапаючись, ніби боявся, чи гаразд вимовить ті слова. — Відпускай, Антоне!.. — А за хвилю, коли чоловік дякував з плачем, упав навколішки, пан Андрій вихопив із рук у ключника корець і, набравши його з верхом, своїми руками висипав у клунок тому чоловікові на поход.
Негаразд почував себе пан Андрій після цього. «Дурощі це... Ні йому, ні собі, ні Богові, ані чортові... розм’як, острямився...» І, дивна річ, чогось йому соромно було саме того, що розм’як. «Не вгоден я на таке діло! Хіба тим світ держиться, дурню!» — докоряв собі пан Андрій і хотілося йому покинути все та йти сховатися в хату. Та він приневолив себе зостатися, щоб не показати, що зробив те із хвилевого почуття. «Хай краще думають, що я так надумався, умисне, для Бога, чи що», — і він таки вистояв біля терезів, аж поки стемніло, та вже усім досипав на поход по корцю, як і тому чоловікові.
Не спалося тієї ночі панові Андрієві. «Вгадав таки чортів жид — не витримав... Батько б витримали, а я, так ні... розкис. Нема в мене справжньої сили... Не шкода отих корців, не в них річ, і так грошей до чорта, а гидко на себе, що... не витримав, розм’як... А розм’як, то й треба вже якось від цього діла одступитися, бо як маю далі поводитися?..» Такі думки не давали заснути панові Андрієві.
І вранці покликав він Янкеля та й продав йому усю остачу ям та стирт, які ще лишилися.
— Обридло, не хочу далі возитися, забирай, коли хоч! — казав він, не дивлячись в очі Янкелеві. Та остача була невелика і небагато досталося Янкелеві.
Багато грошей набралося в пана Андрія з того недороду, ще дужче забагатів він, і скрізь за нього пішла слава, як за одного з найбагатших панів на велику околицю.
III
Гості та діти пана Андрія
Роки йшли, пан Андрій багатішав, а життя — хотів чи не хотів він того — непомітно затягало його між панське товариство, бо таки й не було для нього більше підхожого у його становищі. Вже й пан Іван був знайомий із сусідніми панами, та те знайомство було ще далеке, а в пана Андрія склалися вже ближчі зв’язки зі сусіднім панством.
Чудно якось ставився пан Андрій до панів. З одного боку, хоч і почував він себе зі своїми старосвітськими звичками, зі своєю українською мовою та зі своїм світоглядом чужим серед них, а таки чимсь його вабило панство до себе й хотілося, щоб рід Гречок був значним та пишним. А разом із тим пан Андрій не любив та не поважав панства, не поважав панської пихи, нездатности до праці й тієї переводні грошей, що велися між панами. В додачу його дратувало підозріння, що, може, інші пани, вважаючи себе значнішими, поза очі пишаються проти нього. Це підозріння часом робило в ньому потребу ще суворіше судити та глузувати з панських гріхів та, мов на зло, пильніше додержувати у своїй хаті свої старосвітські звичаї. А ощадність, що глибоко в’їлася в нього з предків, підтримувала його в цьому.
Довго намагався пан Андрій заховувати у своїй хаті свої звичаї. Дітей його, поки вони не зросли, — в пана Андрія було четверо синів та три дочки — ніхто з панів не бачив. Пан Андрій не пестив та не дуже чепурив їх і не пускав на очі гостям, коли ті приїздили. Гувернанток та бон у дітей не було. Вони зростали ніби під материним доглядом, а властиво — як Бог дав. Олімпіяді Остапівні за хазяйством ніколи було пань-катися з дітьми, й найчастіше, щоб вони не плуталися під ногами, вона справляла їх до книжок, вчитися та й заспокоювалася на тому, що вони зникли з очей, але вже не додивлялася, чи й справді вони вчаться.
А діти бігли кудись у двір чи в садок або, як була негода, товклися по кухнях, поки знову не набіжить та не прожене мати, або пустували у своїх двох тісних кімнатах, аж там за порохом не було видно світа. В до
дачу, хоч і не було гостей, то дітей не пускали ні до гостиної кімнати, щоб не пообмазували та не трощили меблів, ані до батькової, щоб не заважали. Батько ж і зовсім не хотів робити собі клопоту з вихованням дітей. Вони бачили його тільки за обідом, вечерею та іншою їжею, та й то тільки тоді, коли не було чужих, або були такі прості гості, як Цапковатий, від якого з ними не крилися. Але й тут, прислухаючись до батькової розмови, діти не важилися ані забалакати до нього самі, ані про щось спитати його.
Не часто обзивався пан Андрій і до Олімпіяди Остапівни, хіба за якоюсь господарською справою, та і вона не завжди зважувалася забалакати до нього. День у день, з ранку до ночі, клопоталася вона по господарству, а проте й не бачила зроду, які то ті 25 карбованців, бо ні на вбрання, ні на харчі пан Андрій ніколи на давав їм таких грошей. У гості до сусідів довго їздив він тільки сам, без Олімпіяди Остапівни, а коли гості приїздили до них, вона теж мало сиділа з ними, навіть і за обідом, бігаючи раз у раз доглянути, як виготовляються страви та сама подаючи гостям. По обіді ж Олімпіяда Остапівна мусіла йти до хазяйської половини та вже відти не витикатися, бо пан Андрій загадував розставляти столи до карт, а сам наносив з особливого льоху, від якого ключ він ховав у себе, багато вин та наливок і запрошував гостей поскидати сюртуки.
Любив пан Андрій і випити, і в карти гуляти, й не шкодував на це грошей. Як розгуляється, бувало, то вже під чаркою, то й почне потішати гостей теревенями, часом зачіпаючи і їх самих та їхні панські вигадки і звичаї. Тоді ще й не чувалося ні за класову боротьбу, ні за політичні партії й тому пан-Андрієві жарти нікого не зачіпали боляче, а гості ще й самі тішилися з них, разом нишком посміхаючись із коверзувань чудасії-господаря.
Поки відбувалася гулянка, менші пан-Андрієві діти, цікаві дізнатися, що там у батька за пани та що вони роблять, товпилися до дверей гостиної та розглядалися на гостей крізь щілину. Надивившись, бігли вони до стайні дивуватися на чудні їм карети, коляси та лянда, якими поприїздили гості та яких у батька не було. Добре обмацували їх скрізь руками, залазили потім у середину та й гойдалися, гупаючи на подушках, що часом, з обачности до хазяйських дітей, візники дозволяли їм робити.
— Е, злізьте! Буде вже з вас! — здебільшого дуже швидко спиняли вони дітей. — Ви того не тямите, а так можна попсувати, а воно річ дорога...
Жаль було Греччинятам кидати забавку, та вони догадувалися, що, мабуть, візники мають рацію, та й не ображалися.
З ними та ще з гостьовими лакеями діти швидко обзнайомлюва-лися та починали їх розпитувати, хто такі та як живуть їхні пани.
Слуги охоче, трохи з наголосом вищости, розповідали дітям про своїх панів, мішма правду з нісенітницями. Про їхнє багатство, про те,
які розкоші в них у горницях... «та і скрізь», як вони їздять до Петер-бурху та «аж за границю». Інший вихвалявся, що його пан «коло самого царя служить». «У нашого там мундір весь у золоті». «Наш із самим міністром ручкається...». «Та що там з міністром. Нашого пана й німецький і шпанський царі знають... Як були ми за границею, Їй-Богу, в гості до шпанського царя їздили».
Любили слуги вихвалятися багатством та значністю своїх панів, і вони не шкодували і прибрехнути дещо для більшої прикраси. Через те ніколи не казали нічого такого, що виявляло б менше пишні сторони життя їхніх панів, хоч одночасно охоче вславляли їх «жмикрутами» та «скаредами» та жалілися, що вони «з людей тягнуть, людей обдирають».
А другого дня дітям часто доводилося почути щось зовсім інше про вчорашніх гостей. На пана Андрія часто наполягав важкий смуток, щось мов гризло за серце та дратувало. В такому настрою його кортіло брати на глум та висміювати все та всіх довкола. Він починав згадувати все, що знав гидкого, все, з чого можна було б поглузувати про сусідніх панів, попів, городян, а часом здіймав на глум і звичаї та порядки, які ведуться на світі... Це наче трохи заспокоювало його, гамувало гризоту. Йому треба було виговоритися та, здається, було однаково, кому говорити, аби сказати все, що муляло, вільно, до кінця. Отже, він ще більше вподобав, щоб у такий час його слухав хтось такий, хто не буде сперечатись та не встряватиме до розмови.
Найчастіше з такою мовою пан Андрій звертався до Цапковатого, часом і перед дітьми, не вважаючи і трохи, чи прислухаються вони до розмови та що їм здається.
Другого дня після гостей в пана Андрія завжди поболювала голова й настрій гіршав. Вранці, виходячи до сніданку, він уже не міг стриматися і зразу ж починав перебирати когось, хто тільки нав’яз йому під той час на зуби, а найчастіше учорашніх гостей.
Говорив він довго, гостро, з роздразненням, але не можна було вгадати, до кого саме — чи до всієї родини, чи до нікого, а тільки на те, щоб загасити словом те, що його пекло.
Гострі батькові уваги про життя та людей справляли на дітей сильне враження. Вони з цікавістю прислухалися до батькових слів і кожен засвоював їх по-своєму, відповідно до своєї вдачі.
* * *
В часах перед визволенням селян пан-Андрієві глузування з панів зробилися ще гостріші. Захвилювалися та заворушилися тоді пани, з’їздилися й один в одного, й на різні повітові та губерніяльні зібрання, заклопоталися незвичайними їм громадськими питаннями. Були тоді між ними й такі, що щиро співчували визволенню селян, але більшість
бідкалася, ремствувала та дратувалася. Інші пробували різних способів, як би легше відбути те визволення, якщо воно вже не мине.
Пан Андрій їздив на панські зібрання, вештався між панами, радився з ними, а повертаючись додому, глузував однаково і з прихильників, і з ворогів волі.
—	Раденький, що дурненький, — казав він про одного сусіда, щирого прихильника волі. — Тільки руку до його кишені простягають, він і сам її мерщій вивертає, ладен із м’ясом сам вирвати. То все пиха. Виставляється: подивіться, мовляв, ось я який... Та побачимо, як він, коли та воля стане, викручуватиметься. Хазяйнувати не тямить, грошей берегти не буде, не забарившись батьківщини збудеться. Добре ще, як припустять десь до якогось превосходительства за секретаря коло дверей з партхвельчиком стояти, а то щоб не довелося ще тієї скиглити: «Пер-мете ан не даржан для бідного дворянина...». А молодий Пересунько, так той, бачте, з дядьками вже запанібрата: до шинку з ними ходить, до себе на бенкет запрошує та плете їм: «Батьки наші перед вами винні... Я вам усю землю віддам дурно й викупу зрікаюся...». Так я йому й віри поняв, щоб він ось тобі зразу висвятився. Труситься, вражий син, та з переляку й сам не тямить, яке слово пускає...».
—	От пані Шаревська, — несподівано починав реготати пан Андрій, цим разом уже з ворогів волі. — Ця давніше було рахубиться: «Швидче в мене отут, — на долоню показує, — волосся виросте, ніж та воля буде». Все було од писання розказує, десь вона, тобто таке з писання вичитала: «Пани, — каже, — від Яфета, а мужики від Хама, так їм від Бога наказано, щоб рабами бути». Тепер ізсохла, схудла та в одно лається, часом таки й не по-дамському... Ото якби хтось почув, прочуханки усипали б!
Генерал Хорошун — той, бідолаха, чисто захляв: мовчить, баньки злиняли, голову похнюпив, тільки вряди-годи зітхне сумно: «Обидив нас цар, обидив» та ще: «Ох і за віщо ж, Господи!» А того й не здума, навіщо люди кріпаками були!
—	Усі ми сучі сини! — зовсім несподівано додавав часом пан Андрій, замислившись, і голос та обличчя йому смутнішали, але і м’якшали. — Бач, сидимо собі тут, цигарки з легкого тютюну покурюємо, курятинку, пундики вживаємо, наливочку п’ємо, а там що робиться? Може, десь діти з голоду пухнуть!..
Та це був хвилевий настрій, хоч і пан Андрій добре тямив, що й селяни, й пани однієї породи, та не міг собі взяти в голову, як можна, паном бувши, проти панського права змагатися. Обижати не можна, це так. В мене люди не обідрані та, дякувати Богу, скільки живий, і хлос-ти в мене нікому не сипали, хіба, як розсердять, колись, може, когось сам ляпну... А що ж маю робити, коли закон не доглянув та мені панське право дав? Я ж не святий та знов і не дурень, щоб свого права зрікатися.
 Хай кожен сам за себе дбає!..» Отже, коли вийшла воля, пан Андрій не обижавсь і не сердивсь.
«Воно мені в хазяйстві і шкодить, та що ж маю казати — це таки по правді роблять», — казав він, а разом спорився з посередником та з усіх сил намагався, щоб не поступитися селянам нічим понад те, скільки велів закон, а тут таки висміював тих панів, що намагалися не дати селянам і того, що по закону належалось.
— Великий пан, а хитрує в мужиків видерти. Бач, націляється мужиків пісочком відбути та до посередника підсипається, аж скавучить, а воно такому панові і не годилось би.
* * *
Дедалі мусів пан Андрій усе більше поступатися своїми звичками для панського товариства, а скоро після волі здивував усю околицю, заходившись будувати великі нові горниці.
— І що з ним заподіялося? — гомоніли та дивувалися в городі, знаючи життя та думки пана Андрія. — Скортіло таки панувати. Піддався панам...
Та, що робилося, було в усіх перед очима: цілісіньку зиму возили до Греччиного двору дерево та цеглу, цілісіньку зиму майстри виготовляли йому вікна, двері та помости, а по весні прийшла артіль та заходилася викладати мури. Пан Андрій таки строївся...
— Що ж удієш. Із ким водишся, тому й потурати доводиться! — наче виправдувався пан Андрій. — А тут ще дочка інститут кінчає, почнуть люди їздити, треба ж приймати, — кривився він.
Дійсно, пан Андрій довго досадував та вагався, поки розпочав будуватися, й весь час, поки йшла будівля, був під двома настроями: з одного боку, не хотів осоромитися. Вже коли по-панському, так щоб по-панському! І через те не жалував грошей на нові хати, а, проте, дошкуляла йому й досада на себе за переводню грошей на примхи, й він хотів себе хоч тим заспокоїти, що і примхи свої вдовольняє по-хазяйськи, з розумом, ощадно — не як інші дурні пани.
Від цього значно втратив вигляд будинку, бо пан Андрій не тільки не зробив у ньому ніяких архітектурних покрас, а ще, пошкодувавши розвалити старі горниці, притулив до їхніх старих та маленьких кімнат ще вісім високих та великих, а через те вся будівля з двох різноманітних частин виглядала дуже химерно. Та господаря те не вражало й він тішився, що добре вигадав: нові хати про гостей будуть, а старі самому здадуться.
* * *
Скінчивши будівлю, пан Андрій справив бучний бенкет та скликав на посвячення панів із цілого повіту. Але настрій у його все ще не
вирівнявся. Як коли він тішився, криючись із тим сам від себе, що і в нього тепер горниці на всю губу, що й він має де вітати гостей, може, краще, як хто з сусідів, а як коли зразу після того здіймав сам себе на глум за сі почування, сердився на себе й тоді поривало його вчинити якийсь вибрик...
І пан Андрій таки схимерничав та ще саме на святі. Вже почали з’їздитися гості, вже Олімпіяда Остапівна сиділи з кількома дамами у вітальні, а пан Андрій тут-таки в іншому кутку розмовляв з трьома поважними сусідами про поважні речі, як над’їхав новий гість, і пан Андрій покинув розмову, щоб його привітати. На дверях з’явився год тридцяти панич у фраку, з циліндром, із рукавичкою на лівій руці, зачесаний по-модному.
—	Чиста тобі синиця! — з роздразненням подумав пан Андрій, і щось його ніби шпигнуло. Але він стримався та привітно вітав гостя.
А той, милуючись сам собою, пильно дбаючи, щоб триматися саме так, як він, мабуть, вчився дома біля дзеркала, провадив орацію, якої теж, певно, вчився уважно:
—	Вітаю вас, високоповажний Андрію Івановичу, в новій господі вашій та бажаю вам і високоповажній родині вашій зазнати в ній якнайбільшого щастя. Та я не маю ще честі бути знайомим із найясні-шою дружиною вашою і прохаю вас зробити мені честь та представити мене, щоб я міг висловити моє найглибше поважання та мої найщиріші бажання!..
Від цієї проповіди пан Андрій остовпів був на хвилину, але враз тінь усмішки перебігла йому по обличчі і, не даючи скінчити гостеві, він сказав голосно на всю хату:
—	А, ви не знаєте моєї жінки?.. Ну, то дивіться там, — і показав рукою в куток, де сиділи дами. — Котра там найпоганіша, та й моя.
Наче грім гримнув у хату. Промовець заметлявся — чисто втратив вироблений вигляд, а обличчя йому потяглося, інші гості теж остовпіли. Всі почували себе збентежено, а пан Андрій, мов нічого й не трапилося, узяв панича за руку й повів знайомити з Олімпіядою Остапівною. Вона ж, збентежена та вся червона від сорому, ледве стямилася підвестися та не могла здумати, що й казати гостеві на його привітання.
А пан Андрій одразу повеселішав, так наче він заспокоїв себе цією витівкою. Зробився особливо привітним та до кінця празника не вгавав, розвеселюючи гостей жартами та сміховинками.
* * *
Того ж року старша пан-Андрієва дочка скінчила інститут. Почали були й женихи заглядати, та пан Андрій швидко їх повіднаджував. Його ображала сама думка, що до його дочки залицяються. Йому було неприємно
помічати, коли вона бадьорилася та веселішала в товаристві паничів і веселіше, ніж звичайно, гомоніла до когось із них. Авжеж, дівчині треба йти заміж, і з тим уже нічого не вдієш, хоч воно й муляє... Та вже коли йтиме, хай би йшла не по охоті, без тієї дурної любови. Так, щоб батьки засватали чи що... бо з тієї любови ніколи добра не буває, та й бридко дивитися на закохану дівчину. «Мені, — сказав пан Андрій, — і очі позападали б, дивлячись, що вона, прости Господи, мов та телиця, перед паничами вихиляється».
І кожного разу, коли приїздили паничі, пан Андрій почував неспокій та починав дратуватися, та вже, коли не міг не приймати їх у себе, бо так не годиться, ладнався заманити кожного з них до свого кабінету та посадити за карти або тягти з ним довгу та нудну обом розмову. Одначе дочка мала інші погляди та думки. Ще в інституті мріяла вона про гарних паничів, про кохання та, само собою, і про шлюб. Тому дуже нудилася тим життям, яке їй дісталося дома. Через те що вона нікого не бачила, на кого могла б звернути свої мрії та кохання, життя здавалося їй тяжким та безбарвним, а мрії про кохання розжеврювалися ще дужче. Дедалі все з більшим хвилюванням та цікавістю придивлялася вона до кожного чоловіка, якого траплялося побачити хоч мигцем.
Так минув рік і нарешті сталося, що, не маючи закохатися в кого іншого, вона закохалася у Хвилимона Трохимовича Цапковатого, єдиного панича, з яким могла часто та безкарно бачитися й розмовляти. Бо як там реалістично не глядів пан Андрій на жіноче кохання, а такого таки не сподівався.
Літній уже Цапковатий, помітивши пильні погляди молоденької панни, і собі розпалився старечим коханням, розжеврюючи його думками про добрий посаг та інші вигоди такого подружжя.
Сталося на тім, що, по звичаю, пан Андрій одного дня почув освідчення Цапковатого.
Для такої святочної хвилі Хвилимон Трохимович прибравсь особливо старанно: зодяг новий сюртук, новий ковнірик, в петельку застромив квітку, ще й наприскався якимись пахощами та натяг рукавички, чого, хоч і звик був убиратися дбайливо, досі не робив. Причепурившись та виробивши біля дзеркала найбільше поважний вигляд, пішов він до пана Андрія.
Та чомусь саме цей пишний вигляд здався панові Андрієві чудним, він розчепірив руки та зареготався на всю хату.
Це не могло сприяти меті Хвилимона Трохимовича, й не диво, що його дратував веселий регіт пана Андрія. Але, розуміючи, що саме тепер мусить ставитися до нього з особливою повагою, Хвилимон Трохимович стримався та спробував чемненько навернути пана Андрія до більше поважного настрою.
Та недобрий початок усе знівечив, бо, коли Цапковатий, втишивши пана Андрія, приступив нарешті до діла, той тільки дуже здивувався й не виявив ні найменших радощів, а ще й повернув усе в жарти.
Хоч Цапковатий і приятель, а панові Андрієві хотілося б таки кращого зятя. Обзивався таки батьків заповіт — звеличати свій рід і, бачачи, що дочка на вроду гарненька, пан Андрій сподівався висватати її за когось багатшого та значнішого, Гречкам воно було б добре. Як будуть родичатися зі значними панами, то й їхній рід значнішим зробиться.
—	Чи ви Бога не боїтеся, пане Хвилимоне, — нерадо відповів пан Андрій. — Адже ми з вами однолітки, а мені вона дочка, то й ви їй за батька годились би.
—	Річ не в тім, — почав був доводити Цапковатий.
—	Та не знаю вже, чи в тім річ, чи ні, — не дав йому договорити пан Андрій і засміявся. — А ви краще ось що, послухайте моєї поради, як вам уже так схотілося Гречкової. Підождіть, а як я вмру, сватайте мою Олімпіяду Остапівну.
Це вже скидалося на глум і таки зовсім не подобалося Цапковато-му, та він ще пробував умовити пана Андрія.
—	Хіба ж ми з вами не приятелі, — докоряв він. — Хіба ж ви мене не поважаєте та не знаєте, який я чоловік? То правда, роду я незначного й не дуже заможний, та дещо таки придбав. Маю освіту, а освіта тепер у повазі та ціну має. В мене є становище, є заробіток...
Але нічого не помогло.
—	Чи ви чуєте, пане Хвилимоне, — відповів Гречка, — не походіть ви до мене так з місяць абощо: за місяць ви прочахнете, де та любов і подіється... А тоді знову, прошу покірно, заходьте знову любісінько, у преферанса гратимемо. А так мені аж обридло. Я думав, ви до мене гостюватися ходите, а ви що надумалися — до дочки свататися?!
Після такої відсічі Хвилимон Трохимович уже мусів іти від пана Андрія. Та він про те не облишив своєї думки. Не почував він того молодечого кохання, що його невиразні бажання тим дужче оманюють та поривають людину осяйною мрійністю. Стареча пристрасть, з уявою реальних радощів, заходила його після несподіваної перешкоди ще дужче. Хвилимон Трохимович не в силі був подолати солодкого неспокою, що його будили в ньому припадні уявлення. Отже, він наважився викрасти молоду Гречківну й повінчатися з нею потай. Як людина реальна, він, незважаючи на своє захоплення, не міг, певно, покинути думки про посаг та заспокоював себе тим, що пан Андрій, який він там не є, покомизиться, посердиться, може, й довгенько, але, як буде по всьому, а дочка вінець таки візьме, та ще, може, знайдуться й онуки, то хіба ж він не людина?.. Врешті втишиться й подарує обиду.
Заспокоївши себе тим, Хвилимон Трохимович почав пересилати Гречківні потаємні листи, намовляючи її втекти та звінчатися з ним без благословення. Знайшов навіть панотця, що пристав на те, й однієї ночі перед світом над’їхав трійнею в умовлене місце до Греччиного саду. Панночка викралася з горниць, і вранці вони з нею вінчалися у сільській церкві за двадцять п’ять верстов від М.
* * *
Вранці всі в господі пана Андрія полякалися страшенно, побачивши, що панночка втекла. Сам пан Андрій ще не виходив зі своєї хати й домашні, щоб він не почув, метлялися по господі та дворищі навшпинячки та нишком плакали й бідкалися.
Тяжко було Олімпіяді Остапівні терпіти сором. Жаль було дочки, та всі ті почуття забивав ляк. Аж тремтіла вона, що скаже їй пан Андрій, а ще дужче лякалася, думаючи, як їй доведеться розказати йому, що сталося. Знаючи, що таки треба буде сказати, аж примлівала від тієї думки.
Коли ж вийшов пан Андрій і Олімпіяді Остапівні треба було налити йому чаю, вона мов збожеволіла від острого переляку. Не бачачи нічого перед очима, хваталася тремтячими руками скоріше налити ту шклян-ку, щоб швидше втекти, аби не бути коло пана Андрія, аби встерегтися якось не глянути йому в очі...
Пан Андрій сидів, спершись на стіл, грізний та темний, як хмара, та наче чекав чогось. Ось раптом стукнув він, якось занадто гучно, кулаком по столу й крикнув хрипким, мов чужим, голосом:
—	Чого ви?.. Думаєте, не знаю? Я вчора собаку на ланцюг припняв, драбину їй до вікна приставив... Хоче тікати, хай тікає!..
Він підвівся та, похитуючись, подався до своєї кімнати.
Коли три години після цього Цапковатий з молодою приїхали з церкви на помилування, ворота до двору були зачинені, молодих у двір не впущено, і ніхто не зважився вийти хоч поглянути на них.
* * *
Два тижні після того заїхав до пана Андрія давній його знайомий та сусід пан Карковський. Микола Миколайович Карковський зовсім відрізнявся від околишнього панства. Добрий господар, проворний та невсипущий, він кохався у господарстві та клопотався біля нього з ранку до вечора. Разом була це людина дуже веселої та привітної вдачі і, хоч був молодший від пана Андрія на десять літ, той поважав, а, здається, і трохи любив його, хоч і шуткував іноді з занадто рухливої та швидкої його вдачі.
—	Хазяїн, таки хазяїн, і діло тямить, — казав пан Андрій. — А крутитися й менше можна б. Якби так не швидив, може б, ще й заробляв більше, та й не переривався б отак.
Пан Андрій повів гостя до кабінету й дуже швидко після першого привітання спитав:
—	А за дочку мою чули?
Щось гостре заблищало йому в очах.
—	Чув, — тихо відповів гість і замовк.
Бачачи з вигляду пана Андрія — який він гнівний на дочку, Карковсь-кий перебирав у голові, як би приступити до пана Андрія, щоб вговорити та втихомирити його, щоб він і собі смутку не завдавав, щоб і дочки, бува, не обидив. Та твердий чоловік пан Андрій, нелегке це діло, ще якого слова не вподоба, щоб не зробити гірше необережним словом... І Карковський все не зважувався почати мову.
А пан Андрій уп’явся в нього очима, аж пік.
—	Знаєте, пане Миколо, — додав він за хвилину, — сьогодні той день, що я, бувало, лікареві Цапковатому гостинці посилаю, борошна там, масла, крупів, усячини з господарства. Та вже не вгадаю, шо й робити. Кажуть, він оженився на багатій, то щоб, бува, не обидивсь?..
—	Любий мій друже, не можна так, — обізвався стиха Карковський. — Простити треба.
Пан Андрій довго та пильно дивився на гостя. Здавалося, й сам він не знав, чи розсердиться, чи ні, та що скаже. Нарешті тихо, та мов вирубуючи кожне слово з заліза, промовив:
—	Ні, не поможеться! Серце не прощає... Не дочка вона мені, осоромила мене... Краще ходім, я вам свої коні покажу... — додав за хвилю.
IV
Як пані Шпачиха позичала в пана Андрія гроші
Після голодного року назбиралися в пана Андрія немалі гроші, а ще з року на рік вони більшали. Тоді не водилося складати гроші по банках, отож і пан Андрій ховав їх дома. А люди, як дізналися, то й почали вчащати за позичкою.
Не квапився пан Андрій з відсотків заробляти, чогось вони його муляли, за тих часів не так-то вихвалялося, як хто зиск за позику бере, та й не велося того в їхньому роді. Ще дід його, як і позичав коли добрим людям, так без відсотків, і розписок не брав, а записував борг на тяму. Бува, як хто довго не платний, тільки посвариться: «Гляди мені, витру!» То люди, Боже, як просяться, щоб не витирав.
Отже, не кожному охоче позичав пан Андрій, а надто тим, за кого знав, що не на діло гроші поверне, а прогайнує на витребеньки. І то не тому, щоби боявся, що не повернуть, бо, забезпечуючи себе, позичав тільки під заставу.
— Ще як бачиш, — каже бувало, — що твої гроші людині на користь підуть, то й тобі веселіше. Така людина й подякує. А як воно переведе та дедалі замотується, чи ж я, прости, Господи, лихвар? А й воно: поки гроші бере, і прохає й підсипається, а й по очах його ледачих помітно, що заздрить, лютує та тебе ж лає.
А проте доставалося панові Андрієві й таким часом позичати, що їх краще прогнати годилось би, коли ж бо той сусід, той знайомець чи приятель, інший ще й родичем признається, що тут удієш? Мусиш позичити...
— Я вже такому краще дурно позичав би, так однаково не подякує, ще й дурнем прославить, — казав пан Андрій і без відсотків таки не позичав. Але й ніколи й ні з кого більше шести не брав, хоч і набивався дехто з більшими, аби тільки позичив. А стороннім людям, як не на діло брали, відмовляв уперто й тільки раз того не додержав.
— Приїздять якось до мене, — згадував пан Андрій, — два панки десь аж із Катеринославщини, таки за позикою. Я тільки на них поглянув та й бачу, що то за хлюсти. Убрання на них гарне, десь, знать, кравця далеко шукали, як не в Москві, то найближче в Харкові. Чемодани нові, ловкі, вуса накручені, самі свіжо підголені, мов налаковані... Кажу: «Не дам». Думали вони мене спокусити. Знаємо, кажуть, що ви все шість відсотків берете, ми вам вісім дамо. «То я й поготів вам не позичу, — одказую, — як ви з такими відсотками набиваєтеся. Певно: в вас думка не платити, а маєток віддати. А якби я мав його купувати, я за купівлю, а не за позику з вами і балакав би». Бачать вони: так не вкипа, зайшли з іншого боку — залишилися гостювати. Коли гості, то й гості, а як гості, то й випити треба: гуляємо, випиваємо, в карти бавимося, компанія з них, кращої не треба: веселі до жартів, до дотепів перші митці. І випити тямлять... Я то знаю добре, чого вони до мене так упадають, так же з хати не виженеш, та й весело з ними. Так вони мені догодили, бачу: зле, «одбувайсь», кажу сам собі: «Пане Андрію, чим одбудешся швидше, бо далі дорожче стане». От як добре ще випили, витяг з кишені ключі та й кинув їм в’язку на стіл. Годі вам, кажу, біля мене морочитися, так ви мене потішили, беріть у мене, що схочете, а сам придивляюся, що з того буде? Ні, не квапляться до ключів, а то, може б, і з хати вирядив. Старший з них так чемненько відказує: «За позику та за ласку спасибі, а тільки так не можна. Підемо завтра до нотаря, зробимо документ, а тоді ви вже самі, спасибі вам, гроші відлічите...» Мусів... Погуляли вони в мене ще день для обачности та тільки й бачив, а маєток, як я і знав, прикинули. Маю тепер клопіт воловодитися з ним поза очима. Ну, та байдуже, я на землю не заздрий, не шукаю, де купити б, та як і сама до мене прийде, не продаю, вона свого діжде... котромусь синові упадеться, житиме там, може, що воно далеко, довше з братами не посвариться.
Самій тільки старій Шпачисі позичав пан Андрій і надто з охотою й великі гроші, та ще як нікому — під самі векселі. Пані Шпачиха була вже стара вдова, що сама провадила велике господарство й міцно тримала в руках свою велику сім’ю. Ще й за чоловіка (що довго служив у війську й на війну ходив, а в одставці був до господарства ледаченький та все тільки заводив по книгах та здіймав з жінки рахунки) кермувала вона господарством, а з тридцяти п’яти год повдовівши, зосталася на всій своїй волі і звикла й бути, й поводитися, як сама собі господиня. Починала вона з чоловіком, як на ті часи, зовсім з малого, з якихось там п’ятисот десятин. А як ділила при старости дітей, назбиралося в неї земельки понад десять тисяч, і кожному було видно, що то не небіжчик Шпак, а тільки вона придбала все те добро.
Мешкала вона верстов за п’ятдесят від пана Андрія та ще і в іншому повіті. Довго й не були вони знайомі, хоча здавна прочували одне за одного, й пан Андрій багато чув похвального й дивного про розум та господарський хист Олександри Платонівни та щиро подивляв таку жінку. Але познайомилися вони вперше, коли вже пані Шпачисі було 53 роки, а мала вона землі понад чотири тисячі десятин. Саме тоді трапилося Олександрі Платонівні купити ще один великий маєток, та готових грошей не вистарчало, й вона надумалася позичити їх у пана Андрія.
Це була не така проста справа, треба було обмислити, як до неї приступити. Тоді не водилося засилати вперед факторів, та ніяк було і Шпачисі, хоч би і для найпильнішого діла, їхати до незнайомого, бо вона ж була дама... А й не вподобала б Олександра Платонівна, якби пан Андрій чогось зґедзкався та відмовив. Замолоду воно ще й сілкісь би, тоді мало чого не доводилося терпіти, та тепер, звикши до пошани, це їй уже не випадало.
Все те треба було зміркувати, і пані Шпачиха викликала з М. свого постійного порадника в важливих справах — судового урядовця Корнія Онофрійовича Торохтія. Торохтій був русявий, років сорока чоловік, з помітними вже лисинами й над лобом, і на потилиці. Гладкий та обко-листий, ходив він чи, власне, котився, швидко та дрібно переступаючи короткими ногами, на яких аж двигтіло сало. Круглясте, біле як булка, обличчя його так і сяяло до всіх привітною ухмилкою, а сірі та маленькі очка водно бігали, мов живе срібло, здебільшого по ногах тих, з ким розмовляв. Знався він на законах, як казали, «неначе чортяка» і вважався за першого ворожбита в М-ському суді. Знали добре всі, відала й Олександра Платонівна, що Торохтій хабаря не відкине, а, як коли, то й не втерпить взяти «подяку» від обох позичальників. Але ж думали, що як йому «не попускати віжок», то й служитиме «здебільшого чесно». Діло ж він тямив, як ніхто, а в додачу доводився ще якимсь родичем небіжчикові Шпакові. Через те Олександра Платонівна і зверталася все до нього й за порадою, і з дорученням. Трапилося раз якось, що Корній
Онофрійович таки зрадив «дорогу сестрицю», як він завжди іменував Олександру Платонівну, взяв хабара з супротивного боку та до збитку і призвів. Коли вперше після того вони зустрілися й Корній Онофрійович розігнавсь було цілувати ручку Олександрі Платонівні з привітанням «здрастуйте, дорогі сестрице», Олександра Платонівна відрубала: «Здрастуйте й вам, поганючий братець», руки поцілувати не дозволила і щось зо два роки ні перед очі собі, ні до справ своїх Корнія Онофрійо-вича не припускала. Накаявся та не знати, з яких боків та скільки разів забігав тоді Корній Онофрійович, поки нарешті Олександра Платонівна таки милувалася та знову почала кликати його на пораду, сподіваючись, що «після науки» вже не зважиться проти неї махлювати.
Цим разом, вислухавши, в чому справа, Корній Онофрійович, натоптавши добре носа табакою, покрутив головою й мовив:
— А чи відомо вам, високоповажні сестрице, що саме тепер пан Андрій своїм коштом поновляє іконостас до церкви Святого Андрія Первозванного в М.?
— Ну?
— А іконостас малює та виконує вже ніхто як відомий вам добре Захарій Тодосович Вовченко та ще і Порубальський.
— Так?!
— Отже, при тій нагоді може він мати добрі оказії побалакати з паном Андрієм, а вже ніхто як Захарій Тодосович не потрафить поговорити краще про таку делікатну справу. Треба викликати Захарія То-досовича, високоповажані сестрице.
Вовченко-Порубальський — був це М-ський богомаз — добре відомий та загальновизнаний аж на три сумежні повіти. Там ніхто не схотів би і слухати про іншого богомаза, бо всі були певні, що малює він незгірше від Печерського Отця Паісія... До того ж був у нього великий природний хист розповідати, а надто щось смішне. їздячи з дому в дім по батюшках та панах-жертводавцях, знав він усячину за кожного, то й розповідав для всіх місцевих людей цікаве про їхніх таки сусідів та знайомців, само собою, оглядаючись, де, про кого та що можна розказати... Хто ж не любив би його послухати?
Захарію Тодосовичу було років з тридцять п’ять. Був це високий, русявий, дуже міцний та моторний чоловік, завжди веселий, завжди говіркий та на слово спритний, а до людей привітний, так що, здається, кого схоче, куди схоче так під ручку й виведе...
Колись Захарій Тодосович довгенько жив на хуторі Олександри Пла-тонівни, роблячи іконостас, який справляла вона до своєї церкви. Через це, та й через те, що взагалі не можна ж було б не послухатися Олександри Платонівни, Захарій Тодосович, як прислано по нього найтичанку, не гаявся і хвилини, а зразу сів і поїхав.
Шпачиха ждала на нього не сама, а з Корнієм Онофрійовичем. Як приїхав Захарій Тодосович, сиділа вона у вітальні, на великім стародавнім дивані. Була це літня, але бадьора й міцна ще жінка, дарма що ходила завжди з ціпком, який тримала в руках навіть сидячи. Ціпок той не так вже і потрібний був їй на те, щоб спиратися, а скоріше, був ознакою влади, й не раз замірялася вона ним чи на слуг, чи на родичів, чи й на декого з молодших знайомих. Вдягалася Олександра Платонівна по-старо-світському в темно-фіолетову капоту, поверх цього накидала наопашки підбиту горностаєвим хутром шубейку, а на голові носила старосвітський чіпчик. Такий чіпчик колись ще за молодих літ вдягла вона, потураючи моді, замість українського капора, а потім не схотіла зміняти вже його на строї пізніших часів, щоб не «світити волосом». Сиділа Олександра Платонівна рівно, мов оберігаючись зайвих рухів, з обличчям, наче застиглим, з виглядом трохи занадто для жінки суворим. Її тонкі губи були запалі й міцно стулені, а в роті бракувало вже немало зубів. Погляд темних, як стиглий терен, очей — терпкий, жорсткий та рішучий, мов пронизував наскрізь кожного, з ким вона розмовляла.
Корній Онофрійович примостився побіч неї на ослонці, й це саме він освідомив Захарія Тодосовича про справу, яка йому доручалася. Олександра Платонівна тільки вряди-годи потакувала, нахиляючи голову та коли-не-коли вкидаючи якесь слово.
— Розумієте, друже достойний, у цій справі потрібна особливая, так мовити, дипломатія. Справа ця єсть особливої делікатности. Не про те, розумієте, йдеться, аби одержати гроші, це, я гадаю, річ безсумнівная. Неможебноє це є діло, щоб пан Гречка не чував за пані Шпачиху, а чував, то кому й позичати? Важливая є річ у втім, як узяти гроші. З додержанням обачности, належної обом особам, у цій справі співучастним... О! — витолкував Корній Онофрійович свою думку. — Ви розумієте, що дамі не випадає робити перший візит (Корній Онофрійович вимовив це слово розтягаючи по складах з особливим підкресленням), хоч би й жонатому, хоч би і в найпильнішій справі... Одначе треба й те зважити, що не ясла до коней ходять, а тільки коні до ясел, так мовити... Отже, пан Андрій могли б затятися з деякого погляду, може, й не без рації — і тут треба знайти способи для додержання обопільної, так мовити, пошани й поваги...
Корній Онофрійович висловив Захарієві Тодосовичу тільки ці загальні свої міркування, звіряючи практичне переведення справи цілком на його природний хист. Повертаючи від Шпачихи, Захарій Тодосович попочу-хав дорогою потилицю, метикуючи, як би приступити до Гречки, якого він, по правді, побоювався. Та в дійсности завдання не було так важке, як здавалося Захарієві Тодосовичу. Надаремне почав він дуже здалеку, та мов випадково, розказувати про господарство Олександри Платонівни,
 з захопленням подивляючи її та й усього її роду господарський хист, та згадав її батька й діда. Але ледве доплутався тими манівцями до суті свого доручення та натякнув за позику, як пан Андрій спинив його.
—	А я вже й давно бачу, куди ти снуєш, мовчав тільки, щоб побачити, як ти ниточку виведеш. Ні, нічого, тямуче. Тільки навіщо воно?.. Авжеж, що Шпачисі позичу. Як такій і не позичити. На діло бере. Розумна баба. Не гурт таких. Пощастило тюхтієві Шпакові, а все через те, що батьки не втручалися, яку схотів, ту і сватав, а він, небіжчик, і не тямив щастя використати — поспішився вмерти.
Тим часом Захарій Тодосович аж умлівав, вигадуючи, як би приступити до розмови про пан-Андрієву зустріч зі Шпачихою, бо це приходило, на його думку, до найважчого. А проте й тут пішло досить легко.
—	От ще, Андрію Івановичу, не знаю, як і казати вам... Це вже ви навчіть, як зробити, щоби краще було вам з Олександрою Платонів-ною вперше зустрітися. Очевидно, не вам же до них їхати, з якої б то речі? Та ви ж це краще знаєте. Тут, кажуть, особливая справа. Вони ж дама, а дамі тобто ніяково до чоловіка першою з візитою їхати... — ледве дотяг до кінця свою плутану орацію Захарій Тодосович.
—	Ну, то як же ж? — здивувався пан Андрій. — Не мені ж із моїми грішми набиватися їхати?!..
—	Та, Боже ж мій, я ж не те й кажу, я ж розумію. Приїдуть сюди до М. Олександра Платонівна, але, може, заради пошани до жіночого стану їхнього якось так зробити, щоб уже тут у М. не в вас, а десь інде вам уперше з ними побачитись?..
—	Як то? — вже з невдоволенням спитав пан Андрій.
—	Та ви-бо не сердьтеся, Андрію Івановичу, не лякайте мене, — трохи жартома, а трохи й направду аж прохав Захарій Тодосович. — Я не на капость вам, а прохаю тільки вашої ласки задля обачности до жіноцтва... Ну, наприклад, можна б зустрітися десь у знайомих, а тоді, може, вони б вас до себе на чай попрохали, а тоді й ви їх, а там уже і про діло...
—	Це вона тобі так наказала?
—	Ні, власне не так... не в подробицях, а просто мені наказано вас попрохати, щоб із вашої ласки це все якось обачніше сталося... Та й то казав більше Корній Онофрійович, а Олександра Платонівна тільки слухали.
—	Гм, знати і в найрозумніших жінок волосся таки довге... а Корнієві, як немає справжнього діла, треба хоч удавати, ніби щось розумного радить, а то й вигадує... Ну, та нехай, ні для кого того не зробив би, а для Олександри Платонівни, Бог з нею, хай і так. Чув за неї багато, дарма що ці примхи та що довге волосся, а таки розумна жінка. Тільки простіше треба. Нема чого людей клопотати та по чужих хатах знайомитися. Приїде вона сюди, стане в заїзді, буде щось собі варити, тепер піст, то схочеться рибки. У неї там степова сторона, риба хіба по ставах,
то опріч карася та, може, линини, іншу рідко й бачить. Певно, піде на базар, то хай іде до рибаса Омелька, в нього добра риба. Встає вона рано, як і я, то можна так: о п’ятій годині я також прийду рибу купувати, — усміхнувся пан Андрій. — А там, купуючи рибу, якось розбалакаємось, то хай хоч і на чай кличе, піду, а тоді до мене обідати, та й діло зробимо. Отак і перекажи Олександрі Платонівні, та ще перекажи, що мені від неї ніякого заставу не треба, досить буде самих векселів. Скажи: «Гречка цього нікому не робить, тільки вам». Однаково вона земельки ні не продасть і не відступить, як прочуваю, вона її тільки купувати тямить...
З цією відповіддю Захарій Тодосович, не гаючись, подався до Олександри Платонівни, а другого дня увечері вже й сама вона лагодилася на ночівлю в Мотковому заїзді в М. Вранці, як було умовлено, о п’ятій годині подалася на базар просто до Омелькової ятки, і тільки почала торгувати судачків та при тому докоряти гостро Омелькові за те, що править аж по три копійки за фунт, вже надходив і пан Андрій. Тільки той, хто знав, міг би помітити, як Захарій Тодосович, що йшов був з ним, щось проказавши йому на вухо та показавши очима на Олександру Платонівну, подався в інший кінець базару.
Як тільки пан Андрій приступив до ятки, Олександра Платонівна звернулася до нього, начебто до судді, скаржачись:
—	Чи ж не лихо, пане добродію, що оцей чоловік за рибу править, подумайте, за самі найдрібніші судачки аж по три копійки на фунт! Наїсися за такою дорожнечею.
—	Та хіба ж ви не знаєте, пані добродійко, цього Омелька? Це ж на весь М. найбільший здирщик, кожного облупить. Ти таки, Омельку, не знати що собі й у голову кладеш, — немов усовіщаючи, але сміючись очима, звернувся пан Андрій до Омелька. — Але, знаєте, і рибу зате дає добру... Та я бачу, ви, пані добродійко, не з нашого городу. Десь, певно, з повіту, та ще, може, і з чужого, що Омелька не знаєте. Хоча не маю чести бути знайомим, а щось я вас пізнаю. Чи не будете ви пані Шпакова Олександра Платонівна?
—	А таки вона! — привітно відказала Олександра Платонівна. — Та й я вас пізнаю неначе, пане добродію. Здається так, що пан Гречка Андрій Іванович? — спитала вона своєю чергою.
—	Авжеж, що він.
—	Ось як приємно сталося, коли Бог привів познайомитись. А то чую все: пан Андрій та пан Андрій, а бачитися й не доводилось... А ми ж таки сусіди! Що там тих п’ятдесят верстов!.. То будьмо ж знайомі.
—	Та то, бачите, Олександро ГІлатонівно, що і в мене діла багато, то й ніколи часто по гостях їздити, та й у вас, чутка йде, не без діла й коло свого упадаєте, та й вас у гостях не часто побачити можна. Через те й не доводилося пізнати.
—	Ну, та Богу дякувати, тепер уже зустрілися. То як собі знаєте, хоч я тут і в заїзді, а прохаю вас до мене чаю випити.
—	Спасибі, — відповів пан Андрій, — такий приємний випадок не часто трапляється. То я до вас чаювати піду, а ви вже, прохаю, до нас обідати. Ти, Омельку, — звернувся він до рибаса, — занеси там моїй пані й судачків та ще якоїсь доброї рибки і перекажи: дорогі гості обідатимуть.
Тепер пан Андрій із панею Олександрою подалися до заїзду, пити в неї чай, до якого вона понавозила з дому всякого печива та варення, а ще й доброго коньяку та рому.
Другого дня гомоніли по цілому М., що пан Андрій визичив Шпачисі під самі векслі грубі на ті часи гроші: шістдесят тисяч карбованців і того ж таки дня Олександра Платонівна, додавши ще й своїх грошенят, зробила купчу на новий чималий маєток, після чого земельна власність її досягла поважного розміру: вісім тисяч десятин.
—	Завинуватилася пані Шпачиха по самі вуха, — посміхувалися тямущі люди в М. і по сусідніх повітах. — 3 заздрощів до земельки такого боргу набралася, так у ті позики вгрузла, що, певно, й не виприсне.
Та Олександра Платонівна не довго барилася, виплачуючи. Чотири роки підряд чи привозила сама, чи пересилала синами панові Андрієві по п’ятнадцять тисяч і ще й з відсотками готових грошей та за чотири роки й виплатила.
Одного разу, нездужаючи, не могла вона привезти платежу сама, то, написавши чемного листа з вибаченням та побажанням, переслала гроші двома синами-офіцерами.
Пан Андрій привітав молодих Шпаків, але ж усе пильно придивлявся, що з них за люди. Щоправда, сини вони Олександри Платонівни, так то ж мати, а які діти будуть? Трохи не подобалося йому оте золоте офіцерське вбрання на них. Хоч замолоду й сам ним пишався, та з годами побачив, що воно від діла відвертає. Не подобалося ще й те, що по-московському цвенькають... Ще старший Петро, помітивши, що господар розмовляє по-українськи, почав і собі так говорити, менший же Платон, як затявся, й на господаря не вважає — одно по-московському креше... Сиділи в кабінеті, Петро дістав гроші, Платон полічив і віддав до рук панові Андрієві. Не лічачи, поклав їх той на столі й зі свого боку повернув паничам материні векселі, ще й підписавши, що гроші одержав. Потім, мов уважаючи справу за гроші вже викінченою, узяв часопис та розпочав розмову «про політику». Довгенько й сам розказував і гостей, які нещодавно були в губернії, розпитував, чи не чули там чого, що прояснювало б то, про що тільки натикалося в часописі. Паничів, не звиклих до грошових справ, все муляло, чому пан Андрій не полічив їхніх грошей, аж не могли й до розмови гаразд прислухуватись. Пан
Андрій те помітив і непомітно посміхнувся. Нарешті поклав він, мов ненавмисне, поверх грошей часопис і, підводячись, закликав гостей піти з ним оглянути його господарство.
Менший із Шпаків не витримав і обізвавсь:
—	Но вьдь вы, Андрей Ивановичъ, еще не проверили деньги, я очень прошу васъ: пожалуйста, провьрьте!..
—	А вам яке діло? Я ж вам векслі повернув, бо вам вірю. А за мене не турбуйтесь! В мене он у кіоті п’ятдесят тисяч лежить, а он під ліжком, під ніжкою, гроші запхнуті, ось у шухляді незамкненій є та й ще подекуди, а ніхто не займає. Отож я знаю, що роблю, то й ходім.
Засміявся пан Андрій, пом’якшуючи свою відповідь усміхом, і дуже вдоволений, що таки й навчив цього, на його думку, занадто пишного панича, як годиться між людьми поводитися, повів їх оглядати господарство.
V
Максим Гречка, лихо та смерть пана Андрія
Пан Андрій мав чотирьох синів. Найстарший, Левко, удався, нівроку, ледаченький, книжок то й багато читав, але на університет їхати не схотів. Скінчивши гімназію, господарює тепер, тобто батькові помагає. Та, як звичайно, більше час переводить. Це таки трохи муляє пана Андрія, бо хоч не так і треба того університету, однаково Левкові не служити, але перед людьми трохи ніяково — не довчився.
Другий син, Максим, і в гімназії добре вчився, й на університет поїхав, та чогось начальство його не полюбляло. Непривітний із начальством, похмурий, у батька вдався, тільки стриманіший. Бувало, і скипить увесь, як присок, очі світять, а змовчить — не загризеться з учителем, тільки той чує, що його ненавидить, а часом і на батька, бувало, своїм оком світить...
—	Чисто тобі Гречка, Гречка й є! — сміється, бувало, нишком, чухаючи потилицю, пан Андрій.
Максима з-поміж дітей він найдужче любив, бо мов себе пізнавав у ньому. Менші ж двоє ще малі були, крутилися перед очима, а щоб помічати в них щось, так не було ще чого помічати, хто і зна, що ще з них буде.
Ще як Максим в останніх двох класах гімназії був, почало начальство на нього батькові жалітися та перестерігати. Певного нічого не казали, а таке: «З недобрими хлопцями водиться, котрі в начальства на прикметі, гуртки там у них якісь, демократствує, на начальство лихом дише, глядіть, щоб він вас на революціонера не вийшов!..»
Не дуже вважав на те пан Андрій, начальства й сам він не полюбляв, як коли, може, й сам щось для нього неприємне при дітях бризнув, може, що з того Максимові в вуха впало... То що?! Знав же пан Андрій, що одне — думки, а інше — життя: люби рай, а жити на землі треба, начальство лихе, хвалити нема за віщо, а скинь його — з лихом не розминешся, рівність — добре, а рівняй усіх, то всі старцями поробляться. Отже, й Максим не дурний, мусить те зрозуміти...
Були вже сімдесяті роки минулого сторіччя, коли Максим покінчив гімназію. В російській державі саме починав розжеврюватися той рух, що призвів до сьогоднішнього кінця. Несвідомо й не по класових інтересах поширювалися тоді соціялістичні настрої й захоплювали часто й тих, кому відповідно до класового інтересу випадало б скоріше йти насупроти того руху. Російська інтелігенція віддавна, без успіху допоми-наючись участи в державних справах, рада була за всяку ціну досягти цієї мети та підтримувала кожну опозицію проти уряду. До революції ішло багато молоді з заможних верств та і з-поміж шляхоцтва. Соціялістичні настрої захоплювали та затягали до руху цю молодь різними несвідомими шляхами. Максима ж надто нахиляло в цей бік, бо з дитинства наслухався він гострої батькової критики сучасного ладу, бо честь його зачіпало, коли часом по дрібних рисах поводження сусідів відчував він, що старе панство звисока ставиться до їхнього роду, бо Гречки, дарма що дуже заможні, жили по-старосвітськи та попросту, і чогось дратувало Максима, коли він бачив великі розкоші, коли, наприклад, йому, що йшов пішки, перетинала дорогу та ще обсипала курявою чи обляпувала гряззю чиясь пишна карета.
Як покінчив Максим гімназію, батько з ним по сусідах з візитою їздив. З себе гарний, дуже стриманий та чемний, Максим усім подобався. А він, було, все чи на господарях, чи на їхніх гостях щось помітить і, як ввечері додому з батьком повертаються, то й обізветься про кожного гострим словом. Пан Андрій і сам не від того, сміється з сином: «Еге, — каже, — ти таки справді у наш рід удався».
Поїхав восени Максим до університету, рік минув, усе мов гаразд було. На літо Максим до батьків приїхав, їздив із батьком по маєтках і знов по гостях, а тільки чогось задуманий зробився. Часто замислюється, мовчить та наче на щось задивляється, а то з Левком змагається...
Не раз і перед батьком не криючись, вихвачувався Максим із соція-лістичними думками, а Левка, здавалося, завзявсь розпропагандувати. Та Левко з природи розважний та не схильний до мріяння, твердо тримався поступових поглядів, але до соціялізму не схилився і з суто українським уподобанням власности не тільки не вважав соціялістич-ний лад можливим, але й не чув у собі до нього жодного уподобання. На цьому ґрунті виникали між братами завзяті суперечки, а пан
Андрій, прислухаючись до тих розмов, нишком з них посміхався, як із молодих, ще нерозважних і несталих думок, не дожидаючи з того жодного лиха.
—	Треба ж, — казав він, — молодим людям усе те розгадати, треба їм і вигавкатися.
Якось проходячи повз синів, саме під час однієї з таких суперечок, пан Андрій спинився на хвилину послухати.
—	Не лякай мене тим визискуванням, — казав, посміхаючись, Левко, мабуть, у відповідь якійсь думці, перед тим висловленій Максимом. — Ти мене ним не злякаєш, бо я знаю, що в житті хіба зрідка буває так, як ви кажете, бо й на визискування є багато коректив.
—	Які б то, наприклад?..
—	Наприклад, у одних обережність та страх, у інших совість...
—	Може, ще скажеш Бог?
—	Де в кого, напевне, й Бог, власне, релігія. Ти ж знаєш, для мене віра не є доказом нерозуму, як для тебе...
—	Я знаю, ти належиш до тих, що тямлять ті хитрощі: сполучати науку з вірою та з лабораторії ходять просто до церкви, — кпив Максим.
—	Облиш! Це насамперед не твоє, а Спенсера, а по-друге, краще вернімось до теми...
—	Гаразд. З мене досить і совісті. Совість — то теж річ непевна. Визискувати дужче, визискувати менше, скільки дозволено, скільки ні, хіба є така міра? Хто визнає собі право визискувати, не матиме для чого спинятися. Воно смакує, в людини розпалюється хижацтво й вона вже себе не спинить...
Пан Андрій не був атеїстом, та відповідно його подвоєній вдачі на нього находили часом сумніви і щодо віри. Та він сам лякався в собі тих думок і не тільки ніколи не зважився б їх висловити, а ще додержував пости і взагалі виконував усе, чого вимагали традиція та церква. Проте йому подобалося, що його Максим має сміливість казати і проти Бога. І йому схотілося, як часом траплялося з ним, сховати своє справжнє відношення за жартом.
—	Отже, — підморгнув він Левкові, — певно, Максим чує в собі лютість, що так каже...
—	Атож, — гостро глянувши на батька, відрубав Максим. — Я не кращий від інших і, якби дав раз собі волю, то, знаю, зробитися б чортом... Я тільки розумію це, а не так, як інші...
—	Знов-таки зовсім невірно, — не дав скінчити йому Левко, — те, що ви кажете, ніби кожен прибуток підприємця є вже визискуванням, як не правда й те, начебто всі вартості витворюються тільки працею робітників. А що могли б зробити робітники, якби вчений не винайшов способу здобуття та перерібки?
— От тільки шкода, що саме вченим найчастіш не владається користувач з того прибутку.
— Я маю на оці всяку розумову працю, не самі винаходи, а так само працю засвоєння чужих винаходів, переведення їх у життя і т. д., бо і без них продукція значно поменшала б. Та, власне, нащо заходити в так складні питання, досить запитати себе, чи ж ти міг би сам жити в тому соціялістичному ладі, який ви хочете накинути усім? Я певен, що ні.
— Через те й не можна покладатися на волю окремої людини, а треба усіх примусити...
— Але що ж то за життя буде? — скрикнув Левко.
— Отже, таки ти дивна людина, сам на себе батіжка виплести хочеш, — додав пан Андрій.
— Нарешті також невірно, — казав далі Левко, — наче б усе, що дістає підприємець, і пожива тільки він. І громадські погляди, і переконання, і пиха, і т.д. примушують його витрачати значну частину свого прибутку не на себе.
Цим разом прийшла черга на Левка.
— Бач, як же ти хочеш, Максиме, — завважив пан Андрій, — щоб Левкові не було обидно, що ти збираєшся в нього добро відібрати. Чи ж не бачиш, що гроші йому потрібні на те, щоб дешевенько потрапити у святці. Матиме грошей багато, ткне туди, ткне сюди, та й готовий святий...
Мовивши так, пан Андрій пішов, лишивши синів, а вони ще довго змагалися та, як звичайно, залишилися кожен при своїй думці.
Восени зарані, скоро після Спаса подався Максим до Києва. Каже: «Треба, поки знайду помешкання, поки наладнаюсь, то лекції почнуться». Думка така, може, й справді, а, може, дома занудився, хай їде. Коли це, як через місяць, ніхто й не сподівався, і не писав, і коней не посилали, Максим у хату. Чого та як одразу не появля, як питають — одказує, що трохи негаразд себе почуває та приїхав на кілька день одпочити, а другого дня вранці пішов до батька в кабінет, двері щільно причинив і знялася незабаром між ними не розмова, а буча.
—	Я до вас, батьку, в важливій справі, — почав Максим. — Треба вам знати, що я пристав до революційного гурту. Завдання наші: знесення монархії, панства, поділ землі. Слухаючи ваші розмови, думаю, що й ви, як не в усьому, так багато де в чому, повинні нам співчувати. Тепер наспів час справдити слово ділом: треба грошей і не багато, усіх п’ять тисяч карбованців, та їх немає, і мені доручено їх зробити, — давайте!
—	А чи тямиш ти, що за такі діла бути може? Схаменися, Максиме. А грошей я не дам, бо не хочу, щоб ти в такі діла устрявав, це одне. Та й не дурень же я, щоб допомагати вам мою землю в мене для когось видирати, це два! — разом і сердячись, і знепокоєний умовляв пан Андрій сина.
—	Що для мене це небезпечно, то вас те не обходить!..
—	Як-то не обходить?..
—	А так, що це моя справа. Та, коли ви подумаєте, батьку, то й самі скажете, що не годиться заради страху не робити того, чого обов’язок вимагає. А що не хочете ви, щоб у вас землю відібрали, це мені дивно. Хто ж як не ви завжди казали, що «люде рівні», а рівні, то й рівняти треба. Се ж для тих, в кого землі немає, її братимуть... Це ж справедливо...
—	А думав ти своєю головою, чи з того який толк буде?
—	То вже не наша печаль. Ми зробім, що повинні.
—	Та й яка ж у тім правда, що ви людей чуже грабувати вивчите? Чи з них святі після такої науки поробляться? Не бійсь, вони свого й поганого зламка дурно не дадуть, а на чуже зазіхати від вас вивчаться...
—	А як ми уважаємо, що то не чуже, а від них таки пограбоване.
—	То і в мене грабоване? — гостро спитав пан Андрій.
—	А хіба ж ви самі не згадували, як голодного року хліб продавали, аж вам лячно робилося, коли люди гроші зносили. То хіба ж ні?
—	Ти тямиш, що кажеш?!..
Слово по слову сварка розжеврювалася, розмова робилася гострішою.
—	Чуєте, батьку, мені ніколи часу на балачки гаяти, я мушу сьогодні їхати. Ну, я вас прохаю, дайте, хоч для мене дайте! Дасте?..
—	Не дам!
—	І вам не сором?..
—	Ти мене соромити будеш?
—	А чому б і ні? Як думаєте, так і робити повинні, а одно думати, а друге робити — це нещирість, якої поважати не можна...
—	То й не поважай, не злякаєш.
—	Та й не поважаю...
—	А не поважаєш, то чого до мене прийшов? — скипів пан Андрій.
—	Сидіти мені тут таки й нема чого. А прийшов, бо не за такого вас уважав, батьку...
—	За дурнішого?..
—	Ні, за совіснішого!..
—	Геть! — раптом вигукнув пан Андрій гнівно. — Геть, коли не тямиш балакати з батьком, блазню!
—	Додайте ще, що спадщини мене позбавите, — глузливо мовив Максим. — Так не злякаєте. Мені, щоб ви знали, вашого нічого не треба, вертаю вам усе ваше! Ось годинник ваш нате, — зірвав він його з себе та кинув на стіл. — Ось гроші, ваші, — кинув він гаманця. — Чемодан ваш, я його залишаю. — І, не попрощавшись, Максим вибіг із хати, нашвидку натяг пальто й шапку, вхопив ціпок і подався через леваду у степ, не згадавши попрощатися ні з матір’ю, ні з братами, ні сестрами.
Було тепло та надзвичайно тихо. Темна, синя, аж до обрію скрізь одноколірна хмара оповила небо темною габою, і хмарне небо ледве сіяло обрід-ну та дрібну мрячку. Низом слався туман, і товсті намоклі стовбури дерев на леваді вилискувалися, як полаковані. Між рясним темно-зеленим листом виблискували подекуди золоті бляшки, з намоклої обважнілої шапки дерев коли-не-коли, назбиравшись, скочувалися, мов тихі сльози, здорові краплини і, коли вони падали, на застиглому дереві тремтіли поодинокі листки і гіллячки. Золоті бляшки блищали подекуди й на мокрій осінній траві. Максим відходив швидкою ходою, широко ступаючи та не обертаючись. Пан Андрій глянув йому вслід у вікно й важко, мов просунувшись, опустивсь на ослонця та довго-довго дивився поперед себе.
—	Нехай! — вихопилося нарешті в нього.
Тільки по голосу було чути, що навсправжки не було йому байдуже те, що сталося. Сварка з Максимом зачепила його ще значно тяжче, ніж сварка з дочкою.
З того часу пан Андрій зробився ще суворіший та дражливіший. Щоправда, він часто закликав до себе знайомих, з якими звик чаркуватися, й напивавсь. Але й випивши, не м’якшав, а робився ще похмур-ніший та більш сердитий. Обох менших синів надумавсь він забрати з гімназії та післати в Москву до ліцею Каткова, а як діти прохали, щоб лишив їх у гімназії, бо вони до неї звикли, насварив і таки вирядив до ліцею. Якось здалося панові Андрієві, що одна з дочок висловила якусь думку, яка видавалась йому соціалістичною. Він грізно стукнув кулаком по столі і з роздраженням крикнув:
—	Коваль коня кує, а жаба свою лапу дає!..
А проте, тільки через місяць приневолив себе пан Андрій переписати заповіт, щоб позбавити Максима спадщини, і тільки ще через тиждень закликав до себе пана Карковського, попереду самого, щоб його вислухав та підписав, думаючи, що через нього краще та неосудніше розійдеться між громадянством чутка про новий родинний нелад у Гречок.
Прочитавши Карковському заповіт, пан Андрій, силкуючись удавати, ніби бере все те на глум, але насправжки з болючим зусиллям, несподівано зробив таку примітку:
—	А Максим сказав мені, що я подлець і довів, таки довів!..
Після того, як Карковський вже підписав, пан Андрій післав ще до двох свідків-сусідів та почав крутити з ними такого веремія, що непитущий Карковський мусів чим скорш забиратися додому.
* * *
Минуло ще з півроку. В Москві стався замах на високу особу. Вичитавши про те з часопису, пан Андрій зразу не звернув був на те особливої уваги. Та днів за три перегодом, перечитуючи нові числа, він пере
ляканими очима побачив серед імен тих, кого притягали за той замах, і ім'я студента Максима Гречки. Він не хотів йняти віри своїм очам, перечитав, хотів упевнити себе, що то може однофамілець, іменник з його сином, і зразу ж із досадою відкинув цю потішаючу гадку. Він схилився на стіл, і дві пекучі сльозини видавилися йому з очей.
З годину сидів пан Андрій похилений, у тяжкій задумі і враз устав, вирішивши їхати до Петербурга, щоб попробувати врятувати сина. Надії на те, щоб дійсно зміг щось зарадити, в нього не було. Не така справа та й на себе не покладався, бо бачив, що не тямить, що тут треба робити. Але як же було не поїхати?! Коли вперше ся думка виникла в нього, він аж ізжахнувся. їхати, це ж лазити по начальству, кланятися, поневірятися, йому, що ніколи за ціле життя ні перед ким не хилився. Але покинути Максима самого серед лиха й не побачитися навіть — це ж неможливо.
Після сварки пан Андрій переконував себе, що зрікся, зненавидів Максима, і враз тепер лютість на нього десь поділася без найменшого сліду. Пан Андрій тяжко побивався за сином, винуватив за його недолю себе, кляв свою ненависну пиху, що привела посваритися з ним.
Замість щоб вислухати, щоб довести йому, він заради проклятого гонору покинув нещасного хлопця-дитину, самого без поради... Що докоряв він батькові, може й гостро, може, осудив, так, може, то й батько й винен, а хоч і ні, він же щиро так думав...
Пан Андрій відчув, як ніби щось хруснуло та поламалося йому в душі. Десь зникла впевненість, рішучість, завзяття. Замість міцного, як криця, чоловіка зробився він враз знесиленим, знеохоченим до всього, нездатним ні до якого діла...
—	Оце поїду, через силу поїду, а там буде вже з мене, — промайнула панові Андрієві думка. — Ой, Максиме, Максиме, до чого ти, бідний, і себе призвів, і куди батька втоптав? — застогнав він.
Трохи перемігши себе, наказав він лагодити себе в дорогу та покликати Корнія Онофрійовича. Після заведення нових судів Корній Оноф-рійович покинув урядову службу та переписався в «частні повірені» і, будучи в М. одиноким адвокатом, завжди провадив усі правні справи і пана Андрія. Тепер надумав пан Андрій взяти його з собою для поради та помочі. Жінці ж, як вона не прохала, почувши про лихо, щоб і її взяв, звелів залишатися дома, доглядати інших дітей.
—	Хіба в тебе він один? Он ще який кущ дітей маєш, треба ж і їх доглядати, а там ти нічого не поможеш.
—	Та, може, я виплакала б?
—	В таких виплачеш... Там хіба гроші поможуть, а ні, то... — і пан Андрій загикнувся.
Корній Онофрійович, почувши, чого його кликано, перелякався й почав рішуче відмовлятися. Справа була політична, а тоді люди, особливо
 старшого віку, боялися і здалеку за ці справи зачіпатися. А Корній Онофрійович завжди був людиною обережною. Він аж руками замахав на пана Андрія, аж божився, запевняючи, що в цих справах є чистим дурнем, хоч у всіх інших мав і звичай інший та завжди вихвалявся, що вони в нього всі на долоні, що, слава Богу, ніхто, крім нього, їх не тямить, бо він усе наскрізь бачить.
Але й пан Андрій намігся.
—	Ти не бійся, ми знайдемо столичного адвоката, той і клопотати-ме скрізь, а ти тільки збоку для поради моєї будеш. Ти ж краще розпитаєшся, до кого з адвокатів звернутися, краще побачиш, чи так він робить, як треба, до якого уряду податися, кому скільки дати, кого напоїти, хто з урядовців чого вартий... і на тебе я звірюся, а той столичний чужий для мене...
—	Та же Бога бійтеся, Андрію Івановичу, — аж застогнав Корній Онофрійович, — куди ж це ви мене втаскати хочете?
—	Бога бійся вже ти, Корнію Онофрійовичу, — суворо дивлячись, докоряв із притиском пан Андрій. — Хіба ж не розумієш, чому тебе прохаю і яке це діло для мене? То вже віковічним ворогом буде той для мене, хто мені в цім помогти не схоче... А втаскувати тебе я нікуди не втаскую. Кажу ж: «Інший усе робитиме, а ти збоку, біля мене будеш. Подякую ж я тобі так, як сам і не здумав би заправити. Усі видатки в дорозі мої, а тобі за те, що тільки до Петербурга поїдеш — десять тисяч. Ну?», — і пан Андрій пік Корнія Онофрійовича очима.
Той відразу зрозумів, що пан Андрій не жартує, а і що зробитися йому віковічним ворогом, живучи в М., не варто, десять тисяч теж справляли могутнє враження, нарешті, не зле смакували в уяві й ті напитки та наїдки, які можна буде поживати під час цілої подорожі, коштом пана Андрія. І Корній Онофрійович, як сидів на ослоні, розчепіривши ноги, так і вгруз межи них своїм череватим тулубом, наче осів. Але за хвилю щось заблищало йому в очах, і він вже розчинив рота, щоб заправити п’ятнадцять тисяч та і сам злякався свого наміру, загикнувсь, аж потяг в себе повітря, і, зітхнувши, промовив:
—	Для вас уже поїду...
—	От і спасибі! То лагодься в дорогу, позавтра їдемо.
Усю дорогу до Петербурга пан Андрій був тяжко пригнічений. Жахлива туга оповила його, як хмара верховину гори. Він не міг дурити себе, гаразд знав, до якої кари можуть присудити Максима, від тих думок зникала в нього остання надія. «Боже, Боже! Що то буде?» — питав він і зараз же, з жахом відбиваючись від відповіді, яку вже передчував, починав часто та завзято проказувати шепотом: «Господи помилуй, рятуй, Боже правий!» Силкувався словами молитви відігнати відповідь на своє запитання.
До того ж у пана Андрія все настирливо вставала думка, що ніхто, як він, у всьому винний. Мов вогнем пекла вона його, поки, змучивши вкрай, немов потопала в імлі несвідомости, що на час обгортала його. Та, давши йому кілька хвилин відпочинку, виринала вона знов, отруйна та гостра, і часом Корнієві Онофрійовичеві вчувалося щось, ніби придушений стогін з того кутка, де сидів пан Андрій. За кілька день він наче постарівся чи заслаб. Обличчя схудло та потяглося, очі зробилися великі, а рухи важкі, старечі та знесилені. Пан Андрій, сливе, не обзивався, хіба вряди-годи надумається щось про клопоти за Максима та спитає поради, а з їжею мав із ним Корній Онофрійович просто клопіт. До неї пан Андрій ставився зовсім байдуже, сам майже не їв і, забуваючи і про обід, і про вечерю, проминав великі станції. Не вибирав, як бувало колись, таких страв, яких у М. не завжди можна дістати, про питво й зовсім не згадував. Отже, не диво, що Корній Онофрійович не міг бути з того вдоволений, бо, ще виряджаючись у дорогу, тішився думкою поласувати, як завжди велося, коштом клієнта та ще такого... Та з цим він знайшов собі раду, бо того вже було для нього забагато, що встав од обіду не вконтентований, і на вечерю він замовив уже сам, що надумав, не питаючи пана Андрія, хоч давніше ніколи б на те не зважився. Але пан Андрій якось знесилів та пом’якшав і, почувши те, тільки мовив:
—	От і добре, спасибі тобі, замовляй, Корнію Онофрійовичу, сам собі, що тобі до вподоби...
У Петербурзі звернулися насамперед до відомого адвоката, й Корній Онофрійович зразу побачив, яким він був дурнем, що посоромився заправити з пана Андрія якихось там п’ятнадцять тисяч, їдучи аж з України. Петербурзький адвокат у себе дома зажадав аж тридцять тисяч, та ще з виплатою наперед, та ще не моргнувши й оком, наче б ті гроші були якоюсь дрібницею. А в додачу й не потішив нічим пана Андрія, бо вимовляв собі гонорар незалежно від того, чим скінчиться справа.
—	Ви ж знаєте, — казав він, — що справа вашого сина така, що тяжко сподіватися на щасливий кінець. Ми мусімо тільки пошукати якихось зв’язків, якихось впливів, за якими, може, можна буде полегшити його становище. І якщо в цьому напрямі можливо буде чогось досягти, то я маю до того деякі шанси, може, більші, як інші... Якщо ж це неможливо, то надія хіба на Бога... Певно, ви розумієте, що якби прийш-лося до того, щоб нахилити ті впливи на нашу користь, це вимагатиме чималих коштів...
Пан Андрій тільки глянув пильно на адвоката і, відповівши: «Гроші я привіз...», — почав одлічувати йому його гонорар.
І розмова з адвокатом, і те, як поводилися з ним по урядових інституціях, куди він почав удаватися з другого дня по приїзді, не потішали пана Андрія ні найменшою надією, навпаки, ще дужче доводили, що з
усіх його заходів не буде нічого. Проте він уперто ходив та довгі часи висиджував і в міністерстві, і в «третьому отдєлєнії», і по чекальнях впливових осіб. Засилав, куди йому радили, Корнія Онофрійовича з хабаря-ми, сам прохав, кланявся та їздив до тих своїх земляків, що служили в Петербурзі й мали там силу, прохаючи і в них допомоги та протекції. Та й земляки здебільшого жахалися його та відмовлялися або тим, що не мають сили, або й небезпечністю клопотати в такій справі. Коли ж один із суддів по маєтку, дуже впливова людина, що був, може, чуліший від інших, а таки дужче завинувачений панові Андрієві, і обіцяв перебалакати з міністром, то довго відволікав цю розмову, посилаючись на те, що, приступивши до міністра невчасно, можна тільки пошкодити справі, а треба діждати відповідної хвилини...
Панові Андрієві не давали навіть дозволу ні побачитися з сином, ні щось передати йому з харчів чи одягу, бо Максима ув’язнено у Петропавловській фортеці, під особливо суворою вартою.
Так минув тиждень, і другий, і третій, і дедалі все дужче охоплювала пана Андрія безнадійність, а туга, хоча здавалося йому самому, і затупіла та зробилася постійною, пішла у глибінь. Захопила цілу його істоту, всі думки, всі почуття, кожне слово, кожен рух. Про що коли не думав би, не казав він, поруч із тими думками та словами своїми чув потаємний та дужчий від них голос свого жалю за сином. Разом він помітно занепадав на здоров’ї, худшав, старівся, шкіра на виду та на шиї позвисала, обличчя пожовкло, рухи обважніли ще дужче, серце боліло, дихати було важко й підвестися або й перейти кілька кроків стало для нього вже важкою роботою.
Аж на четвертому тижні сусід, що обіцяв перебалакати з міністром, повідомив пана Андрія, що міністр згодився прийняти його другого дня. Та ця авдієнція завдала йому ще нового жалю. Міністр не дав йому й говорити:
—	У вашій справі прохав мене пан Н., та я дивуюся йому, певно, він не знає її, що згодився ставати в оборону вашого сина. Дивуюсь навіть і вам. Це чисто наша слов’янська вдача: аби зробити добре своєму, то байдуже до всього. Якби ви були вірним сином «отечества», ви відкинулись би від такого сина, а не клопотали би за нього. Певно, ви й самі винні, що виховали такого...
Стримуючись через силу, пан Андрій попрохав хоч дозволити побачитися з сином, та міністр відмовив так само гостро:
—	Це неможливо! Такі злочинці, як він, не можуть мати зносин ні з ким.
Та пан Андрій не дослухав. Слово «злочинець», мов обпекло його, його поривало вилаятись, наговорити міністрові прикростей і тільки, щоб не пошкодити Максимові, він здушив у собі ті бажання, але враз повернувся і, не попростившись, вийшов.
—	Годі кланятися! Однаково я не врятую його, — тиснула йому голову тяжка думка. — Бідний, любий мій Максиме!..
Не пам’ятав, як і доїхав до гостиниці, а зайшовши в кімнату, впав на ліжко й заслаб. Прибите серце ледве колотилося та часом починало раптом тіпатися, як не розірветься. Тільки третього дня йому трохи полегшало. Тоді, кликнувши Корнія Онофрійовича, він попрохав його тихим знесиленим голосом:
—	Скоро поїдемо додому... вмирати, а то ще вмру отут на чужині, а зробити таки не зроблю нічого... Прохаю в тебе останньої послуги. Піди, розпитайся між студентами, або, де сам здумаєш, чи немає тут якого приятеля, чи знайомця Максимового? Ти боїшся?.. Не бійся, я сам з ними балакатиму, ти тільки знайди, бо я ж нездужаю, а за це я тобі окремо подякую... Ти й не винен, та це ж із тебе тільки й буде користи...
За кілька день Корній Онофрійович повідомив пана Андрія, що знайшов одну панночку, яка знала Максима.
—	Мабуть, теж із тих революціонерів, — пошепки нахилившись аж над саме вухо, казав панові Андрієві Корній Онофрійович. — Довго ніхто не признавався, ледве знайшов. Оце вам та адреса, де вона вас дожидатиме сьогодні в сьомій годині вечором, десь аж на Басилівському... Це ще не її хата, — додав він з підкреслюванням, мов казав щось особливої ваги... — Тільки їдьте вже до неї самі... Я не поїду — й так за вашим ділом страху набрався...
В означену годину пан Андрій був у величезному стародавньої будови домі, в якому на чотирьох поверхах містилися якісь мебльовані кімнати. Довгі поплутані коридори з силою дверей обіруч розходилися на всі боки по цілому будинку. Андрій Іванович тяжко задихався, поки знайшов на четвертому поверсі потрібне йому число.
Коли він постукав до дверей, з хати обізвався, як здалося йому, трохи різкий жіночий голос.
На столі світилася одна невеличка лампа під абажуром, а по хаті слалася сутінь. Назустріч панові Андрієві підвелася сухорлява білява панночка з тим сіруватим, без блиску, кольором волосся й лиця, який часом трапляється в русявих жінок. Сухе, мов виснажене, обличчя її виглядало суворо та непривітно, гострі, пронизуваті сірі очі вдивлялися в пана Андрія вивіряюче та недовірливо.
Старечий та прибитий вигляд його, здавалося, трохи заспокоїв панночку.
—	Ви будете батько товариша Максима Гречки?
—	Я...
Панночка зразу не дала говорити панові Андрієві. Вона зробила ще кілька запитань, якими помітно хотіла вивірити, чи дійсно він батько Максима та знає за нього те, що мусів би знати батько й ледве чи міг би
знати чужий. Коли цей іспит задовольнив її, вона ніби пом’якшала і, запрохавши пана Андрія сідати, сказала:
— Ми, власне, не повинні були б бачитися з вами, негаразд знаючи, що ви дійсно Максимів батько, бо того ж ще не досить, що так казав та показав мені вас на вулиці ваш кумедний повірений... Нам не можна ризикувати без потреби, але нам було шкода вас, а найголовніше, може, цього побачення вимагають інтереси товариша Максима? Через те на нараді ми погодилися на побачення з вами. Це доручено мені. Здається, ви дійсно Максимів батько, то що саме ви хочете?
Як часто буває з людьми молодого віку, коли вони перейняті важливістю своєї справи й хочуть справити поважне враження, панночка стереглася виявити чулість та співчуття й балакала занадто сухо та по-діловому.
— Я хотів розпитати за сина... Чи є хоч якась надія?
— Не хочу манити вас. Надії нема ніякої... Товариш Максим занадто помітна людина в нашій партії, щоб уряд не схотів його збутися, а тут ще це діло, в якому участь Максима не можна стаїти... На жаль, надії немає...
Та, коли наприкінці своєї мови панночка глянула на пана Андрія й побачила тяжкий біль і жах на його обличчі, в неї стислося серце й по хвилі вагання вона додала таємничо:
—	Єдине, хіба пощастить утекти...
І, наче сама злякавшись того, що сказала, поспішила додати:
—	Але це, сливе, неможливо... Ви ж розумієте...
Власне, партія лагодилася впорядити Максимову втечу, та про це не можна було казати нікому, хоч би й батькові. Часом у панночки прокидалася думка, що в батька є гроші, що він охоче їх дав би, а для втечі вони потрібні, що, нарешті, старий Гречка справляє враження людини розумної, але без згоди партії похвалитися про її заміри панночка не важилася та й як його було звіритися такому незвичному до конспірації і все ж таки «провінціональному тюленеві»?
Пан Андрій сидів хвилину, похилившись.
—	Вам нічого не казав син за мене? — спитав він, наче отямившись.
—	Ні, не доводилося.
—	Останній час ми посварилися з ним, — мов віддираючи з болем слова, казав пан Андрій. — Це гризе мене... Чи не має хто з ваших змоги бачитися або переказувати щось Максимові?.. Мене не пустили з ним побачитися, — додав він голосом, наче перехопленим у горлі.
Трохи подумавши, панночка відповіла тихо: «Може...»
—	То перекажіть йому, Бога ради. Я не серджусь на нього... Я переймаю усю вину на себе, я тільки сам винен... Попросіть його, хай простить мені... Скажіть, я приїздив сюди, я клопотав, я не те грошей, — я себе не жалував, я прохав, я кланявся і... дурно. Будь вони прокляті! — Щось,
наче стогін, вихопилось в пана Андрія. — Скажіть йому, я їду додому, бо побачитися з ним у останнє... не дали, а дожидати тут, щоб побачити своє лихо, не моя сила. Скажіть йому: я не жити їду додому... а вмирати, побачимось з ним, може, там...
Помітно й сама зворушившись, панночка відповіла стиха:
—	Будьте певні, ми перекажемо...
Пан Андрій похопивсь та замовк.
Та панночка вважала це побачення небезпечним і не хотіла затягати його над потребу, або ж мусіла кудись поспішати. За хвилину вона глянула на годинник і спитала:
—	Ще що маєте сказати, Андрію Івановичу?
Пан Андрій наче прокинувся з задуми та підвів голову.
—	То час уже йти, вам, мабуть, ніколи?.. Так ось я хотів ще прохати вас: лишилося в мене тут щось грошей, вони мені не потрібні, брав їх із собою, щоб рятувати Максима... Не помогло... візьміть їх ви... може, допоможете Максимові втекти... А ні, дасте іншим з ваших, кому треба буде...
І пан Андрій поклав на стіл товстий пакунок на кілька десятків тисяч.
Через день пан Андрій із Корнієм Онофрійовичем вирушили додому. Пан Андрій усе наганяв їхати швидше. Залишатися надалі в Петербурзі було йому нестерпно та й почував він себе недобре. У вагоні, як ліг, відвернувся лицем до стінки, так і лежав мовчки, тільки іноді ворушився та часом стогнав. Знати було, що дедалі йому робилося все гірше. Він танув, як свічка, їсти не хотів, а коли доводилося вставати, ледве човгав ногами. А проте, якби хтось зміг заглянути йому в душу, то побачив би, що слова панночки про можливість Максимової втечі здіймали часом у пана Андрія яскраві надії, що сяяли йому в такі хвилі чарівною радістю. Та ці мрії набігали тільки на мент, дійсно як хвилі, і знову зникали кудись у темну пітьму. Захоплений ними, пан Андрій втишувався, як приспана дитина, та лежав непорушно й тихо, мов зачарований.
—	Боже ж мій, хоч би довезти! — хрестився нишком під полою піджака Корній Онофрійович. — Спаси, Господи, та помилуй, що я робитиму, як не дай Боже?!.. Погано сердешному, ой погано!..
Додому повернувся пан Андрій зовсім слабий, журний, аж темний. Відразу зліг і балакати ні до кого не хотів, відмагався, як питали свої, одним-двома словами: «Лихо, покарав Господь». Чужих ніколи не хотів бачити й лікаря заборонив кликати. Тільки в ті дні, коли надходила пошта, нервово чекав часописів і з надією та страхом перечитував їх, шукаючи, чи нема звістки про втечу Максима. Та дні минали, такої звістки не було, й кожного разу, переглянувши часописи, пан Андрій тяжко смутився та занепадав духом.
Так як через місяць прочитав він повідомлення, що суд вже почався, при тому нагадувалася подія, наіменовувалися обвинувачені, зазначалося,
 в чому обвинувачують кожного, та переказувалося перше судове засідання. Про Максима писалося як про одного з найголовніших винуватців, якого приведено на суд у кайданах. Очевидячки, втечу впорядити не пощастило і сподіватися на неї далі було б уже безнадійно. Не було сумніву, що Максима засудять до кари на горло...
Пан Андрій сидів сам у своїй кімнаті за щільно зачиненими дверима. Останнім часом він пильно наказував, щоби часописи з пошти несли йому просто до рук, не показуючи нікому. В хаті зависла якась сторожка тиша, від якої на душу закрадався неспокій. Промінь, продираючись у завішене вікно, поблискував на полакованих меблях та на чистій, свіжо пофарбованій долівці. Ще прочитавши перші слова про суд, пан Андрій затремтів і якийсь час сидів непорушно, не зважуючись далі читати, та цупко вхопився за поруччя крісла, мов боявся впасти з нього. Коли ж, приневоливши себе читати далі, дочитався до того, як приведено Максима в кайданах, у очах йому зробилося темно, голова завернулася, він сперся на спинку, тремтячи, немов у пропасниці. Якийсь дикий стогін вихопився в нього. Хотів скрикнути й не міг, хотів підвестися і не здолав, напнувшись, пробував устати вдруге і впав на долівку, Хтось почув, що в хаті в пана Андрія діється щось непевне, наважився заглянути крізь щілину, зняв лемент, збіглася сім’я, слуги і поклали пана Андрія на ліжко.
Після цього він уже не вставав і не видужав. З дня на день йому гіршало, йому відібрало мову, відняло руку, ногу й, мабуть, свідомість, хоч він усе чогось шукав неспокійно очима та чогось допоминався, мабуть, часописів. Часописи йому давали, а що не міг сам читати, то читали йому, Бог знає, чи він розумів їх, але певне, що слухати довго не міг і, якщо й розумів, так не все. Часом він хотів щось сказати. Зрозуміти, що каже, було неможливо, він силувався вимовити, напинався й не здолав, сердячись чи на всіх, що не розуміють, чи на себе, що не може сказати. Часом сльози йому набігали на очі... може, з досади, може з журби... За тиждень вдарив його другий параліч, ще перегодом і третій, і пан Андрій упокоївся. Жінка та діти плакали, але всім зробилося легше, бо дуже мордувався. Незабаром, як його поховали, прийшов часопис із вісткою, що Максима засуджено до шибениці і присуд виконано. Хтось замітливий з М-ців долічився, що пан Андрій помер саме того дня, коли скарано сина. Хтозна, може, й того самого часу, завважив він, переказуючи своє спостереження приятелям. Слідом за ним усі в М. так і переказували далі один одному, як щось зовсім певне. І саме це справляло на М-ців найбільше враження: «Дивіться, як старий Гречка угадав умерти!..»
VI
Кінець роду Гречок
Ще за життя, як старші сини попідростали, пан Андрій завжди наказував, що після себе доручає Левкові як старшому, доглядати матір до смерти, сестер до заміжжя, а братів до зросту. Батьківщину ділити аж тоді, коли найменший дійде до повних літ, щоби згодом, бува, не докоряв, що брати його, нетямущого, обділили. До поділу ж Левкові кермувати й майном, і самою родиною по всій своїй волі, мов би й батькові.
Цей наказ не цілком відповідав законам, і тому пан Андрій у заповіт його не заводив, але і в думці припустити не міг, щоб його волі могли не виконати. Левко не зовсім задовольняв пана Андрія: не придбає ні за батька, ні за діла, та спадщини не переведе, на братнє не поквапиться, а дещо таки зробить, та й годилося йому як старшому, такі діла доручити, а після того, як Максим пристав до революції, і вибирати вже не було з кого. Наділяв дітей пан Андрій порівно: дочкам, як на свої гроші, поступав невеликий посаг, а Левкові за те, що дбатиме за всіх, призначав більшу від братів пайку.
Посварившись із Максимом та позбавивши його спадщини, пан Андрій покликав Левка, так щоб ніхто не чув, до себе в хату й пильно йому наказав:
—	Максима від спадщини я одстороняю. Та, коли Бог дасть, він схаменеться та до розуму прийде, ти гляди мені, його не обиди, а що йому впаде, віддай, тільки наче зі своєї ласки, а не з моєї волі... Не одури ж! Як одуриш, я і з того світа до тебе прийду — не подарую. А щоб тобі було чим Максима наділяти, я його пайку на тебе відписую...
А тоді, вийнявши з кіота хреста та звелівши Левкові поцілувати та присягнути, рішуче сказав:
—	Як не допоняв чого, опісля спитаєш, а тепер іди та щоб мовчав!..
Згідно з батьковим наказом із двадцяти чотирьох год зробився Левко головою великої родини та керманичем великого майна. Був він рівної, спокійної, але і кремезної вдачі, цілком перейнявся дорученою йому батьком ролею заступати його і дбав за родину та поводився з нею, хоч м’якше та лагідніше за батька, але ж таки не як брат, а як батько. Матері він віддавав усяку повагу, але рахунків її не складав, за справи з нею не радився, так само і з братами, й до діла нікого не припускав. Минали роки. Левко Андрійович повіддавав сестер, поженив братів, нарешті й поділив їх, а сам залишився старим паничем. Чи не схотів свою сім’ю мішати з батьковою, чи засвоїв від батька його погірдливий погляд на жіноцтво, та й не зміг закохатися, чи обминав зайвого клопоту...
З батькової вдачі дістав він у спадок скептичне, недовірливе відношення до всього. Ніщо не здавалося йому ні дуже важливим, ні безсуперечним,
 ані вартим особливої ваги, журби чи клопоту. Та, сумирніший від батька і брата, він не брав того гостро до серця, а дивився на все збоку ніби, насмішкуватим поглядом. А проте, він любив життя, милувався з самого плину його, з найдрібнішого відчування й, де міг, дбав, щоби зробити його приємнішим, хоча, з другого боку, як людина обережна та вдатна передбачити не дозволяв собі зловживати заживанням утіх та приємностей, щоб за короткий час не змарнувати здоров’я й маєтку.
Громадянських справ Левко Андрійович теж не брав дуже близько до серця й не брав у них ближчої участи. Земським гласним повітовим та губерніяльним він ще давав себе вибирати, бо це не вимагало ні багато часу, ні праці, але ж ні на яку відповідальну громадську службу не згоджувався. По переконаннях він був поступовець, по почуванню українець, та так само не схотів пристати ні до українських організацій, ні до якої з тих партій, до яких за останніх часів горнулося громадянство в Росії. Мав він сталі та вироблені погляди, дуже дбав, щоб докладніше та досконаліше уґрунтувати, сформулювати та висловлювати їх, часом охоче й висловлював свої думки, та ненавидів, коли починалися гострі змагання, нудився ними і, знеохочений, шукав тільки першого приводу, щоб усунутися від суперечки. Партійною ворожнечею та ненавистю, так звичайними появами в нашому суспільстві, Левко Андрійович не тільки не переймався, а вони ще прикро вражали його. Він ніколи не встрявав до агітації та ухилявся завжди від гострої політичної боротьби. Близькі йому по поглядах громадські діячі не раз ремствували на нього, що ні патріотизм, ні політичні переконання не зачіпають його так, як питання особистого, приємного та спокійного життя, або, як сказав один з них, що Левко Андрійович ні холодний, ні гарячий, а якийсь теплуватий... Але в дійсности був він хоч і егоїстичною, та з високороз-виненим моральним та естетичним почуттям людиною, нездатною ні на який несовісний або й негарний учинок, а палка та гостра вдача Гречок тільки до якогось часу затаїлася в нього десь глибше.
В товаристві Левко Андрійович був дуже приємною людиною, а маючи багато вільного часу, часто запрошував до себе гостей та й сам любив їздити в гостину. Веселий, привітний, часто влучний на жарти та дотепи, був він скрізь бажаним гостем та улюбленим знайомим чи родичем.
Так без хвилювання, без особливих пригод, власне, одноманітно плинуло його життя... Йому було вже шістдесят п’ять років, коли вибухнула революція. Був він ще кремезний дід, міцніший від багатьох п’ятдесятилітніх і годен був хоч і двадцять п’ять верстов йти пішки або прогуляти цілісіньку ніч у любому товаристві.
Політична революція, сливе, зразу повернулася на соціяльну, а незабаром перевелася на боротьбу кожного проти всіх задля своїх власних інтересів. Серед тієї боротьби потяг до політичної волі десь зник зовсім,
а соціальні питання зробилися засобом до приєднання симпатій юрби та до захоплення влади.
Людність хвилювалася, забирала панську землю, розтягала маєтки, подекуди вибухали підпали та вбивали землевласників, урядовців, а то й заможних селян або й інтелігентів. За недовгий час скільки разів змінилася влада, і проти кожної з них здіймалися повстання. Загони повстанців переховувалися по лісах та ярах, вихвачувалися часом відти, робили напади на села, малі міста, інколи і з більших міст. Левко Андрійович по своїх переконаннях щиро не міг визнати ні справедливими, ані корисними для суспільства не тільки цієї шарпанини, а і тих со-ціяльних ідей, якими, перекручуючи на свій лад, люди виправдували свою поведінку. Повсякчасні відусіль похвалки та наругу на землевласників та заможних людей відчував він як особисту, незаслужену обиду та кривду собі і почав гостріше відчувати та ставитися до життєвих подій. Мабуть, яко реакція проти всього, що діялося, в ньому несподівано прокинулися предківська упертість та завзятість Греччиного роду.
Отже, коли всі пани, тікаючи, кидали свої оселі й добра, Левко Андрійович не схотів виїздити й залишився жити самотній серед руїн та заколотів у своєму спорожнілому дворищі, з якого порозходилися трохи не всі слуги та робітники. Звідусіль почали заглядати до дворища спершу ближчі, а там і дальші сусіди та розтягати, що впало під руки.
—	Ні, я не поїду звідсіль, — казав Левко Андрійович тим, що вмовляли його їхати з ними. — Це вже не жарти! Комусь і схотілося посварити нас із людністю й вони сіють про нас ворожі гадки. Та я не чуюся винним перед людьми й не поїду, щоб не давати приводу казати, що я сам визнав правдивість того, що плещуть на нас.
—	Хіба ж тепер про те йдеться, хто дійсно винний? — доводили Левкові Андрійовичу. — Серед заколотів і невинному буде та ж шана, шо й винному. Люди просто заздрять тим, що щось мають, хочуть забрати твоє, а щоб не сором було, треба, щоб ти був винний. Ти тільки настраждаєшся, над тобою знущатимуться, може і вб’ють, так чи ж варто того дожидати? Однаково тут ми свого не оборонимо. Краще десь треба зібрати силу та звідти вже обстоювати себе...
—	Я знаю, що людям заздро на моє й вони хотіли б його забрати, — відказував Левко Андрійович. — Та скільки б не переконували їх, що то їхнє право, їм, може, і приємно те слухати, але ж поняти віри в таке своє право вони не зможуть, бо своє вважають тільки своїм... Як я втечу звідсіль, я полегшу їм зробити те, що й самі вони визнають гріхом, себто сприятиму їхній розпусті... Справа вже не в мені і не в моєму житті. Однаково, якщо в мене заберуть усе, я при старости та з моїми звичками існувати не зможу, жити на чужині, якби втік з рідного краю, не хочу, воювати супроти свого ж народу і не можу, і не хочу! А якщо
мене вб’ють, щоб пожити моє добро, хай спомин про мою смерть та їхній злочин позбавить їх приємности того поживання. Смерть, а коли доведеться терпіти муки, то й муки, це буде моя боротьба супроти тієї кривди, яку хочуть нам заподіяти!..
Так і залишився Левко Андрійович у М., коли трохи не все панство розбіглося. Поки ще не спалахнули повстання й не надходили загони повстанців здалеку, а доводилося ладнати тільки зі своїми сусіда-ми-селянами, Левко Андрійович ще якось відмагався... Щоправда, селяни таки хвилювалися, часто надходили до панського двору цілою громадою та викликали Левка Андрійовича на ґанок на розмови, які не були приємними. Здебільшого це траплялося другого дня після того, як уночі приїздили до села, скликали сход та провадили агітацію «оратори», а це бувало часто, бо село, в якому був найближчий до оселі Левка Андрійовича його маєток, починалося зразу за містом. Після розмови з агітатором люди лютилися на пана та йшли до нього шукати приключки до сварки. Частина, може, тільки, щоб потішити серце, інші з думкою настрахати, щоби пан скоріше виїхав із дому та не заважав, а дехто то і з більше лихим наміром, сподіваючись, що здійметься суперечка, за нею сварка, що буде... Щоб легше роз’ятрити в селянах невдоволення, агітатори не дбали давати селянам правдиве розуміння держави, з’ясувати їм, чого громадянин має право від держави вимагати, а що сам повинен їй дати. Про обов’язки кожного громадянина перед державою, суспільством та окремими людьми й не згадувалося. Натомість агітатори гостро підкреслювали, що селянам скрізь діється кривда, називаючи кривдою не тільки те, що і справді було кривдою, а й усе, що селянам не подобалося, отже, й ті обов’язки, яких ніяка держава не може не вимагати від кожного громадянина, і ті обмеження особистої волі, які необхідні в кожнім суспільстві. Та найдужче намагалися вони розпалити в селянах заздрість на панські землі.
Попервах, приходячи до Левка Андрійовича, селяни здіймали мову про щось, що належало до їхніх взаємовідносин: «Щоб зменшив ціну на землю», «щоб більше наймав людям землі...» Балакали так, що й не вгадати, чи прохають, чи вимагають із запалом, із дражливістю, раз у раз неначе докоряючи собі за свою бідність та за кривди, бо те і друге здавалося їм тим самим. Тільки заможніші, які, дарма що громада казала панові не наймати їм землі, мусіли таки з громадою йти, щоб хоч здавалося, що в них інтереси спільні з людськими та що вони тримаються з людьми, чогось усе оступалися назад натовпу та ховалися поза спинами...
Часом настрій громади робився й надто гострий, і мимоволі ставало моторошно та пригадувалося, до якої лютости буває здатна юрба. Та Левко Андрійович не давався застрашити, а йому таки і здавалося неможливо безглуздим, щоб ці люди, з якими поруч жив він стільки літ,
стільки розмовляв з ними, трохи не кожному щось порадив, допоміг, а то й визволив, які до останнього часу ставилися до нього немов приязно, могли б підняти на нього руку. Непомітним для інших напруженням волі Левко Андрійович поборював у собі вагання та примушував себе заходити серед самий натовп. Попереду ніж відповідати на питання, він здоровкався, звертався до когось зі старших людей з яким-будь питанням про його особисті справи, а інколи, коли почував себе краще, кидав якийсь дотеп чи жарт. Звичайно, це втишувало настрій, і тоді Левко Андрійович починав говорити за справи. Він наперед знав, що мусіти-ме поступитися дуже багато, а торгувався тільки на те, щоби нагадати людям про своє право та сказати їм, що вони поводяться з ним негаразд. Зразу казати того не можна було, але ж сказати це Левко Андрійович уважав невідмінним і пильно та сторожко стежив, коли трапиться відповідна хвилина. В кожнім разі, хоч він і поступиться їм, це мусить виглядати так, що поступивсь він із доброї волі, оглядаючись на людей, а не з примусу... Десь після довгої розмови про те, яку та скільки може він найняти людям землю та наскільки зменшити оренду, коли увага селян звернена була на ділові справи й настрій рівнішав, Левко Андрійович підкреслював, що те, що він має, належить таки йому та що селянам не годиться й бажати забрати собі весь прибуток від його власности.
— Я ж знаю, — казав він, — що ви совісні люди й не хочете нічого чужого...
Селяни гаразд розуміли, на що натякає Левко Андрійович, та в такий час це минало, нікого не бентежачи, більшосте робилося навіть ніяково, й вони завіряли, що «авжеж прийшли тільки прохати, бо життя їхнє тяжке, та, борони Боже, вони не грабіжники!» Користуючись тим, Левко Андрійович зразу поступався, сливе, всім, чого вимагали селяни. Врешті це було необхідно, а тягти далі торг було йому тяжко, він зневірився в них, ображався на них, йому гірко було бачити їх такими, якими вони поробилися, та хотілося звільнитися від розмови.
Люди задовольнялися, на час ніби поновлялися старі добрі відносини, починалася розмова без роздразнення, спокійна. Дехто сказав спасибі, дехто привітно усміхався, але таки чулася якась ніби щербина у відносинах, і Левко Андрійович, приневоливши себе погомоніти ще трохи про всякі звичайні сільські події та питання, незабаром посилався на старість, на те, що болять ноги чи спина і, попростившись, ішов сумний до горниць, а громада помалу розходилася, дехто вже починаючи ремствувати на себе, що це знову погодилися з паном, а не збулися його зовсім...
Коли всі питання про землю були полагоджені, селяни під впливом агітаторів почали приходити до Левка Андрійовича з невдоволенням, цілком неналежним до їхніх обопільних відносин. Та агітатори, розказуючи про кривди селянам від старих законів, обвинувачували за
ті закони панів, і то всіх без винятку. Ішла боротьба за вплив та владу, і на цьому ґрунті сподівалися здобути перемогу агітатори, що були здебільшого з незаможної інтелігенції й самі здавна ворогували проти панів. На земельному питанні їм найлегше було розпалити революційний настрій, а нарешті, якби припускати обмеження, в агітаторів просто не склалась би промова, не вистало б відповідного настрою... А інтелігентні керманичі революційного руху, щоб не шкодити єдности революційного фронту, мов недобачали тих гріхів в агітації по селах, і ніхто не озвався проти їх, хоч би словом. Того не дозволяли партійні завдання.
Наслухавшись тих обвинувачень, селяни йшли з ними до Левка Андрійовича: «Чому панам подаровано землі?», «Чому у дворянському банку процент менший, ніж у селянському?», «Чому судді та й усе начальство з самих панів — хіба не дали б ладу і прості люди?»
Здебільшого на ці питання легше було заспокоїти селян, ніж на ті, що обходили їх ближче. Начальство є і з селян, тільки з учених і вони вам здаються панами. А якщо вподобаєте начальство з неуків, похваліться, чи вдоволені зі своїх волосних суддів? У дворянському банку Левко Андрійович не позичався, в нього земля не заставлена, а як хто і позичав, так же і самі селяни не йшли за позикою до крамарського банку, де відсоток більший, а брали у селянському, бо там дешевше. Даровиз-ної землі у Гречок і ступня нема. А і взагалі це діло давнє, дарували землю тоді, коли в держави грошей мало було, бо ні з чого було податки стягати. Тоді, може, кому й не за діло подаровано, а більшости наче за службу сплачено... Як кому, то й багато, так, може, іншим і варто було, а земля тоді чи й по карбованцю десятина була й ніхто за неї не журився.
Селяни, що, власне, не знали справи, а від агітаторів чули не докладне її роз’яснення, а тільки те, що могло їх гнівити, не мали що казати, а справа їх мало обходила, здебільшого легко заспокоювалися, їм навіть трохи приємно було визволитися від того тяжкого почуття, яке утворювала в них агітація, наче б усі скрізь, на кожному кроці роблять їм кривду, оплутують хитрощами, дурять, зловживають силою... Може ж, таки не скрізь і не завжди?..
—	Вас наштирхують, — сказав раз після такої розмови Левко Андрійович, — а ви слухаєте...
—	Так то теж вчені люди нам кажуть, — пробував заперечити хтось. — Вони ж, певно, знають.
—	Або ж учені та недруковані. Чують, що дзвонять, та не знають де, або ж вас дурять, — відповів Левко Андрійович. — Бо чому ж вони не кажуть вам усього, як я кажу. Я ж не казатиму вам «ні», хоч би й пани були в чім супроти вас винні, та й не винуватитиму заодно всіх панів за все й за те, що десь гаразд упав...
—	Ні, спасибі вам, ви нас ніколи не дурили, ми вам віримо...
—	А чому ж не так роблять з вами ваші агітатори?..
—	Бо то ж таки, як на правду, сама босячня... — наче жартома, щоб не так спроневіритися декому з присутніх молодших, цілком відданих агітаторам, наваживсь сказати один з заможніших господарів. Але і з-поза жарту у цих словах його чулася ця спадкова від предків погорда до пролетарів, яка ще й на початку революції залишилася в селянина-господаря.
Та час минав, революційний настрій на селі зростав, а бажання та вимоги селян загострювалися та більшали. Психологія та симпатії їхні змінювалися, селянська маса хвилювалася та бурхала, як море. І Левкові Андрійовичу дедалі вже важче було приходити до згоди з селянами. Він був сам серед того моря, а довкола нього та всупереч йому агітували сотні людей, ще й самі селяни розпалювали один одного, а найголовніше, супроти нього діяв велетенський чинник — матеріальний інтерес селянства, розбуджена в ньому жадоба багатіти.
Одного разу громада прийшла дуже роздражнена, в очах миготіли вогники. Перед вів високий чоловік з біляво-жовтими розкуйовдженими та запорошеними волоссям і бородою. Він, очевидячки, хотів посваритися з паном, а кілька чоловіків, що трималися при його боці та, дражливо посміхаючись, притакували та додавали свого, були, знати, з ним у змові. Цієї ночі знов приїздив агітатор та докоряв людям, що й досі панькаються зі своїм паном, коли по інших селах вже й панського духу не чути... Високий чоловік зачіпав кілька дражливих питань, та Левко Андрійович, хоч і відчуваючи болісно ворожий настрій юрби, але напружено стримуючись, спокійно та тактовно, влучними відповідями усував усі приводи до сварки. Верховода це дратувало і, не маючи з чим причепитися, він зовсім не до речі вигукнув:
—	А то ще що за халепа на нас, селян, отой закон про земських начальників, що стільки літ наставлялися на нас із панів?
Було помітно, що він винуватить за той уже скасований закон усіх панів, а з ним й Левка Андрійовича.
Та Левко Андрійович завжди висловлювався проти того закону й не міг почуватися за нього. Здивовано глянувши на чоловіка, він спитав:
—	А хіба ж я кажу, що то добрий був закон? Дійсно, то був лихий закон.
—	А нащо ж його установляли, якщо й самі знаєте, що лихий? — дражливо насміхаючись, обізвався збоку один чоловік.
—	Та хіба ж я його установляв?
—	А то хто ж? Не той же установляв, кому від нього кривда, а той, кому з його користь була.
—	Та чи ж я установляв закони? — аж осміхнувсь прикро з подивом Левко Андрійович. — Що це ви кажете? Хіба в мене було таке право?
—	Та вже ж пани...
—	Ні, в Росії установляли закони не пани, а цар та урядовці.
—	А урядовці з панів, — мов ловлячи Левка Андрійовича на брехні, посміхнувся чоловік.
—	Були і з мужиків, а хоч були і з панів, так не кожен же пан і годився бути урядовцем, не всіх і приймали, а хоч і були такі пани, що за той закон винні, та було багато й тих, що проти нього змагалися.
—	Ну де б там? І хто проти своєї користи йшов би?
—	Та хіба ж усі пани однакові?
—	А пошти... — злісно зареготався ще один з юрби.
Левко Андрійович почув, що тратить рівновагу.
—	Ну так, — сказав він. — Вам то і надто не годилося б таке говорити...
—	А то чому? — спитав високий чоловік, гостро дивлячись на Левка Андрійовича.
—А тому, що вам недалеко згадувати, що уряд повісив мого брата Максима і за віщо? — весь тремтячи від обурення, відрубав Левко Андрійович.
—	Хіба він свою користь боронив, а не вас обороняючи та для вас допоминаючись часом такого, чого й не слід було б допоминатися, але щиро, ні себе, ні рідних не жаліючи, загинув? А хто ж, як не такі, як ви, допомагали посіпакам ловити Максима, в’язали йому руки та тягли на шибеницю? Хто ж як не селяни?!
Юрбу наче хтось холодною водою злив, роздратованість враз ущухла і зів’яла, десь у душі зашкрябала совість.
—	Бо дурні були, — обізвався хтось підупалим голосом.
—	Вічна пам’ять, — почулося серед натовпу і багато з людей поскидали шапки.
—	Отож, — журно промовив Левко Андрійович, — чоловік за вас життя поклав, а ваша дяка та пам’ять такі, що ось Мусій, як мова стала, чи всі пани лихі, каже «пошти»...
—	Ото і треба було таке балакати, — з невдоволенням казав хтось із громади. — І чого прийшли? Ну, був лихий закон, так чим же тут Левко Андрійович винний. А он що нагадали, тільки чоловікові жалю завдали. Краще ходім уже. Вибачте, Левку Андрійовичу!
Громада почала розходитися, й першими ушивалися саме ті, хто перед хвилею найдужче задирався.
Тихо, мов стуманілий, посунув Левко Андрійович до горниць. Тяжко та прикро було йому, що, розгнівавшись, ізгадав брата перед чужими та ще наче на оборону собі. «Наші погляди неоднакові, багато з того, що робив він, я вважаю за помилку, отже, не маю права обороняти його імення. Щоправда, я сказав людям, що не все з того, що він хотів зробити для них, треба було робити, та чи ж зрозуміють вони? Це треба
було підкреслити, сказати виразніше... Та тоді вони знов не зрозуміли б, подумали б, що я суджу брата. А я ж, хоч і не погоджуюся з ним, а знаю, що він був страдальник, щиро відданий своїм переконанням... А хоч би я й винуватив його в чім, чужим знати того не треба. Не їхнє діло копатися в наших відносинах. І нащо я згадав його перед ними?» — знов та знов повертався Левко Андрійович до тієї ж думки.
Справді, скільки вже літ минуло з Максимової смерти, а досі ніхто не чув ні слова на нього від Левка Андрійовича, хоч сам він часто згадував та перегадував тяжку драму своєї родини. Левко Андрійович ставився до брата двоїсто; цілком перейнятий не самим переконанням, а й почуттям власности, не міг він поділяти його поглядів, прикро вражали його жорстокість та упертість, з якими Максим провадив боротьбу, але разом з тим Левко Андрійович схилявся перед братовим посвяченням та відданістю громадському ділу, перед його цілковитим занедбанням власного інтересу. Може, через те двоїсте відношення, щоб не сказати коли поруч з добрим і якого докору братові, не сподіваючись, що сторонні зрозуміють його, і ховав він від них свої думки про брата, а може, не хотів давати на співчуття та пересуди людям святощів тяжкого лиха своєї родини. Сторонні тільки знали, що коли Левко Андрійович подавав на часточку, то в поминці завжди згадував і раба Божого убієнного Максима, та ще прочували від слуг, що біля спальні Левка Андрійовича є невелика кімната з кіотом, де зібрані предківські ікони Гречок, а збоку на причілковій стіні висить великий портрет Максима, змальований олійними фарбами славнозвісним майстром із фотографій, які скрізь збирав Левко Андрійович, а останню, зняту під час арешту, здобув за великі гроші з «третяво атдєлєнія».
* * *
На якийсь час життя Левка Андрійовича зробилося мов спокійніше, громада не приходила зі сваркою, ніхто не турбував його, та не приходив і ніхто з селян за порадою в різних справах, як велося давніше. Самого Левка Андрійовича не зачіпали, але бойкотували та поводилися так, ніби він не існує... Очевидячки, справа була не в тім, як ставилися до нього люди, а в тім, як ставилися вони до його добра. Левко Андрійович міг собі бути, та його добро, на людську думку, повинно було стати їхнім. Робітники та слуги трохи не всі покинули його та розбіглися, більшість худоби довелося спродати, бо й земля була майже вся в селян, люди не йшли й на роботу, і двір стояв пусткою. Хіба вряди-годи забіжить хтось із заможних сусідів з козачих хуторів, яких було багато довкола, побідкатися, пожуритися, а найбільше розпитатися, що далі буде. Та й ті не йшли в хату, а викликали в сад, заводили в саму гущавину, щоб не побачив хто, та ще й прохали:
— Ви ж, спасибі вам, не кажіть людям, чого я приїздив. Кажіть, що запитував щось купити, щоб не думали, що я до вас у гості або що ми з вами в якійсь змові.
Сумно та мляво спливав час. Серед таких умов Левко Андрійович не міг вже, як давніше, вподобувати господарство та сільське життя і тільки потішав себе надією, що такий стан, це, як здавалося йому, божевілля не може тривати довго. А хоч і не уявляв, як саме прийде до зміни, то все-таки жив тією сподіванкою з дня на день. Часом, коли ті сподіванки пригасали, життя на селі робилося нестерпним, і треба було особливого напруження волі, щоб додержати слова та не виїхати з села. Якби не те, що сором було зламати те слово, Левко Андрійович, може б, таки не витримав та виїхав.
Наспіла і вже минула осінь. Україна була проголошена самостійною, а український уряд проголосив примусову та безвикупну передачу усіх земель та рухомого майна більших власників на користь селян, крім садиби та хатніх речей. Практично ще нічого не робилося, люди не знали, кому саме скільки землі припаде. Греччина земля й так майже вся була в селян, а яка й залишилася в нього, була вже поорана, а озимина посіяна. Отже, поділити й по весні можна. Решта не спроданої панської худоби теж нікуди не могла подітися, а до весни була людям і не потрібна. Тому, щоб не осоружуватися, селяни не хотіли розбирати її самі, а ждали, аж це зробить уряд.
Та Левко Андрійович перечував і знав, що в селі скрізь по хатах, часом аж досвіту, тільки й мови, що за його землю та добро, скрізь люди дува-нять їх у думках, і це дратувало та пригнічувало його.
Але селяни були невдоволені і з того закону. Агітація зайшла так далеко, що люди не хотіли визнавати за паном права ні на яку власність, ні на клапоть землі, ні на хату, ні на його хатнє добро. Не визнавали права й інших заможних людей ні на заводи, ні на крамниці... Завзялися забрати все. Большевики провадили таку агітацію зі своєю метою, але діяльність українського уряду та агітація українських соціалістичних діячів чимало тому допомагали. Хто казав людям, що є така власність, яку вільно забрати у власників дурно, вже нічим не зміг би їх переконати, що іншої власности забирати не можна. Подекуди люди почали руйнувати та розтягати маєтки та заводи, почалися грабунки та погроми, але здебільшого поки що збиралися, йшли балачки, люди горнулися до большевиків, не вважали за закон українського уряду та поводилися так, ніби й те, що залишив він власникам, також не їхнє.
Виходячи до себе в сад, Левко Андрійович часом стрівав там силу сторонніх людей, здебільшого парубків, що гуляли, як у своєму, і не звертали на нього ніякої уваги. Відчуваючи, що, щоб він їм не казав, ніхто не послухає, Левко Андрійович повертався сам у хату, а потім і зовсім
облишив ходити до саду. Взагалі під враженням усього перебутого за останні півроку він утратив цілком охоту обороняти себе та своє право.
Якось заїхав до нього сусід, козак, власник сорока десятин, похвалитися, як відкараскався від селян, що прийшли були розбирати його добро. Власне, тільки того й заїхав — схотілося розказати...
— Сиджу я в хаті з жінкою та з шістьма дітьми, самі знаєте їх, як каша, одно від одного менше, помочі від них ніякої, хутір мій від усякої оселі далеко, гукай, не гукай, ніхто не почує, а хоч і почує, не обізветься — боятиметься. Двоє сусідів сиділи тоді в мене, та як побачили юрбу, як не прохав, побігли свої хутори боронити. Було годин з десять, темно, хоч у око стрель, суне їх ціла валка, чоловік з тридцять — парубки та молоді чоловіки, прийшли, кажуть, твоє добро ділити. Я їх усовіщаю, кажу їм, як таки хлопці можна, де ж це чувано, бачите, он який кущ дітей, що ж я з ними робитиму? А вони своє: «Нам яке діло!» Думав я, думав, що мені в світі Божому робити, а тоді як ухоплю шапку, як кину її об землю. Гетьте кажу, з моєї хати, бо я і знати того не хочу! Ушилися.
Дивно було Левкові Андрійовичу чути оповідання сусіди і прикро відчувати, що сам він утратив уже останню здатність до боротьби і не здатний ні до найменшого опору.
А політичне становище ускладнювалося: знялася війна між Україною та Росією, північ пішла на південь, большевизм — супроти національного відродження. Війська, набрані українським урядом здебільшого з-поміж солдатів, що покинули фронт, захоплювалися большевиць-кою агітацією, зраджували свій уряд та рідний край і гурмами переходили до большевиків. Решта українського війська, і так в недостатній кількосте зібраного та негаразд упорядженого, не в силі була опертися ворогові, й большевицька лава майже без упину насувала на Україну та серед зими облягла та гарматно руйнувала Київ. Доти вона встигла вже затопити Лівобережну Україну, аж до Катеринославщини, і большевицька валява розлилася по Україні, вигукуючи комуністичні гасла та вганяючи за контрреволюцією, що ввижалася їй скрізь, а одночасно під тим приводом знущалася та грабувала всіх, хто трапився. Український люд, що, наслухавшись большевицьких обіцянок, був і собі захопився їхньою програмою, пізнавши зблизька большевизм, на час остовпів від подиву та жаху під утиском зайшлих чужинців та свого гультяйства...
Одної темної холодної листопадової ночі місто М., настрашене, дожидало большевиків. Вислана впереддень проти них сумної пам’яті N-ська дивізія зрадила та перейшла на їхній бік. Старшини та з півтора сотні патріотичної інтелігентної молоді, що пішла до війська своєю охотою боронити рідний край, майже всі полягли від руки своїх зрадників. Невелика залога, яка лишалася в М., вражена прикрою звісткою, раптом покинула місто та відступила десь далі. Дехто з мешканців подався за
військом, та мало хто і зважився на те, бо відступ був уже небезпечний — большевики легко могли перетяти шлях, а всіх, хто йтиме з військом, вони, певно, визнають за контрреволюціонерів, а слава ж про те, що роблять із такими, гула геть далеко.
Покинуте на поталу місто причаїлося, загублене серед степів, покрите холодною пітьмою осінньої ночі. Ніде не світилося, вже який час у місті не було нафти, а сьогодні люди не світили й каганців. Страхи заплуталися між вулицями та заглядали крізь темні вікна не тільки більших горниць, а й хоч трохи кращих хаток. Тільки по найбідніших заулках, біля злиденних халупок чулися подекуди якась метушня та затаєне шепотіння, в яких виявлялося, скоріше, зловісне змовлення до злочину, ніж радість перемоги...
Левко Андрійович теж не поїхав з М. Не побоявся їхати, а не хотілося. Власне, тепер уже бачив він, що залишатися тут нема чого. Оборонятися від цілого світу, від стихії — було безнадійно, хіба на те, щоби гратися зі смертю. Та йому так усе обридло, що не хотілося ані робити щось, ані жити, навіть принаймні не було шкода життя. Проте, коли посутеніло й хату залив морок, він не здолав далі сидіти сам та дожидати, поки розсатанілі червоноармійці вдеруться до нього, трощитимуть та розбиватимуть його житло й поневірятимуть його самого. Коли однієї хвилі в’явилося йому з особливою виразністю, як усе те станеться, він захапався, напівсвідомо натяг нашвидку кожух та шапку, вкинув до кишені цигарки, хустку та ще щось, не дуже й потрібне, і пішов з дому. «Хай хоч перше руйнування станеться не при моїх очах», — думав він.
За довголітнє життя в М. у Левка Андрійовича склалися приязні відносини з деким із міщан, незаможних городян та селян. Він колись ставав їм у пригоді, й як хто, то й пам’ятали про це. Інші з цих людей, хоч і були без освіти, та подобалися Левкові Андрійовичу своєю вдачею та природним розумом. Вони часом заходили до нього посидіти, погомоніти, інколи й він заходив до них. На них він міг покластися й пішов до одного з таких, якого хата була найдалі від його дворища.
Хоч уже посутеніло, але ще можна було на кілька кроків пізнати людину. Скоро Левко Андрійович відійшов трохи від свого дворища, почув позад себе чиюсь ходу. Не звернув на те уваги, хоч чути було, що ззаду йшов хтось швидше та наздоганяв. Незабаром він вирівнявся з Левком Андрійовичем та поздоровкався. Це був найближчий його сусід, заможний селянин Йосип Ласочка. Від батька не дістав він жодної спадщини, крім обіхідчастої хатини, та за життя настягав порядне селянське господарство. Як часто буває зі скоробагатьками, жив він дуже ощадно і, наприклад, коли в нього варили борщ, то окрайчик сала, нанизаний на ниточку, упускався в горщик, а як борщ скипав, сало витягали та вішали сушитися до другого борщу. Був це чоловік літ шістдесяти п’яти,
колись рудуватий, та вже значно посивілий, середнього зросту, з довгастим, потягнутим та дуже блідим, виснаженим, може, працею, може, недоїданням, а ще більше від повсякчасного думання та клопоту обличчям. Сірі очі дивилися загадково, мов завжди стежили за якоюсь його потаємною думкою, що снувалася йому в голові, навіть тоді, коли він розмовляв з кимсь про що інше.
Левко Андрійович знав Ласочку з молодих літ, але й досі не сказав би, що з нього за людина. Ласочка завжди балакав так розважно та совісно, ніколи не помічений був ні на чому лихому, селяни завжди слухалися його. Щоб погодитися з ними за якусь гуртову роботу, найкраще було наперед поєднатися з Ласочкою, бо до умови з ним охоче і вже не роздумуючи багато, приставали й інші, певні, що він уже обрахував гаразд, чого та робота варт. Часто люди доручали йому і громадські діла, а проте не любили його, прозивали лукавим та бідкалися, що обшахро-вує їх на рахунках, хоч довести того й не могли. Отже, й Левко Андрійович не міг звірятися на ті обвинувачення, а проте несвідомо усувався від нього та стерігся, бо було в ньому щось неприємне. І цим разом Левку Андрійовичу неприємно було, що зустрівся з Ласочкою, хоч виразно нічого лихого й не думалося... Тому, поборюючи те почуття, Левко Андрійович відповів привітно на привітання.
—	А це ви добре робите, — казав Ласочка, стишуючи голос, — що йдете з дому. Вже як нікуди не виїхали, треба хоч зразу не нав’язати на очі. А куди ж ви?..
Левкові Андрійовичу знову здавалося неприємним так занадто вже по щирости говорити з цим чоловіком, але, незвиклий до конспірації, він не бачив, навіщо таїтися, та й здавалося невідповідним гідности викручуватися перед людиною, коли вона вже зрозуміла його наміри, й він відповів по правді.
—	От і добре, — сказав Ласочка, — то я і проведу вас, бо й мені на той край. Там, переказано, один чоловік кабанця продає, а я потроху різникую, а під такий час, певно, дешевше купити можна...
—	Не боїтесь, що відберуть.
—	То в багатших, нас не зачеплять.
Йдучи з Левком Андрійовичем, Ласочка радив, як поводитися «з тими розбишаками», обіцяв і сам, якщо треба буде, переховати. Казав спокійно, розважно, але очі його все ніби стежили за якоюсь іншою думкою. Довівши Левка Андрійовича до того двору, куди той ішов, попрощався, постояв ще, поки той зайшов у хату, та тоді подався далі.
Ще на світанку в М. знялася нечувана галасня: розтиналися постріли, п’яна лайка аж загусла в повітрі... До М. увійшла Н-ська, ще недавно українська, а тепер червона дивізія, якій за її зраду червоний уряд віддав М. на пограбування. Товариші розбіглися по місту невеликими гуртками: хто ло
вити та розстрілювати військових та урядовців, які чомусь не виїхали з М., хто розбивати крамниці, а хто — по заможних дворах. У дивізії було кілька парубків з самого М., які знали, хто де живе, та водили товаришів по заможніших дворах. Не диво, що до Греччиного двору прийшли найперше.
Озброєні «до зубів», з лайкою ускочили червоноармійці у двір. Збігши на ґанок, торсали вони з цілої сили двері безперестанку весь час, поки стара служниця, що одна не покинула Левка Андрійовича й не пішла з дому, як і він вийшов, неслухняними з переляку руками силкувалася відчинити їх, дарма що бачили її крізь шибки одвірків. Лаючи її поганою лайкою, похвалялися вони виламати двері, якщо не відчинять їх зразу ж, бо не мають часу на неї ждати. Ледве дзенькнув замок, передній з цілої сили штовхнув у двері ногою, трохи не зваливши стару, й усі з рушницями напоготові ускочили в хату та потоптом, стукаючи чобітьми, розбіглися по помешканню.
— А де хазяїн? Сховався буржуяка! Давай ключ. Де гроші? — напалися вони на стару.
—	Ключі в мене тільки оці, — подала невелику в’язку.
—	Не даси, замки витрощимо!
—	Так нема ж...
—	Бач, буржуйська попихачка, ще й оступається за своїм буржуякою, давай горілки, вина, та швидше, не стій перед очима, тобі тут діла нема...
З тим бігали по хатах, заглядали поза заслони в вікнах, попід меблі, мацали шафи, столи, скрині...
—	Ламай замки! — порядкував старший. — А це гарна річ, цю я собі візьму, — додав він зненацька, забираючи зі столу щось, що йому вподобалося.
—	Не квапся поперед усіх! Не бери сам! — огризнувся інший.
—	Аякже? Воно твоє? Дуванити буде що й без цієї дрібниці.
Два з шелестів, оббігши горниці, пішли ще у двір оглянути інші будинки. Там помітили вони в сусідній селянській садибі між вишняком старого вже чоловіка, що стояв, спершись на тин, та пильно на них дивлячись, мов манив очима, а часом, здавалося, крадькома кивав на них пучкою.
То був Ласочка...
—	А що скажеш, товаришу? — звернулися вони до нього вголос. Ласочка заморгав очима та замахав на них, щоб балакали тихше, і
позирнувши довкола, поманив до себе.
А як ті надійшли, додав пошепки:
—	Як хочете, товариші, узяти гроші, так треба знайти пана. Що мені дасте, як знайду?
—	Бач, чортове луб’я! Ще й тобі грошей. І дурно скажеш, коли знаєш.
—	Дурно ні. Я чоловік бідний. Хіба в мене іншої роботи нема, як його вам шукати. Силою води з колодязя не пить. Що мені зробите?
Битимете? Бийте, я не боюся, я битий, а дасте п’ятдесят тисяч, пошукаю. А в пана ж грошей — не злічити... — заохочував він. — Не скупійте!
—	А ти знаєш, що справді багато? Скільки?
—	Якби я не знав. Я ж весь вік отут. За останній час скільки він тієї худоби та лісу спродав. Де ж тим грошам подітися? Так, дасте?
—	Чорт з тобою, дамо. Можна товариш з товаришем поділитися? — спитав один шелест у другого.
—	Та чорт уже з ним! Можна.
—	Нехай, щоб певніше мені, ще і старший ваш скаже, — допоминався Ласочка. Від заздрости та нетерплячки він аж трусився, а голос йому перехоплювало в горлі.
—	Так буде так, — казав він далі, — перегодом, як за півгодини, а то й швидше, може, піду я до міста, а ви за мною, тільки не надходьте, щоб непомітно, а йдіть назирці... Як побачите, що я в який двір зайшов, так ви туди не йдіть, а, не доходячи того двору, зразу поруч, там він і буде.
Було годин з дев’ять ранку, коли товариші усунулися до двору, де переховувався Левко Андрійович, знов-таки з рушницями, з лайкою та гуком. Звиклі до взаємин між гультяйством, де часом приятель темної ночі частує приятеля киякою по голові або загородить йому попід боки ножаку чи десь із-за кутка, чи серед приятельської розмови, ідучи поруч у глухому місці, та певні, що «буржуї ще гірші від звіря», товариші сподівалися на все лихе, побоювалися та, щоб осмілитися та налякати ворога, здіймали отой галас і біганину та хапалися до зброї. Але, знаходячи замість оружного опору тихих та заляканих людей, звиклих тільки до правної оборони, гультяйство обсмілювалося, переймалося погордою до невдатного та безсилого ворога і зразу починало поневіряти його.
Почувши галас, Левко Андрійович глянув у вікно і зблід. Він не дожидав, щоб це сталося так швидко, у глибині жевріла надія, що, може, минеться все якось щасливо. Не так ще було страшно вмирати, як прикро та образливо почувати себе загнаним звіром, позбавленим усяких прав, усякої оборони, відданим на глум та поталу цим нелюдам, до яких він не міг ставитися інакше, як з огидою. Ці почуття ледве встигли промайнути в ньому, бо шелести вже наспіли в хату.
—	А, буржуй, драстуйте, ховатися схотів, — ще на дверях гукнув старший. — А ти начувайся мені! — присікався він до господаря. — Я тебе вивчу, як буржуїв переховувати!
Чуючи себе зобов’язаним заступитися за господаря, Левко Андрійович обізвався:
—	Та він не переховував мене, господа, я тільки на час зайшов до нього...
—	Тут господ нема! Господа в нас давно по острогах сидять! — закля-товано гукнув на Левка Андрійовича пикатий чоловік у матроському убранні, так ніби почув нечувану образу чи блюзнірство.
—	Ходім, показуй, де гроші, що понаграбував! — додав він.
—	Ось скільки є грошей, беріть, більше в мене нема...
—	Тільки? А де ж решта?
—	Я грошей дома не держав, всі в банку...
Це розлютило товаришів. З банку гроші будуть конфісковані, але підуть, чорт їх знає, куди вони підуть, та вже ж, що не їм, а вони ж тішилися думкою поживитися з Левка Андрійовича.
—	Побачимо там, покажеш, як припече... ходім!
—	Чого ж я піду, нате ключі, беріть, що знаєте...
—	Це ще жарти. Чого б ми з твоїми ключами морочилися, ми краще коло тебе поморочимося! Іди, коли кажуть.
І вхопивши Левка Андрійовича міцною рукою, він штовхнув його до дверей.
Левко Андрійович не встиг і одягтися, без шапки, без кожуха гнали його як арештанта посеред купки озброєних червоноармійців через увесь М. Викинутий з хати, він оглянувся довкола напівнепритомними очима і зненацька побачив Ласочку, що тулився, неначе ховаючись, поза причілком хати в сусідньому дворі. Враз, наче блискавкою, різонув Левка Андрійовича здогад, що то ніхто як Ласочка його зрадив, та зупинятися над цією думкою не хотілося та й не було коли. Товариші бігли дуже швидко, Левко Андрійович і сам з цілої сили поспішав за ними, бо терпіти далі цю наругу та мордування було тяжко. Краще скоріше кінець, хоч би й смерть, бо смерть, напевне, найкраще з того, що може статися з ним. І він прискорив ходу, а одночасно серце рвалося з жалю до себе й мимоволі озивалося первісне бажання: врятуватися. Та як не поспішав -ся Левко Андрійович, постигнути за червоноармійцями він не здужав, і вони підгонили його: разів зо два його вдарили по спині, раз хтось штовхнув його ззаду багнетом, він не оглядавсь, але помічав, що після кожного насильства у нього мов прибуває сили й він іде швидше, й від цієї свідо-мости здіймалася у ньому огида до себе й до людської природи взагалі...
Коли прийшли до двору, зробило це на нього якесь дивне враження — неначе прийшли десь у чужу хату. Червоноармійці звеліли йому повідчиняти всі схованки. Шукаючи грошей, вони перекидали та перетрушували всі речі, а тоді запихали та зв’язували усе мішма у велике жмуття. Левко Андрійович сидів увесь час у окремій кімнаті під доглядом двох вартових, що тримали рушниці напоготові та з підозрінням позиркували на нього лихими очима.
Він сидів байдужий до всього, немов йому й на думку не впадає, що його чекає. Якісь уривки неналежних до того, що діялося, думок снува-
10‘
лися в голові одна по одній без зв’язку, приходили, не знати звідки та чому. Згадувалося щось давнє, якась дрібниця, дивився через хату в вікно і слідкував поглядом, куди біг собака, спостерігав, як сидить, настобур-чившись від холоду, курка, й думав: мабуть, зимно — буде мороз. Тільки часом несподівано зринала свідомість: та це ж смерть, це ж кінець! І в душі мов розтинався тужний зойк, та незабаром знов усе потопало та розпливалося, як у тумані, і вся його істота, всі думки та почуття переймалися якоюсь млістю, тільки не знати, чого дуже тисло за серце...
Не знайшовши, самі червоноармійці знов приступили до нього, щоби сказав, де сховані гроші.
—	Я сказав, що в банку, — відповів Левко Андрійович.
Ця відповідь з кожним разом все дужче дратувала товаришів. Одно з двох, або буржуй бреше, щоб вирятуватись, або гроші справді в банку і тоді марні всі надії поживитися.
—	Ти мене не дури, бо вб’ю, як собаку! — крутячи револьвером перед очима Левка Андрійовича, люто лаявся старший.
Не в силі стримати себе, щоб не відхилятися від револьвера, Левко Андрійович дратувався на себе й відповів гостро:
—	Я сказав правду.
—	Скажеш ти мені правду, як візьмуся за тебе.
—	То чого з ним панькатися. Тягни його до стінки, — гукнув хтось з гурту, вхопивши Левка Андрійовича за руку.
—	Поспієш ще, — відпихаючи того, став перед Левком Андрійовичем чоловік у матроському убранні.
—	Не хочеш казати? — погано вилаявся він і підняв здоровенний волосатий кулак над головою Левка Андрійовича.
—	Я сказав...
—	А! — загарчав по-звірячому матрос, і здоровенний кулак ударив з цілої сили Левка Андрійовича між очі. Кров залила йому вид.
Ще чиїсь три кулаки майже в ту ж мить посипалися йому на голову, у груди, під бік. Левко Андрійович зойкнув і замахнувся рукою. Не можна було угадати, чи на те, щоб віддати, щоб не було, ворогові за образу, чи на те, щоб затулитися. Та навпівзнята рука враз звисла, білий як крейда Левко Андрійович поточився і, мов важкий лантух, повалився на землю. Серце не витримало.
Навіть «товариші» остовпіли на мить, і в очах у них промайнула іскра жаху, але, враз споважнівши, вони мовчки, мов пси, що гуртом задавили чужого собаку, розійшлися по інших покоях, покинувши Левка Андрійовича серед хати, і знов заходилися пакувати речі у жмуття. Хтось із них знайшов пригребицю, де в небіжчика ховалися вина та закуски, понаносив напитків та наїдків, і шелести взялися до їжі, не помивши зак-ровавлених рук, мацаючи масними руками речі, розкидаючи недогризки
 та надбиті пляшки і долі, і по меблях. Аж годин через три вони подалися, тягнучи на собі здоровенне жмуття. Горниці Левка Андрійовича, спорожнівши, стояли сумні, наче мертві, бо якийсь час ніхто не зважувався туди й заглянути. Вже нескоро стара заплакана служниця зайшла до горниць, поплакала над небіжчиком, що так і задубів на долівці, та покликала сусідок обмити та прибрати його, хоч, властиво, прибирати не було в що, бо всю небіжчикову одіж забрали товариші.
* * *
Вже нескоро до Греччиних горниць зайшов червоний старшина. Був він родом з М. і довго служив за канцеляриста в земстві, поки не забрано його на війну. Там вислужився він на «зауряд-офіцера», а далі пішов до червоної армії. Прозивався він Безпоясний. Ще в земстві узнавав він себе за соціяліста, хоч і не дуже тямив, що то є за соціялізм, і з цілого соціялізму в ньому було тільки те, що не любив заможних людей та інколи думав, що в них треба б усе одібрати, та ще найдужче боявся того, щоби хтось не визнав його не за дуже лівого. Гречок він знав добре, знав і Левка Андрійовича, і колись під скрутну хвилину звертався до нього та дістав запомогу. Ніби в позику, якої, проте, не звернув ніколи, бо й не мав чим. Читаючи спомини революціонерів та історію революційного руху, Безпоясний знав про Максима і для того ставився до Гречок краще, як до інших заможних людей, а тепер, прибувши до М. на становище начальника червоного загону та перейнятий свідомістю свого права карати та милувати, згадав про Левка Андрійовича і надумавсь піти, щоб захистити його від червоноармійців. Та здумав і прийшов уже запізно.
Ще у дворі, коли побачив, що двері в горницях розчинені навстіж, якийсь неспокій заворушився в ньому. Ще дужче стурбувався він, побачивши в першій кімнаті розгардіяш та прикмети грабування. Швидше пішов у дальші покої й остовпілий спинився на дверях кімнати, де на столі лежав Левко Андрійович, а в головах в нього блимала воскова свічка.
Коли Безпоясний довідався, як сталося, його обхопила лють на зло-чинців-товаришів. Зціпив зуби й ладен був бігти, щоб своїми руками забити їх. Та раптом його вдарила думка, що це неможливо, що тоді його обвинувачуватимуть за оборону буржуїв та контрреволюціонерів, що він не має такої влади, щоби спиняти розбишацтво підвладних, і нагло відчув необмежену залежність, якою обплутує його червоне оточення. Це дратувало його, хотів заспокоїти себе тим, що партійний інтерес важніший від усього й вимагає не звертати уваги на життя поодиноких людей. Але не був у такій мірі партійним, щоб під впливом партійної омани скорити природні почуття, а стояв над небіжчиком і не міг відігнати думки, що сталося негаразд, що вбито людину, якої не треба було вбивати... Потрапивши до большевиків напіввипадково, Безпояс-
ний ще не засвоїв собі їхнього способу ставитися до всіх людей і до своїх навіть, як до матеріалу для якоїсь мети... Довго стояв, похилившись, і пішов із хати, наче слабий. Але на дверях враз спинився. Несподівано впала йому думка, від якої він наче зміцнів та одужав. Люті вогники засвітили йому в очах.
— Добре, — вирішив він, — я змовчу, але я знатиму, хто це зробив, і покараю, мов за щось інше, знайду нагоду і покараю!..
* * *
З двох менших синів пана Андрія у старшого синів не було, самі дочки, менший помер у молодих літах, покинувши сина-одинця, якому під час революції було двадцять два роки. Коли знялася по селах завірюха, оба — і дядько, й небіж поїхали з дому. Довго переховувалися по різних місцях і нарешті пристали до добровольців. Старий служив у уряді, небіж вступив до війська. Довго нічого не чути було про них в М. Вже не скоро надійшла звістка, що старий десь заразився та вмер від плямистого тифу. В молодого під час якогось бою, де його полк був розбитий, поховзнувся його кінь, підпруга луснула і поки молодий Гречка випручувався та підвівся, побачив, що большевики вже так близько, що врятуватися не можна. Не розгадуючи, він вихопив револьвер і стрельнув собі в рот на очах ворога, щоб не дати знущатися з себе.
Рід пана Івана Гречки в мужеському коліні урвався.