[30.04.1900, Оріхівщина]
Любий Дмитре Івановичу!
Що з тобою, мій голубе, пишеш за якусь тугу, якусь скруту. Кажеш, що і роботу через неї кинеш і втікати збираєшся кудись світ за очі, аж у Палестину. Господь з тобою, мало якого лиха по людях не ходе, та не можна ж так попускатися йому. Пам’ятай заповідь старого Гулака: «Кинь
лихом об землю, козаче, не журись»... «Всі помремо і ти, Терешку, згинеш». Ми всі, як те гниле дерево, рипимо до часу і з того рипу складається всесвітній гомін — концерт. Та тільки поки людина живе, хай лихо її гнеться, а не вона.
Проте якщо вже справді надумаєш їхати «во Іудею», тоді що надумаєш дати мені до схову, давай, я з великою охотою і великою пильністю доглядатиму його, поки повернешся. Але все ж май на увазі, що тепер краще їхати куди інде, а не у Палестину, бо там скрізь, як видко з часописів, прокидається чума, а не лізти їй, неситій, у пельку, коли нема нагальної потреби...
Вибач, що трохи забаривсь з відповіддю. Як лист твій прибув кільки день (3-4), не був я дома. Добродієві видавцеві твого «Вітряка» написав вже разом з цим листом до тебе про твоє бажання одержати гонорар зараз. Не знаю, що він скаже, чи погодиться, бо, пам’ятаєш, його умови були такі: як дозволить цензура — він виплате 200 кр., а решту — 100 карб, з продажі перших відбитків, а дозвіл з цензури ще поки не одержаний. В усякім разі я листом повідомив його про твоє бажання, а сподіваюся незабаром, тижні через двоє, бачитися з їм і тоді вже ще побалакаю про твою справу. З слів д. Науменка я знаю, що і дозвіл не забариться, бо в іюні чи іюлі він вже збирається друковати твого «Вітряка». Моє оповідання він теж, якщо пусте цензура, почне друковати з іюня, і вони, твоє та моє, таким чином ітимуть собі через 2-3 місяця в парці.
Куди б не їхав, а якщо будеш їхати повз мене, то не заїдеш? Буду тебе лаяти усякою та і здорова, через те, голубе сизий, прохаю тебе дуже, будь ласка, краще заїзди.
Ну бувай здоров. Міцно тебе цілую.
Твій В. Леонтович
1900 р. Апр. 30.
ДІМ, КП-75793/Арх-15262.
Адреса: «Москва. Зарядье. Кривой переулок. Дом Бахрушина. Его Вьісокоблагородію Димитрію Ивановичу Эварницкому».