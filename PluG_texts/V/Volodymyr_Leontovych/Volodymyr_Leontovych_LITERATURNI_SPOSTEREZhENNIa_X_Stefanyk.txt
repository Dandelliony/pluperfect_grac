X
Стефаник
Стефаник належить для наших часів вже до старшої Генерації українських письменників з Галичини і займає в нашім письменстві дуже видатне і дуже почесне місце. Пише він віддавна, а був час, коли він замовк і довго не з’являлося нічого нового з його творів. Аж із часів війни знову почали виходити, правда, не у великій кількості, нові його оповідання. Та й ніколи не писав він багато.
Невелика продукція, що так часто траплялася в українських письменників старих часів, була наслідком тогочасного становища нашого письменства, а у Стефаника вона залежала, здається, ще в більшій мірі і від його настроїв та його психики.
Мусить бути цікавим дослідити, чи відріжняється і чим саме його творчість тих двох періодів і чи вплив подій відбився тільки на тім, що знову закликав Стефаника до літературної праці та на темах його оповідань, чи і на його настроях та на самих способах оброблення тем?
Для такого порівняння спинимося попереду на його працях першо-ГО періоду.
Критики совітські та й не совітські завжди намагалися накинути Стефаникові певну тенденцію і якщо не соціялістинні, так близькі до них погляди, посилаючися на те, що пише він переважно про селянське життя і ставиться з великим співчуттям до лихої долі бідних селян. Тільки сам Франко цілком слушно підкреслив, що справа зовсім не в тім, «та що Стефаник в своїй творчості є насамперед і сливе виключно психологом, а не ідеологом якого-будь напрямку».
І дійсно, річ зовсім не в тім. Ні на тому, що Стефаник пише сливе виключно про селян, ні на тому, що він ставиться з чулістю до долі бідних, не можна уґрунтувати залічування його до соціялістів. Вибір селянських тем досить пояснює те, що селянське життя найкраще відоме авторові, а співчуття до долі бідних не є прикметою самих соціялістів, а властиве кожній чулій людині, а в більшості оповідань Стефаника з життя бідних селян зовсім не підноситься питання про визискування бідних багатими та про міжкласові суперечності. В них зовсім не складається на багатих вина за злидні бідних. Навпаки, часто причиною бідности дієвих людей зазначаються нещастя («Майстер») або помилки та хиби чи самих бідняків, чи їхніх близьких, от як у «Синій книжечці» та в «Лесевій фамілії» — пияцтво, або в «Вістунах» нещастя та лихі родинні відносини: «То будуть старі бідні вдови або їхні внуки, або то будуть молоді жінки з малими дітьми, що їх чоловіки покинули...», або в «Сама са-мійська» та инших.
А і в тих нечисленних оповіданнях, в яких Стефаник подає образки кривди бідним од заможніх, мова йде скоріше про особисте зловживання, а не про «соціяльну неправду», бо це, як то в оповіданнях «Палій» або «Май», малюнки таких брутальних зловживань, які і при буржуазнім ладі вважаються зловживаннями, отже, вони не є ілюстраціями тих хиб, які соціялісти закидають тому ладу.
Серед творів Стефаника є, правда, чимало таких, де бачимо докори та ненависть бідних до заможніх, але в них таки немає свідомого осуджування існуючого ладу, а виявляється тільки роздратовання, навіть лютість, викликані тяжкою бідою, лютість, що так само легко обертається на заможнього сусіду, як і на свою жінку, своїх дітей та батьків. Людина в цих описах лютує не тому, що усвідомила собі кривду, але тільки тому, що їй тяжко. Та й не усі з тих докорів, приклади яких подибуємо у Стефаника, визнає він правдивим, певно ж, не поділяє він, напр., такої селянської скарги («Катруся»): «А ви ж гадаєте, що докторі дають мужикові такий лік, як панові. Мужикові, що вткне-вткне та й спасайся», адже не з агітаційною метою, а для окреслення певної вдачі чи настрою занотовує її.
Саме співчуття Стефаника до бідного селянина має несоціялістич-ний характер. Коли він разом з Антоном («Синя книжечка») вболіває,
що той позбувся хати, Грунта і землі, втратив господарство і вже не є ґаздою — це для соціяліста були б дрібнобуржуазні жалі. Все те цілком стверджує думку Франка, що тенденція чужа Стефаникові і він в своїй творчості є насамперед психологом.
Характерною рисою тої творчости є глибокий, прямо-таки страшний песимізм та зневір’я, настрій, який переймає усі його оповідання, особливо першого періоду. Песимістично ставиться Стефаник і до людей, які вони є, і до самої природи людської, і до завдань людськйх та й до самого життя.
Бідне селянство у нього, за дуже нечисленними випадками (от як у «Вістунах») прямо застрашує своїм моральним занепадом. Ось які малюнки родинних відносин знаходимо у нього раз у раз. Напр., у «Новині» Гриць Летючий так ставиться до жінки та ще і вмерлої: «народила вас та й лишила на мою голову, бодай її земля викинула», а маленьку дочку топить у річці, а Дмитро («Осінь») «бісився, як пес», та сварився на жінку й дітей: «ходіть потрохи босі, то, може, вас скорше повихоплює», «я тебе так нагодую, що здохнеш», «я вас поріжу», а до матері — «ваше, мамо, говоріння скінчилося, маєтків від вас не посів, то сидіть тихенько, краще подумайте, чим я вас буду ховати», або («Палій») про померлого батька згадує так: «Бодай же вас, тату, земля не прожерла». І такого чи подібного є багато і в инших оповіданнях.
Таке відношення цих людей до своєї родини, а до чужих людей, не тільки немає в них, а і принципово вони не визнають жадного милосердя. Хіба не страшне оповідання «Злодій» і той принцип, який там висловлюють селяне: «М’яким ніколи не треба бути, бо м’який чоловік нездарний ні до чого».
Таким малює Стефаник бідних селян, а поміж заможними в його одні, як-от Курочка («Палій»), що ввесь вік гризеться та вибиває працю і з робітників, і з власних дітей, заїдаючи їм вік, та й сам не має ні радощів, ні втіхи, і «найгірше томився в тяжкім ярмі мужичого багатства, Що ніколи не дає ні спокою, ані радости». Инші хоч не злі люде, значно навіть кращі од тих бідняків, приклади яких ми з творів Стефаника тільки що наводили, дітей дуже кохають («Стратився»), хоч і не все тямлять їх виховувати, а иноді і самі їх псують («Мамин синок»), родинні відносини в них кращі, але вони таки не мають жадних вищих інтересів не тільки релігійних, моральних чи до знаття та освідомлен-ня природи та взаємин між людьми, а і до громадських справ та ладу. Єдине, що їх захоплює цілком, це їхній маєток та їхнє добро. Ці останні так опанували усіма думками та почуттями цих людей, що поробили їх своїми рабами. Навіть любов їхня до своїх дітей ґрунтується до певної міри на економічному інтересі, і батько («Стратився»), оплакуючи сина, не може не згадати: «А шкода, щось був виріс, як дуб. Бувало, що
візьме в руки, та й горить йому в тих руках», а в «З міста йдучи» до усіх ласкавий дід Максим зненавидів сина, бо передбачає, що той по його смерти «все марно пустить».
Гаряча і глибока любов такого селянина до свого села. В «Кам’янім Хресті» дід Іван, якого сини приневолили виселитися в Канаду, з тяжким болем прощається з односельцями, закликавши їх на гостини, прощається з своєю хатою і землею і ревно побивається, та це не є справжній патріотизм, але лише патріотизм своєї дзвіниці, бо до усього рідного краю в цілості йому байдуже, він про його не згадує і не його йому шкода покинути. Не стає в нього стільки розуміння, щоб освідо-мити свій зв’язок з рідним краєм та перенести на нього ту, таку сильну, любов до своїх села та ґрунту.
Стефаник описує сливе виключно селян та селянське життя, людей инших верств в його оповіданнях майже немає, не можемо тому з певністю казати про його відношення до тих людей, але здається, що і до них ставиться він не менш песимістично.
Цілковите зневір’я почувається в творах Стефаника і до усіх діл людських, до усіх зусиль зробити людське життя кращим. В оповіданні «Дорога» людина, що виряжається у дорогу сповнена надій, кінчає од-чаєм: «Доле, подаруй мені решту моєї дороги, бо я не можу вже йти» і припадає до гробу матері, «як колись до маминої пазухи». У «Моєму слові» автор починає з застереження: «Білими губами буду вам казати про себе... Ні скарги, ні смутку»; і далі: «я був щасливий, коли глядів дитиною на мамині очі... А тепер шукаю щастя під небом і падаю».
Нема у Стефаника віри і в самий зміст життя: «Таки не варто старому жити та й годі», каже стара в «Ангелі». Згадайте описи смутної самотньої смерти старих у оповіданнях «Скін», «Сама самійська» або самотнє.життя старої людини у «Портреті». У «Вечірній годині» вже сам автор од свого імені каже: «Боже милий, вже не можу я надточити цієї нитки, що увірвалася»; і далі: «лише вишневий цвіт з гробів летів за мною, як коли б тим цвітом сестра і мама просили, щоб я не йшов». А нарешті, — найстрашніше безмежністю одчаю і зневір’я оповідання «Ба-сараби», де ціла родина ним затроєна в такій мірі, що вже кільки поколінь то той, то инший з Басарабів кінчає життя самогубством.
Од цих нарисів мимоволі зрина питання, нащо ж те життя таке безслідне, яке кінчається також тяжкою та смутною смертю, та й само тяжке і не дуже тішить радощами.
Хіба дуже зрідка трапляються серед Стефаникових героїв урівноважені люди, що вміють знайти радість та мету життя і тішаться ним, як-от баба Семениха в «Басарабах».
Дякуючи надзвичайно блискучому та яскравому талантові Стефаника, його оповідання справляють на читача глибоке та болюче вражіння.
Оскільки воно сприяє освідомленню того лихого в людськім житті та в людях, що підкреслює Стефаник, вплив його творів є в такій мірі корисним, в якій він сильний, бо що яскравіше одчує читач те зло, то й з більшим захватом та завзяттям, можна сподіватися, схоче його побороти, виправити своє і людське життя на краще — однаково, чи те зло залежить од його самого, чи од зовнішніх чинників.
Навпаки, песимізм та зневіра самі собою, незалежно від того, чи розум їх виправдує, чи ні, завжди в’яжуть волю, нищать енергію, знеохочують до боротьби та праці і тому могли б мати скоріше знесилюючий, некорисний вплив. Тав людстві закладено природою таке могутнє бажання життя, такий непереможний оптимізм, і закладено з конечности, бо без того рід людський давно б ізгинув, що жаден найгеніяльніший письменник, а навіть і ціла література, не в силі прищепити нормальній людині песимізму і зневіри, хіба на коротку хвилю або людям, що і без того схильні до песимізму. Не може мати такого впливу на читача і песимізм Стефаника. Його некорисні наслідки відбилися насамперед на самому авторові, знеохотивши його на довший час до писання та позбавивши тим наше письменство кількох видатних творів, які міг би він за той час написати.
Треба ще спинитися трохи на особливій формі творів Стефаника. Сливе у всіх його творах займають дуже велике місце монологи головних дієвих осіб. Треба признати ті монологи надзвичайно майстерними та сильними, і вони дійсно справляють велике вражіння та яскраво окреслюють душу та настрої тих дієвих осіб, що їх промовляють. Але часом, коли ті монологи займають в складі оповідання забагато місця і провадяться в особливо знятому тоні, це здається деякою ек-зажерацією та загострим підкресленням, от як в «Кам’яному Хресті» промови діда Івана. Маються серед оповідань Стефаника кільки й таких, де дієві люде промовляють самі до себе і то довший час протягом цілого чи майже цілого оповідання. Коли це не заперечує житьовій правді в оповіданні «Святий вечір», де бубонить сама до себе п’яненька баба, здається більш-менш можливим в оповіданню «Діти», де старезний дід, якому нема з ким говорити, скаржиться на дітей сам до себе, то в оповіданню «Сон» здається неприроднім, коли такі монологи провадить сплячий.
В другому періоді літературної діяльности Стефаника бачимо у нього нові теми. З війнами європейською та визвольною прийшли в життя й нові події, нові завдання та дали Стефаникові нові теми, та й не тільки нові теми, а до певної міри й нове відношення. Тепер вперше відчувається, що людське діло, за яке мовиться в його оповіданнях цього часу, та мета, за яку боряться, коли і не дієві люде, так їхні діти, діяльність яких, та й вони самі, залишається поза законом, не викликають
 у автора ніяких сумнівів, як щодо їх здійснення, так і до їх безсумнівної вартости. Це мета визволення та об’єднання рідного краю.
Відносно неї у Стефаника не помічається звичайних йому сумнівів та байдужости. До неї вперше ставиться він з посвяченням, а про борців за неї вперше чуємо од його слова не жалю й не даруючого співчуття, а поваги і захоплення. Тільки цих борців Стефаник так і не показав читачеві на очі, перед ним тільки їхні батьки, звичайні селяне — звичайні Стефаникові персонажі, які під впливом дітей засвоїли почасти їхні думки та почуття, але не змогли їх цілком освідомити і погляди та почуття дітей відбилися у батьків у невиразному та ослабленому вигляді тим паче, що національне посвячення дітей заподіяло батькам багато смутку, страху за дітей та й найтяжче людське лихо — їхню загибель, і це особисте таке сильне почуття застелює в значній мірі нові почуття, навіяні дітьми, а замолоду незнані.
Марія (оповідання «Марія») разом з синами і з сільською молоддю не так, як инші старі, що «не пускали дітей вдень» те робити, «бо робота в полі», по ночах сипала могилу Шевченкові, обороняла Шевченків портрет од наруги москалів, та, мабуть, найбільше через те, що сини почитали Шевченка та як пам’ятку про них. «Ви, мабуть, то ті, що мої сини вас любили — українці», — каже вона українським козакам не скоро після того, як вони зайшли до неї у хату, бо не скоро признала їх.
Хотіла вона залишити при собі, не пустити на війну хоч одного меншого сина та як почула, що «перетяла» тими словами «світ надвоє, на одній половині лишилася сама, а на другій сини тікають од неї», то й пішла для них на найтяжчу жертву і здоганяла з меншим сином старших, каючися: «Хай мені, дурній мужичці, простять. Я не знала добре, я не винна, що моя голова здуріла, як тота Україна забірає міні діти!..»
Слухаючи пісень українських козаків, згадує, що казали за Україну її сини, і «всі невиразні і таємні назви випрядуються з волосся зір» і дужче спалахує в ній патріотичне почуття, знов-таки сильніше, ніж свідоме: «Нарід зривається на ноги. На переді її сини і вона з ними йде на тую Україну», бо «вона, тота Україна, плаче і голосить за своїми дітьми, хоче, щоб були всі вкупі».
В оповіданню «Сини» дід Максим, синів якого вбито на війні за визволення України, а жінка вмерла з одчаю, тяжко страждає і банітується. Згадує, як пустив синів на війну...
Коли старший казав йому, що йде «воювати за Україну», дід спитав: «За яку Україну?» А він підняв шаблею грудку землі та й каже: «Оце Україна, от тут, — і справив шаблею у груди, — от тут її кров, землю нашу йдемо від ворога відбірати». Як та його блиснула шабля, та й мене засліпила. «Сину, кажу, та є ще в мене менший від тебе, Іван, бери і його на це діло».
Як синів убито, дійшов Максим до такого одчаю, що хоч не має жадних релігійних сумнівів, зважується на Бога ремствувати, свариться на жайворонка, що співає йому над головою. «Лети собі геть до неба, скажи своєму Богові, що хай не присилає мені дурну птаху із співом, бо як він такий сильний, хай мені пішле моїх синів»; і далі: «Хай тобі оця синя баня так потріскає, як моє серце», — а не легко дійти до такого ремства статечному селянинові.
А проте ніколи не зривається в його докорів Україні. Не чути таких докорів і од Марії. Певно, патріотизм їхній, хоч прищеплений дітьми, хоч несвідомий, а таки дуже глибокий, що не зривається в них слово докору рідному краєві, хоч скільки за нього втратили.
Він, як свідчить Стефаник, зростав у селян за час війни європейської та визвольної. І російські, і австрійські війська та уряди доклали рук, щоб збудити національну свідомість у селян.
Заможній чоловік з Буковини — Дем’ян, що тікає з родиною світ за очі од наруги, які діють ті війська та уряди («Вона — земля»), розповідає: «Цар православний, а ми православні, така зрада... Це раз, а другий раз москаль іде, сонце залягає... старих ріжуть, молоді жінки ґвалтують, малих дітей ведуть на залізницю та розкидають по пустих землях у далекім царстві». І селяне переконалися у тім, що висловлює одна жінка в оповіданню «Марія»: «Ой, ніхто, небожата, нас не любить. Скільки переходило війська, всі нас не люблять. А скільки вони попсували народу. Аби де... все чужі і чужі ми...»
Свідомість і національне почуття зростають без сумніву, але у старих вони таки залишаються неактивними. Дід Максим, хоч все йому дороге втратив, а це часто притягає людей до відданої громадської роботи, все-таки й далі тільки порпається в землі і не пристає до національного діла. Не стає в нього на те свідомости, немає навички. Активність національна мається тільки у молодих, у синів, та їх не описує Стефаник.
Чому? Тяжко з певністю відповісти на те питання. Позитивні типи, а надто типи громадських діячів, найтяжче даються до змалювання. Є письменники великого талану, і це не зменшує його сили, яким таке змалювання цілком не дається. Так Гоголь, як вже хотів і працював, щоб списати образ ідеальної людини, не міг того доконати, сам був незадоволений своєю працею і знищив її. У Стефаника, хоч песимізм та зневіра його трохи і похитнулись, а все ж таки, мабуть, вони ще остільки сильні, що позбавляють йому можливосте списувати позитивні типи громадських діячів.
1929,4.28
