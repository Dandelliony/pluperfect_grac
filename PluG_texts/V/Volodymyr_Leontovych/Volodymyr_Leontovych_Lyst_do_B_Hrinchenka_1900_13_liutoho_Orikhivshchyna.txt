Високоповажний Борисе Дмитровичу!
Вибачте і Ви мені, будь ласка, що так довго не відповідав Вам, сталося так через те, що одержав Вашого листа тільки цими днями, бо прибув він сюди тоді, як я був у Петербурзі, де перебував більш як 1,5 місяці. Спасибі Вам велике за добру згадку та книжки. Відповім попереду на Ваші питання. Здоров’я моє нічого собі, спасибі! В мене, бачите, нема ніякої болісті, а коли я бідкався на нього, так не через те, що був чимсь слабий, а через те, що взагалі в мене дуже мало сили, і те, що друга людина робить легко, виморює мене до краю. Так що улітку, коли наспівають жнива та молотьба, я щодня буваю страшенно вморений. Бачте, мабуть, в мене таки є одна хвороба — це тяжко погані нерви, і та втома, мабуть, є наслідком моєї нервовости. Оповідання я своє завіз до «Київської Старовини», хоч певний, що його не дозволять їй друкувати, але не хочу, щоб нарікали, що не хочу її підпирати моєю працею. Якщо там не перейде, пішлю до «Вістника» [«Літературно-Наукового Вістника»], та, може, і Вістник задля політики не схоче друкувати, тоді надрукую окремною книжкою. Зараз складаю популярну статтю, у якій хочу пояснити поселянам, на віщо їм треба звернути увагу, обираючи нові місця. Під цією приключкою хочу розказати дещо про те, які бувають клімати, ґрунти, які економічні умови життя в ріжних краях і т. д. Пріч того, виправляю мову в одній теж популярній книжці, яку написав один студент, що почина працювати на нашій літературній ниві. Ці дві книжечки будуть мої перші видання, якщо їх пусче цензура. Але писати популярну книжку не тягне, порива до белетристичної праці, як скінчу сю, другу, мабуть, не починатиму. За заборону Ваших книжок (усіх трьох) довідався д. Стебницький на словах у цензурі. До добродія ж Родзянко, який подавав від себе ті рукописи, ніякої відповіді не надіслано. Якщо знаєте який спосіб, щоб виправити ту відповідь, напишіть, будь ласка, ми її уживемо. Ви пишете, що будете шукати праці по російських часописах, то що, через потребу заробляти відсуваєте українську працю? Може, у Вас є щось написаного по-нашому, то напишіть що, скільки аркушів і Ваші умови, може, мені пощастить знайти на їх покупця і видавця, як я цю осінь знайшов для оповідання д[обродія] Еварницького, що зараз лежить у цензурі. Які були б Ваші умови від аркуша, якби знайшовсь покупець і на ці Ваші вкраїнські праці, які Ви напишете впісля. Повідомте, будь ласка, за се.
Пріч сього, коли я бачився у Петербурзі з д. Южаковим, він казав, що був би дуже радий, якби Ви виконали для редагуємої їм Енциклопедії ті частини, що належать до Вкраїни та Галичини, бо, казав він, що дуже поважа Ваш талан (пріч того, він прохав мене здобути Ваші твори, друковані у Галичині, та не знаю, як се виконати). Треба завважити тільки, що, коли я балакав про се з д. Южаковим, він був собі трохи під чаркою, але все ж таки, може, Ви напишете йому, спираючись на мене, та спитаєте про умови його, бо саме через се не міг я в його товком тоді про все розпитати.
Про неприємність Вашу чув вже я у Петербурзі, бо це ж прикрість для нас усіх, але, як саме все було досконале, не знав, та й досі не знаю.
Будь ласка, напишіть про се.
Тепер, хоч Ви, мабуть, за се вже знаєте, певно, Вам вже писали, розкажу Вам, що є чутка, ніби тепер саме було б на часі подати докладну записку і прошения про скасування закону 76 р. і порівняння нашої літератури з літературою російською щодо цензурних умов. Через се прохали Д. Л. Мордовця, щоб він подав таки докладну записку і прошения. Він на те погодився під умовою, щоб якомога більше українських письменників кожний від себе окремно надіслали йому листи з проханням до його клопотатися про цю справу. Листи повинні бути датовані не від того самого числа, а ріжними днями у протязі року назад (минулого). Так от, будь ласка, і Ви надішліть йому такого листа, а також попрохайте за се Ваших чернігівських знайомих. Адреса Мордовця: С.-Петербург, Столярный переулок, дом № 6, Данилу Лукичу Мордовцеву.
Я вже послав лист від себе.
Ну, бувайте здорові. Пишіть. Бажаю Вам усього найкращого. Низенько вклоняюся Вашій дружині.
Вас щиро поважаючий Вл. Леонтович.
1900 февр. 13