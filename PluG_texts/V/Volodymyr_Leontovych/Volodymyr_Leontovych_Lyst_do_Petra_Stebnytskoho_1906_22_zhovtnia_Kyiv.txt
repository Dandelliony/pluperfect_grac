III, 52456
Любий Петре Январовичу!
Вибачте, будь ласка, що так довго не відписував Вам. Та і зараз не пишу зовсім певної відповіді на Ваше запитання. Річ в тім, що ніяк не можу скликати товариства, а надто через те, що в нас скоро, як я одержав Вашого листа, пройшла чутка, що «Український] Вістн[ик]» знову поновляється і до кінця року виходитиме. Але хоч я не мав нагоди чути гуртової думки про зняте Вами питання, та я цілком певен, опираючись на окремі розмови з окремими особами, що вони не бачуть різниці (щодо грошей) в тім, чи буде Вістник виходити як газета, чи натомісць вийде збірник чи збірники з відповідним змістом і певен, що можете, якби знов те стало потрібно (себто, коли б Вістник таки не виходив), повернути ті гроші на збірник. Щодо мене, так я навіть маю єретичну думку, що такий збірник більше б відповідав завданню, бо в ньому статті містилися б викінчені, а не розірвані на шматочки по кількох нумерах. Щодо «Ради», так, оскільки я передчуваю, справа йде кепсько, передплата ще гірша, як була в «Громадській Думці». Але тим часом чув, що Єв[ген] Х[арлампієвич] дуже клопочеться назбирати пайщиків, щоб забезпечити можливість видавати часопис і на той рік. Найбільшим пайщиком буде запевне він сам, але ніби б то дістав вже кілька обіцянок від кількох осіб, і через те вже починає мати надію, що газета виходитиме і на той рік. Чув також, що М. М. Коцюбинський згоджується з нового року переїхати до Києва і редагувати часопис, якщо він виходитиме, і що сім хотять скористатися. На мою думку, се буде дуже добре. Чи виходитиме «Київська Старина», ще нічого невідомо. Було вже одно засідання, на якому виявилося, що видавати її далі буде найважче через те, що нема літературних сил, але все ж таки Києво-Старинці не мають, здається, великої охоти до з’єднання з «Записками
» або «Вістником». Питання зосталося невирішене і обговорюватиметься ще в ближчий понеділок. М.С. Грушевський ще до Києва не приїхав, хоч давно вже його тут чекаємо. Тепер в Університеті знялося питання про українські катедри. Хочу зняти питання, чи не варт було б заразом і од громадянства скласти петицію (та збирати скрізь підписи), яка підтримувала допоминання студентів. Але щоб всі ці петиції мали в очах ширшого суспільства, професорської Колегії та Уряду більшу вагу, мені здається, годилося, щоб українські учені вичитали сієї зими у Києві кожен по кілька публічних відчитів (лекцій), а ще краще, якби знайшовся хоч один-два приват-доценти, які почали б лекції з викладовою українською мовою не дожидаючи того, коли ці катедри будуть офіційно затверджені і для удержання їх буде призначене від уряду жалування. (Мені здається, що якби на се знайти грошей, так було б навіть варт на один-другий рік призначити таким приват-доцентам громадське удержання, щоб вони мали змогу взятися до цього діла.) Вважаю я, що заведення таких приватних курсів було б для справи дуже корисно. Се появило б усім, що є наукові сили, є слухачі, себто є потреба в таких ка-тедрах — не було б вже тоді в ворогів змоги одмагатися тим, що вимагання українців є тільки модні забаганки, які не мають жодної підстави в громадських потребах. Коли б такі курси велися через рік, се був би вже факт, проти якого не так би вже легко могли б змагатися. Се виявляло б якусь силу в українстві, а сила завжди імпонує більш, ніж право. Щодо моєї подорожі в Петербург, так ще не можу вгадати, коли мені можна буде туди вирядитися. Різні справи (земські зібрання, велика ділова переписка, деякі випадки) затримали мою працю над перепискою рукописів Володимира Вікторовича, а я саме тоді збираюся приїхати в Петербург, коли скінчу се діло. Оце, здається, трохи знов мені буде вільніше, та візьмуся за викінчення його. Вже небагато і лишилося. Як скінчу — приїду.
Щодо настрою, то, хто і зна, що Вам за се сказати. Взагалі важко вгадати настрій широкої громади, а надто тепер, коли настрій її якийсь надзвичайно поплутаний. Але все ж мені здається, що бадьорі сподіванки радикальних часописів не мають під собою певного ґрунту. Моє вражіння таке, що дедалі в значній частині суспільства, і саме в тій, яка матиме, дякуючи Сенатському поясненню, найбільший вплив на вибори, настрій робиться реакційніший. От і сьогодні чув од одного випадкового знайомого, що по Києву йде дуже шпарка агітація супроти кадетів, і що ніби більшість киян до них відноситься вороже. Але думаю, що вгадати справді громадський настрій тепер ніхто не зможе. Думаю також, що хоч би на виборах тепер подужали і консерватори, однаково вони б мусіли перевести значну частину реформ, зазначених кадетами, бо інакше не всиділи б довго. І я маю деякі спостереження, що консерватори
 се розуміють і, щоб забезпечити за собою становище, хоч з неохотою, а ладнаються переводити деякі реформи, якщо візьмуть гору на виборах. Чи не буде і в нас так, як в Англії, де так часто трапляється, що реформи, зазначені вігами, переводять з деякими обмеженнями торі?
Міцно Вас цілую
Ваш Вол. Леонтович 1906 р. 22 октября