Дорогий Михайле Михайловичу!
Спасибі Вам, друже, за те, що хочете мене бачити, а я так хочу, що хоч і гаразд розумію, що недобре в Вас одбирати час, але невідмінно приїду, тільки після свят, як потепліша. Звістка про Ваше здоров’я гірко мучить мене. Ви не повинні, не маєте права, дорогий Михайле Михайловичу, ще одну зиму робити спробунок Вашому здоров’ю і залишатися на зиму у Чернігові — Ви конче повинні сю зиму перебути та й завше зимою жити десь у теплому краї — я знаю, що Ви тоді видужаєте і будете здорові! Для того Ви повинні мене слухатися. І от поки що пришліть мені, будь ласка, якомога скоріше свідоцтво з земської управи і Ваше Curriculum vitae. Ви пишете, що присилали мені його, але я, мабуть, не одержав його. Може, лист прийшов без мене і десь загубився, поки я повернувся абощо... Ще, може, можна здобути якесь удостоверения за Вашу службу по Міністерству хліборобства, аже Ви, здається, працювали колись у антифілоксерній експедиції. Се було б гаразд, бо це ж державна посада, але як трудно, то можна і без неї. Ну, бувайте здорові! Скоро побачимось. Міцно Вас цілую. Низенько вклоняюсь Вірі Устиновні.
Ваш В. Леонтович 1911