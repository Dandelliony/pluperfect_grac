Вельмишановний Добродію!
Ще раз вибачаюся, що потурбував Вас своїми справами. Щиро дякую, що, не вважаючи на тяжкі клопоти, ласкаво хочете допомогти мені. Щодо надсилки, будь ласка, пришліть мені так само, як я одержую «Зорю», себто яко листи. Передплачувати ж «Рідне Слово» я буду доконче і мимо того, тільки одержу проспект. Ваша звістка про цей новий місячник дуже радісна, шкода тільки, що це вже буде єдиний місячник і що «Ж[иття] і С[лово]» не виходитиме, все ж як для кращого обговорення кожного питання, так і для розвитку літератури потрібні полеміка, порівняння думок і т. д. Що ж до «Зорі», мені, правду мовити, а вже надто після сього року, таки зовсім її не шкода. Дуже був би вдячний Вам, якби враз з проспектом мали ласку надіслати звістку про усі
Ваші новини та більші подробиці про «Рід[не] Сл[ово]»> на які, взявши на увагу редакцію та то, що м[ісяч]ник скупить усі наші літературні сили, покладемо тут великі надії.
Бажано було б тільки, коли буде спроможність, Ви ще поширили це видання, бо 12 арк[ушів] все ж, здається, трохи мало для місячника. Щодо мене, вважатиму собі за велику приємність брати участь у Вашому органі і, якщо матиму щось викінчене, перешлю свій твір на Вашу ласкаву увагу.
Бувайте здорові.
Ваш щирий В. Леонтович
1897, 5 Ноября.
Австрія. Буковина, Чернівці. Ул. Петровича, 2
Пану редактору дневника «Буковина» Осипу Маковею.