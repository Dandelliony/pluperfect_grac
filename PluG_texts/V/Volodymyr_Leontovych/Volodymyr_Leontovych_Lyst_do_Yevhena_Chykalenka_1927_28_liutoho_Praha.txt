1927,28 лютого [Прага]
Дорогий Євгене Харламповичу!
Спасибі Вам, дорогий Євгене Харламповичу, що обізвались. Невеселі Ваші звістки, та де їх веселих між нами знайти. Я вже й тому дуже радий, що Вам на старість хоч притулок забезпечений. Я і тим похвалитися не можу, а найгірше те, що в здоров’ї Віті немає серьозної поправки, хоч він вже 8 місяців лікується в Італії.
До «Свободи» запитаюся написати, хоч без всякої надії. Американські земляки — се ж «одрізана скиба од хліба», що їм до нашого життя? їх воно могло б цікавити, якби вони з дому їхали з розвинутим патріотичним настроєм і всеукраїнською свідомістю, але сього немає і в тих, що дома залишились, тим паче немає в тих, що виїхали. До «Діла» і писати не буду, бо В.В. Дорошенко там вже питався, і йому відповіли, що дурно друкуватимуть, а дурно я тепер не можу писати, та й дратує мене те, що, і спробовавши самостійности, наш народ не прийшов до такої національної свідомости, щоб мати потребу в своїй книжці (в тім числі і інтелігенція), а обідравши всіх і все, таки виглядає на дурничку од обідраних або, може, і того не виглядає, бо йому свої книжки просто «без надобности». Бо як не завіряють наші політики, що національна свідомість страшно зросла, я не можу їм вірити, бо ніяких прикмет сього зросту на бачу.
Взагалі, селянинові, здається, і скрізь на світі ніякого діла до ніякої громадської справи немає. В його тільки й думки: їсти, пити, та ще робити те, що для ввічливости іменують словом «любити». Коли він що робить (в тім числі і революції), то тільки, щоб мати змогу виконувати сі три функції і лише в тій мірі, в якій для сього потрібно, а за те, що виконує сі функції, ще вважає себе «перлом созданія», єдиним, хто має право на існування, якому усі повинні служити, але як би вони не служили, однаково не догодять. Але і інтелігенція наша, а надто та, що приєдналася до українства під час революції, не краща од селянства. Власне, їй дуже мало діла до української справи. В дійсности для неї українство — се тільки спосіб демагогії та улаштування своїх справ. Українських книжок українська інтелігенція так само не читає, як і селянин, і читати потреби не має. Чисто національну роботу у нас ні за віщо не важать і натомісць національного діла скрізь підсовують своє партійне, відносини між земляками ґрунтуються на кумовстві, а де його немає, ніхто, як земляк, не зробить радніше землякові капость. Ніде, мабуть, як у нас, за такий короткий час не було стільки казнокрадів. Що ж дивного, що ми сидимо біля розбитого корита і сидітимем доти, поки хтось не поведе нас за собою на налигачі. Так багато у нас людей із свистунцями замісць голови та серця. Так багато примітивного егоїзму і мало, не кажу вже відданосте, а хоч би простого розуміння своїх обов’язків, що аж злість порива.
Простіть, що завів такої... Діхі et animam levavi.
Міцно цілую Вас і ручки Юлії Миколаївні. Дай, Боже, їй скоріше видужати.
Усі наші цілують Вас і вітають Юлію Миколаївну.
Ваш В. Леонтович