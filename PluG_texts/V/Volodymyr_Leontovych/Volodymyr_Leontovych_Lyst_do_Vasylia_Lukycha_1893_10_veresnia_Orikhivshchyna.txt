Високоповажний Добродію!
Дякуючи щиро за Вашу ласкаву звістку і за труда оповістити мене про «Панів і людей», а ще більше [нерозбірливо] коректу, прошу вибачити, коли трохи запізнивсь з відповіддю, бо сталось так тільки того,
що я не був дома, коли надійшов Ваш лист. З більшістю Ваших змін щодо мови цілком згожуюся. Інші з тих помилок, на які вказуєте, бачу тепер і сам, що вони — помилки, інчі, як наприклад, «зхтіли» замісць «схотіли» (в нас кажуть зхтіли) — не знаю, відкіль вчепилися, то, мабуть, помилки того, хто переписував. Але ж є між Вашими змінами три, котр[им], коли вже так треба, корюся і згоден змінити, але ж, здаються вони не такі любі:
1.	Вираз «ораз» (завважу: в нас, у Полтавщині, кажуть «враз» або «ураз», а коли я писав «ораз», то слідував у тому галицьким письменникам, дбаючи про одноформність). Той вираз, однаково, чи «ораз», чи «враз», чи «ураз» — не скрізь, здається мені, личить змінити на «вкупі». Купа і є ідея (понятіє) матерьяльна, відтак зроблене з його «вкупі» нагадує суміжність двох речей, тоді як у деяких місцях, пишучи «ораз», я хотів визначити одночасність (сучасність) двох явищ, напр.: «грюкаючи, отпихуючись та сопучи, став насувати поїзд до станції» (глава І).
2.	Менше, ніж за це, оступаюсь за своє «просю» і «круте». В нас кажуть «просю», а «прошу» здається Московщиною, хоч воно, може, й музикальніше. Кажуть і «круте» і «крутить», але «крутить» чи не буде перем’якшене московське «крутить». Щодо напису 7-ої глави, де Вас непривітно вража, здається, конструкція виразу: «з якого (мабуть, з якої глави) видно», з чого et cet., або «з котрої видно», складаюся на Діккенса, з московських письменників на Чернишевського, котрі вживали такі самі вирази. Оступаючись перед Вами за ці мої вирази, все ж цілком складаюсь на Вас, коли треба, змініть їх, як знаєте, але ж «ораз» або «ураз», коли можна, вирятуйте. То задля Вашої мети не буде перешкодою, бо то не граматичний помилок, а найбільше вільність мови, але ж і найкраще вироблені мови, не тільки московська чи польська, а навіть французька, не вільні від тих вільностей мови: вони навіть причиняються (слугують) до розвою мови, без їх мова не може прогресувати. Хоч запевне між їми може багато траплятися і невдатних виразів, і моє «ораз», може, з того гурту, та невдатне, не знайшовши прихильників, згине без послідку, лишившись тільки маленькою плямою на творі свого автору і не може дати приводу задля присудів усієї мови загальне...
Щодо граматичних помилок, то, може, я і наробив їх дуже багато, бо на сором собі мало тямлю з української граматики. Вам запевно відомо, що в нас вивчитися їй не так легко... Дуже дякую і прошу Вашої ласки поладити усі ті помилки... Нарешті щодо пропусків, то в окремному виданню їх не робіть, але, коли маєте думку друкувати у «Зорі», робіть як треба.
З поваженням В. Леонтович