[1915, вересень, Оріхівщина]	Ф. 107, № 111
Високоповажні Наталія Михайлівна!
Як же Ви живете? Як Ваше здоров’я? Що діється у Києві? Досадно і сумно тепер жити на селі, не знати нічого, що діється в більшому світові, і скучив я тут дуже, а от все ще не можу вирватися хоч на кілька день, хоч як би того мені вже давно хотілося б. Поза своїми ділами, які надають тепер незрівнянно більше, як звичайно, клопоту, саме в сьому місяці мушу одбувати всі свої місцеві громадські обов’язки. От завтра і позавт-рьому сидітиму в суді, а на середу повинен їхати в Полтаву, де губернське земське зібрання вибиратиме Члена державної Ради, а дворянське зібрання виборців до тієї ж Ради, а там ще належиться мені ревізувати діяльність повітової земської управи, до чого я ледве приступив.
Проте таки сподіваюся, що в першій половині Октября приїду на кілька день до Києва, бо вже і несила жити самими враженнями тутешнього життя.
Певно, Ви вже одержали першу книжку «Основи», що вийшла цими днями. Яке враження вона справила на Вас?
Чи їздили Ви вже в Чернігівщину? Чи ще поїдете, коли збираєтеся і чи надовго?
Коли Ваша ласка, напишіть, спасибі Вам, хоч два слова, як себе почуваєте та що діється у Києві.
Перекажіть, будь ласка, моє поваження Дмитрові Івановичеві.
З найбільшими поваженнями та щирістю В. Леонтович.
