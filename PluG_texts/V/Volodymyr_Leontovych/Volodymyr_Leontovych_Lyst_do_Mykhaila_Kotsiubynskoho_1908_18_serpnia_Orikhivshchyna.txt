[1908, 18 серпня, Ромодан]
Дорогий Михайле Михайловичу!
Велике спасибі Вам за Вашого гарного листа. Було мені надзвичайно радісно перечитати його, спасибі велике за Ваше щире відношення. Було воно мені завжди дуже дороге. Часи, що перебули з нами, згадуємо раз у раз... Як Ви поїхали, в нас попустішало в хаті!.. Спасибі, що закликаєте до себе. Як тільки переїдемо до Києва, радо зберуся і приїду до Вас.
Вибачте, що забарився з відсилкою Вашого документа. Трохи задержав нотар, а днів з двоє прогаяв і я, бо не міг поїхати в город. Посилаю тепер Вашу купчу, разом пишу і до д. Віхмана, будь ласка, побалакайте і Ви з їм, щоб швидше зробив, що треба. Хотілося б одіслати Василю Федоровичу всю справу. Юлія Володимирівна дуже Вам вклоняється. Перекажіть, будь ласка, моє найглибше шанування Вірі Устиновні.
Міцно Вас цілую.
Ваш Вол. Леонтович
