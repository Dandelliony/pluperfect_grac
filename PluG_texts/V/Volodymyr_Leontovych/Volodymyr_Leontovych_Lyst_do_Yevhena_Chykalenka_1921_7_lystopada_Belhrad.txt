Дорогий Євгене Харламповичу!
Виїхав я до Берліну без австрійської] візи, бо в Софії нема австрійського] консульства, заступає його голландське, і голандський представник одмовився дати візу без наказу з Відня, але запевняв, що у Білграді видають візи усім без наказу, і я можу з певністю виїздити, до того був для крайнього випадку другий спосіб їхати з Білграду до Бра-тіслави пароплавом (тоді ні австрійської, ні венгерської віз не треба), і хоч тоді б я не міг би з Вами зразу побачитися, та для всякого випадку се таки був порятунок. В легоціях сербській та венгерській у Софії мене запевняли, що пароходи ходять. Тим часом, коли я доїхав сюди (Білград), виявилося, що і тутешня австрійська негоція віз без дозволу з Відня не дає та що і пароплави чомусь не ходять, а, може, почнуть ходити днів за 2-3. Так я і загруз тут. Послала негоція на моє прохання телеграму з телеграфною відповіддю, послав я телеграму Лотоцькому з проханням підтримати моє прохання, та не знаю, що з того буде. В австрійській] негоції кажуть, що сподіваються відповіді у середу, а чи не розтягнеться се, хто його знає, і боюся, що врешті мені достанеться повертати до Софії, тільки потратившись, що для мене буде дуже тяжко. В додачу ще і моїй чеській візі скоро кінчається строк.
Якщо скоро дістану візу австрійську, то буду переїздити Відень і тоді дуже б хотів побачитися з Вами. Ви б зробили мені велику ласку, якби могли бути на той час у Відні. Та якби так, щоб мені можна було у Відні не затримуватися довше, а виїхати того самого дня. Не знаю, як се зробити. Як тільки виясниться, що я дістану візу і значить зможу їхати на Відень, то телеграфую Вам. Вам дякував, якби Ви мене зустріли хоч на тому вокзалі, на який приїду, [чи] на тому, з якого мені треба виїздити, [нерозбірливо] заїду я ще спитати про Вас до легоції та до Лотоцького. Прохаю Вас про се тому, що в мене грошей обмаль, а усі [нерозбірливо] ще їх сильно зменшують.
Як же довго не буде дозволу, а пароплави почнуть ходити, то достанеться мені [їхати] просто до Праги, і тоді не знаю, як зможу з Вами побачитися, хіба на повороті з Берліна або, може, Ви якось інче вигадаєте. А як і віз не буде, і пароплави не ходитимуть, а чехи не схотять пересрочити візи, доведеться мені вертатися до Болгарії, і тоді вже не знаю, як ми з Вами побачимося. Хіба викличете мене та дошлете і візи, і сербську, і австрійську, бо я вже не зможу їх дістати, та дошлете і коштів на дорогу, бо і їх в мене вже не стане. Вибачте, що пишу Вам се все одверто, що ж маю робити.
Сидю я тим часом тут, але довго і тут сидіти не зможу. Настрій у мене самі можете уявити який, а ще в додачу надворі дощ, вітер і холод.
Міцно цілую та обнімаю Вас. Ваш В. Леонтович