ЛІТЕРАТУРНИЙ ЗБІРНИК «АРҐО»
З того, що сей збірник впорядники нумеровали № 1, можна думати, що вони збираються видавати цілу серію збірників красного письменства. Не знаю, чи се є поновленням старої традиції альманахів, чи і в нашому письменстві витворилися умови, подібні тим, що нахиляють частину російських белетристів обминати місячники та утворювати власні колективні видавництва.
Книжка І «Арґо» невелика, складається переважно з віршів, але вона вийшла меншою, як малося. Велике нещастя цілої України — смерть Лесі Українки — відбилося зосібна і на сьому збірнику. Єсть місце драматичної поеми, яку обіцяла для нього незабутня поетеса, надруковано тільки план її та невеликий, правда, дуже гарний вірш.
Щодо інших віршів збірника, вони замалим чи не всі писані на морські теми і се, здається мені, не було щасливою думкою, щоб у одному збірнику стільки поетів і у стількох віршах виспівували те саме — море. Не знаю, чи так сталося навмисне, чи випадково, через саме назвисько збірника спокусилися всі автори на оброблення сієї теми, але виглядає так, ніби складався іспит і писалися «сочиненія» на загадану тему.
В додачу ми ж не морська нація, тема ся нам не дуже рідна і через се, може, в численних віршах «Арґо» знову і знову надибуємо ми ті самі образи і речення, і се ще згіршує враження. Може, кожен з тих віршів про море справляв би краще враження, якби читався зокрема, а не поспіль з своїми так подібними до його товаришами по збірнику. З-поміж віршів збірника крім згаданого вірша Лесі Українки визначаються поезії Кочубеївни «Втоплений Бог» та Олени Пчілки «Перед морем».
Щодо белетристики, минаючи два невеличких уривки, — Ст. Вершія «Скарб (морська казка)» (знов про море!) і Юрка Яворенка «Листочки з Зевсового щоденника», які нічим не цікаві, маємо в «Арґо» тільки два оповідання: Гр. Г р и г о р е н к а «І чого вони з нього сміються» та Гн. Хоткевича «Смерть поета».
Се є великою приємністю прочитати новий твір Грицька Григорен-ка після так довгої мовчанки автора. Прокидається надія, що шановний автор не відцурався літературної праці, а мовчав лиш припадково. Нове оповідання його відзначається всіма рисами, властивими творчости сього письменника, як її вартостями, так і хибами. Подібно як і іншим оповіданням Григоренка — можна закинути і сьому деяке нехтування формою. Воно проводиться від автора, писане скоріше мов характеристика, ніж як оповідання, нема розмов, мало дії, все викладає автор від себе і згадує лише те, що потрібне для головної його мети — для окреслення обраного ним типу. Та зате тип спостережено цікавий, сим разом сільського ідеаліста, і змальовано відношенням до його селян, окреслено вдачу і психіку героя виразно, стисло, з тверезим розумом і талановито, помітно велике знання селянського побуту і селянської мови. Для ознакомления з життям і настроями нашого села Гр. Григоренко дає чи не найбільше з-поміж сучасних українських белетристів, і ми радо вітаємо його новий виступ на літературну ниву.
Оповідання Хоткевича є цілковитою протилежністю оповідання Григоренка. Оскільки останнє реальне, освітлене критичним поглядом, а психологія дійових осіб у йому природна — людська, остільки оповідання Хоткевича штучне, нереальне, голосливе і покручене. Тему автор узяв з життя далекого краю, де, певно, ніколи не був і, очевидячки, його не знає. Тому вся зовнішня обстанова нереальна, описи природи, яких в оповіданню чи не забагато, неправдиві — неживі (вулкан у Швеції), списані з чиїхсь чужих, і до того з помилками. Психологія героя неприродна і покручена, вчинки нежиттєві, досить, що людина, котра вмирає і така вже слаба, що зомліває скільки разів, скликає до себе друзів, імпровізує перед ними пісні кілька годин уряд, аж поки не вмирає раптом серед їх імпровізацій. Все вигадане!
Треба ще зазначити дуже хитрий спосіб, ужитий автором, щоб, попередивши присуд читачів, звеличать самому свій твір. Автор із захопленням розказує, яке сильне враження справляють на всіх (геть чисто на всіх, і на якогось короля-мецената, і на простих робітників однаково[?!]) пісні його героя, а більша частина оповідання складається з тих пісень, складених, очевидячки, не ким як самим Хоткевичем. Читач мусить після такої рекомендації самого автора читати ті пісні з почуттям здивування та побожности!
