САМОВБИВЕЦЬ
Се було 188* року; я тоді був на третьому курсі московського університету і з своєї хатини в меблірованих горницях на Садовій збирався на останній іспит. Льокай постукавсь до моїх дверей і подав листа. Я глянув на конверта, рука була незнайома, або я бачив її давно та не впізнав. Коли ж я почав читати, першу хвилю я здивувався, але враз дивовижне заступило прикре, неспокійне приголомшення.
Ось що було приписане у тому листі:
Любий друже!
Не здивуй тим, що я Тобі писатиму. Жити мені нема більше рації, я не можу і нехочужити і, мабуть, коли Ти одержиш цього листа, мене вже не буде!.. Однаково! Хіба ж не однаково, коли вмерти, коли перейти у нечут-тя? Але жити? Ух... аж моторошно! Не питайся в мене, як дійшов я до цього переконання, але мене тягне туди... у невідоме... тут усе довкола така нісенітна дрібниця! Прощавай та, якщо здолаєш, будь щасливий... Але, може, я ще зажду... кільки часу; врешті я бажав би ще перед тим побалакати з ким щиро... Ти мені пригадавсь і через те пишу до тебе. Якщо хочеш прибути наздогад, може побачимося, може ні, приїзди швидше.
Твій щирий
Микола П’ятигорець.
З П’ятигорцем ми вчилися у тій самій гімназії і разом, все ж ніколи не були ми близькими друзями; він завше усувався від того гуртка товаришів, до якого належав я. Се були гімназисти, що в їх прокидалися громадські чуття, вони цікавилися громадськими питаннями, силкувалися поширити свої знання, зрозуміти так звані прокляті питання. В ГГятигорця ж був свій окремий гурток приятелів, вони бавилися більше мисливством, танками, часом картами. Проте, Микола був щирий товариш, у змаганнях проти начальства не ховався за іншими, читав більше за всіх своїх приятелів, і ми частенько з ним розмовляли, сперечалися і були собі у досить порядних відносинах.
Тоді я не міг зрозуміти, через віщо П’ятигорець не приставав до нашого гурту. Мене це дивувало, бо я не раз помічав, що й він цікавиться тим, що і ми, що часом нудьгує зі своїми приятелями і не поважає їх, але зараз я певен, що так було через надзвичайно хворобливе самолюбство Миколине. Хоч він і не появляв цього, та був необачно самолюбний хлопець, невідмінно бажав верховодити, і як не міг бути першим у нашому колі, то й притулився до іншого товариства, хоч менше йому цікавого, так слухнянішого.
Так було колись. Минуло вже три роки, як ми роз’їхалися, не бачилися та прецінь і не листувалися; якось тільки, вже близько року, одержав
 я несподівано від нього листа, де писав, що посварився з своїми батьками та відцурався їх, що зчинив так через те ніби, бо вони страшенні деспоти, не дають йому жити так, як вважає обов’язковим і таке далі, але самої оказії, з якої сталася та розрада, не визначав, а бідкався тільки, як тяжко достанеться йому, розпещеному змалку, стати на власні ноги та, не скінчивши вчення, самому заробляти.
Пам’ятаю, той лист здивував мене дуже. Я трохи знав П’ятигорце-вих батьків, та й був певний, що у запалі він вимальовує їх загостро. Був він в їх єдиний та дуже укоханий син, старі були люди не злі і не дуже твердої вдачі, то й такого тягаря на сина не ладні були покласти. Певно, гадав я, уся річ в тім, що вони не однаково з сином розуміють життя, а бажали б, щоб дитина їх мала ті ж погляди і відповідне поводження. Се може бути і дуже неприємно, але ж трапляється чи не у кожній родині, і стати на свойому щодо обов’язків та розумового життя Миколі можна б, і не обтяжуючи старости своїх батьків невимовно тяжким лихом розради з дитиною.
Так само я і відписав тоді П’ятигорцеві.
Незабаром одержав відповідь, дякував мені з запалом за мою пораду, писав, що ніхто так по правді не глянув на справу і не казав йому; писав, що помирився з батьками і щасливий від того.
Листування наше тоді ж увірвалося, але минув рік і нараз я одержав той нещасливий лист, що тримав його в руках.
Лист той надійшов з Чернігівщини, де був маєток Миколиного батька. Повіз на південь відходив з Москви аж ввечері. Йдучи на іспит, я забіг до університетської канцелярії та попрохав виготовити мені «од-пуск» того самого дня. Коли, шукаючи поради, я показав одному приятелеві П’ятигорців лист, той лише засміявся.
— Майте спокій! Не застрілиться, ані отруїться.
Таке відношення так прикро вразило мене, що я й не відповів приятелеві, та вже ні в кого більше не шукав поради... Правду мовити, я таки і сам сподівався, що усе минеться гаразд, але йшлося ж про людське життя.
Ввечері я вже рушив на південь. Досталося їхати прецінь дві доби залізницею та ще верстов з тридцять кіньми. У дорозі я поводився та й почував себе так, ніби я зовсім заспокоївся, ніби я був певний, що Миколі нічого не станеться, а проте я чув безупинно ввесь час, ніби десь на другому плані моєї свідомости, наче на варті, стоїть неспокійне питання, чи побачу ще я Миколу, чи зможу заспокоїти і вирятувати його.
На маленькій станції, з якої треба було їхати кіньми, повіз перестоював тільки дві хвилини; фурманів там не було, і я заледве знайшов чоловіка, що погодивсь доправити мене до П’ятигорців повожчиною па-рокінь. Хутір їх стояв у лісовій стороні, усю дорогу довелося їхати
пісками, лісом, коненята ледве тюпичили. Мені, мешканцеві степової країни, з роду не доводилося стільки бачити, такий час перебувати в лісі. Повз мене переходили по черзі тихі темні і вогкі пущі, яскраво осяяні, радісно-зелені прогайловини, часом з якогось високого сугорба суворі і могутні широкі лісові краєвиди: перед очима розстилалася безкрая лісова далечінь, дедалі темніша і темніша, аж чорно-синя на обрії, і бачилося, як ліс, наче якась поява, звивається по горбках і пагорбках і вигинається своєю кострубатою шпилястою спиною, спускаючись у долини, ось здіймаючись на узгір’я. Незвиклі враження лісових круговидів спочатку переймали мене, та трохи згодом я вже втомився ними, мені робилося смутно в лісі, а вже надто як набігала і застилала сонце хмарка, а вітрець кужелив зелені лісові шати, повертаючи листя вгору спіднім боком, коли дерева робилися не ясно-зелені, а сіруваті та розкуйовджені. Думки дедалі частіше та болісніше оберталися туди, куди я їхав: чи побачу ж, чи ще живий? Що, як спізнюся, може, на саму маленьку хвилю спізнюся? І мені уявлялися обличчя старих П’ятигорців, їх неосяяне горе, стіл у залі засланий білою скатіркою, воскові свічки блимають серед дня, жовте сяйво їх, наче три маленькі плями у повітрі, на столі холодне, вощаного кольору тіло, що було колись Миколою, на лобі патьок застиглої крови, пасмо волосся присохло до нього... чути гугнявить дячок, з п’ять бабів позіхають та сякаються у кутку, — поприходили доглядати душі.
—	Чи далеко ще?
—	Зараз повернемо понад ставом, то вже П’ятигорців став, там що добрячий... далі через греблю та й у двір.
В мене аж серце затіпалося.
Залисніло широке плесо. Машталір гукнув на коні; ми побігли швидше і звернули на греблю, густо всаджену високими вербами. Нижче греблі стояв вже покинутий та похилений вишняк з обскубаною очеретяною стріхою, ціла зграя горобців весело цвірінькали та метушилися на ній. На тім боці біліли мазані, повкривані очеретом повітки, горниці, кухні, — то була оселя П’ятигорців.
—	Панич дома? — спитався я стурбовано в дівчини, що відчинила мені двері.
—	Дома, зараз вийдуть.
Я трохи заспокоївся.
—	А старі пани?
—	Та й старі дома: пан десь у лісі, а пані на вгороді.
На кілька хвиль я лишився сам у залі.
Се була звичайна заля, які трапляються по горницях старосвітських українських панів середньої заможности — не дуже велика, на три невеликих вікна з одного боку і три з другого. Канапка, стіл біля неї та
декілька креолів з червоного дерева під однією стінкою, старе фортепія-но біля другої, коло дверей у дальші покої, — воно трохи припало пилом та, мабуть, і не відчинялося з того часу, як господарка була ще панночкою; поміж вікнами дзеркала такі, що рамців в їх більше як скла, попід ними столи до карт, решта гнуті віденські ослонці та й все.
Трохи згодом увійшов Микола, але не хапаючись і не дуже зраділий, скоріше навпаки. Очі йому не дивилися на мене, а все уникали, проворно та нервово бігаючи низом. Та я не міг помітити того, бо побачивши, що лівиця була йому підчеплена рушником, так і прикипів до неї очима. Півхвилі я був певний, що тільки випадком бачу його живим, що тільки випадком щось не дало йому себе стратити.
Ми почоломкалися.
— Що се в тебе?
— Ат, нічого, так... — не схотів він казати.
— Голубе! Що тобі?.. — почав був я про його лист.
Микола помітив се і захватався.
— Ні, не зараз, не зараз, потім, як підемо кудись з дому... Ходім, коли хоч, приберися з дороги, — перехопив він мене. — Я не хочу, щоб чули, — додав пошепки.
Ми пішли до його у хату.
Після прибирання треба було поновити знайомство зі старими П’я-тигорцями. Після того незабаром покликано нас до обіду; П’ятигорці обідали рано, се була тільки перша година; по обіді ще пили чай. Тим часом Микола десь задівся, мати його теж вийшла, і я лишився вдвох з старим. Чогось я був певний, та й сам Микола, не схотівши балакати у горницях, примусив мене так думати, що він не бідкався батькам на свою скруту, не появляв їм своїх замірів. Отож силкувавсь я провадити звичайну дріб’язкову розмову, аби потаїти, навіщо приїхав; казав, між іншим, що були ми з Миколою приятелі, та й схотілося мені його перевідати.
—	А хіба він не писав вам... не кликав?
—	Ні, — нерішучо відповів я.
—	А я гадав... та в усякім разі се велике щастя, що ви нагодилися.
Я глянув на його вивіряюче.
—	І за віщо таке лихо причепилося Миколі? — сказав він зрушено. — Бог знав, що з ним чинити, одно сумує, нудиться, каже ніпощо жити, нахваляється заподіяти собі смерть. — Старий вимовляв через силу, голос не слухався його, тремтів, уривався.
—	Чи то ж може статися... Не журіться, Микола молодий хлопець, воно минеться... — запитався був я заспокоїти старого.
—	А хто знає... Я нічого не розумію, не допойму, що він і за людина така! В усіх діти як діти; наш торік був з нами зовсім посварився, так, з
доброго дива... Ну помирили якось, раділи, тепер знов отеє лихо! Не вгадаю, що й робити, як і рятувати?.. Вже я за себе не кажу, буде як буде, на все Божа воля, а мати? Що з бідною матір’ю робиться?.. — і сльози замружилися на очах у старого. — А Миколі те наче іграшки, задінеться десь у лісі на цілісінький день, а то стрільне зненацька біля самих горниць. Мати плаче, біжить, шукає, а він несе якусь пташку, або і так іде, ще й сердиться, щоб не шукали, а як його не шукати?.. Ет! Та й годі! — махнув рукою і відвернувся старий, щоб сховати сльози. — Чи то його вчення так звело? Важке йому було занадто, чи що? Якби знав, краще б не вчив так багато...
—	Чом же ви не відберете в його рушниці? — вихопилося в мене.
—	Що бо ви! Хіба він пристане на те? Хіба попустить!? Мати якось хотіла в його випрохати, скілько того крику було! Наказав нам тоді, що ми не даємо йому жити у світі, що ми тільки про себе і дбаємо. А якби ж то здумали силою не дати?
Я хотів відказати, що Микола недужий, що насильство супроти його, для його ж рятунку, не буде гріхом, є навіть обов’язком.
Та старий, наче вгадав мою думку, додав:
—	А проте, що б помоглося, якби ви відібрали? Міг би втопитися, завіситися, отруїтися, нарешті покинув би нас, десь задівся б та й заподіяв би собі... що надумав, ми б і не знали.
—	А то що йому з рукою? — спитав я після кілька хвиль важкої мовчанки.
—	Ет! Нічого. Схопилася тут на селі пожежа, так, невелика, кинувся гасити, наче зрадів, у саме полум’я, хоч і потреби не було жодної, було кому гасити і без нього, ну трохи вдарило йому по руці бантиною, ні навіщо було і глянути... Та зав’язавсь. Вже й загоїлося, а він і досі носиться з тією вавкою. — Старому, знати, неприємно було про се розказувати, він був незадоволений з сина.
Ось раптом десь близько полихнув вибух рушницею; луна покотилася лісом і, розбиваючись, відгукувалася знов і знов в багатьох місцях, страхаючи нас.
Пополотнілий, порвався з місця Миколин батько, зробив два кроки на гук, але враз завагався і знов повернувся до свого ослонця. Спідня губа йому тремтіла, він силкувався примусити себе сісти, та не сідав, а стурбовано топтався.
Я схопився теж.
—	Певно, се так щось... стривайте, я зараз його покличу... — зовсім не в лад, ще дужче занепокоюючи старого, промовив я, захватавшись, і кинувся у гущавину, відкіля почувся вибух.
—	Миколо! Гей, Миколо! — гукнув я.
Жодної відповіді.
— Миколо, йди сюди, мені тебе пильно треба! Що се ти мене покинув самого? — додав я ще сердито. — Йди сюди!
— Зараз! — почувся зблизька незадоволений голос, і за хвилю з кущів вийшов Микола. Очі бігали йому врозтіч, на виду позначався занудже-ний вираз.
— Що тобі? — спитав він.
Батько його, що досі, продираючись між кущами, поспішався за мною занадто прудко на свої роки, побачивши Миколу, пішов мовчки, мов його й не обходило, але я бачив, що він був роздратований.
Ми з Миколою подалися лісом. Я мовчав кілька часу, збентежений думками про те, що діється та й може ще статися у сій оселі. Самовбивство! Скільки за сією найстрашнішою з-поміж усіх подій людських незно-симого горя, важкого, безмірного! Уявіть бездольну людину, що перед нею встає як страшний рятунок сама тільки смерть! Уявіть ту людину! Смерть для неї не радість, вона любить життя і рада б, вдатна б жити повно, радісно, вона чуло уявляє собі, яким лихом, яким невгасимим жалем поб’є своїх близьких, і журиться, і побивається за ними. До останнього змагається вона проти смерти, поки змарніла у боротьбі воля ще здолає змагатися, тоді навіть, коли вже, зломлена, вона ледве порскається наостанці... Та горе давить не попускаючи, воля завмирає, гасне, і страшний кінець робиться неминучий, конечний. Яке страхіття таке життя, така смерть! Який докір з їх на віки, може і незароблений, та не менше тяжкий для тих, що попустили, не вирятували, або не вміли вирятувати!..
Я їхав до Миколи на таке саме лихо, присягаючись щиро покласти всі сили, щоб порятувати його. Надія, що здолаю зробити се, часом несміливо відживала, часом завмирала, боляче торгаючи всю мою істоту. Та тепер, коли я побачив Миколу, довідався дещо про його життя та поводження, мені впадало на думку, що його замір не є наслідком лиха, але нервової болісти, і через те я чув себе зовсім знесиленим... Лихо людське ще, може, можна за довгий час пригасити любов’ю, спочуттям, печалованням; для нервово недужого потрібні, навпаки, суворе поводження, глузування, треба придушити недужу волю, висміяти непевні заміри... Яка ж потрібна до того твердість, суворість вдачі, яка відповідальність, коли такі недужі так легко здаються здоровими...
Усі сі гадки знов заколотилися мені в голові останньої хвилі перед розмовою... Почати її так чи інакше, від цього залежатиме, може, кінець... життя людське! Я думав, думав, і коли почав балакати, ще і за мить не знав, що казатиму. Нічого не вигадувалося, і врешті у схвильованій голові лишилася одна думка: час вже, час, треба щось казати, треба вдавати спокійнішого.
—	Ну, голубе, що тобі, яке в тебе лихо?
—	Якого ще тобі лиха треба? — спитав Микола гостро.
Я пильно глянув на нього.
—	Ти ж писав про свій замір... непевний. Відкіля ж він з’явився 6, якби не було лиха.
—	А хіба само життя не досить велике лихо?
—	Слухай! Не мороч ні себе, ні мене! Коли в тебе нема якогось справді страшного лиха, так нема і скілько-будь (не кажу цілком, бо цілком сего нічим не виправдиш) виправдуючої причини до самогубства. Зглянься хоч на своїх батьків, хіба не бачиш, що з ними робиться? — Я сам не помітив, як в мене почувсь відголос роздратова-ности.
Микола почув його і визвірився на мене.
—	Так я не буду з тобою балакати! — сказав він гостро. — В мене болить душа, а ти замість відповідно пожалувати (так, я кажу се слово, бо вимагаю в тебе саме жалощів), налазиш з уразливим гриманням! Ти не хочеш, чи не вмієш відчути чужому настроєві.
—	Але щоб я міг тобі відчувати, або хоч тебе розуміти, мусів би ти попереду появити, що саме тебе гнітить, а ти натомість туманиш тільки мене, як і усіх, своєю захованою, незрозумілою тугою.
—	От ще заходився б виявляти, що мене так тяжко болить, тим, що не можуть мене зрозуміти. Я сподівався, виглядав тебе, але бачу і ти, як і усі, невдатен до того.
Бачачи, що розмова наша складається негаразд, я перемовчав трохи і почав знову:
—	Чи ти думав гаразд, який то страшенно прикрий кінець?
—	Так, прикрий, та ще й страшенно? — спитав Микола глузуючи.
—	Авжеж, прикрий! Насамперед для тих, хто тебе любить та до кого маєш обов’язки, прикрий для громади, і не через те одно, що вона стратить з тобою робітника, якого виховувала, а через те найбільше, що серед нервових людей твій вчинок розноситиме пошесть байдужности до життя. Нарешті, прикрий та некорисний і для тебе. Вмерти і так доведеться і тобі, як усім, зарано.
—	Ну, громада мене не обходить і трішечки, обов’язки мені обридли гірше гіркої редьки, а жити так, як живеться, як усі, я не можу.
Я аж спинився з дивовижі, почувши ту відповідь, і тільки й вгадав спитати:
—	Як саме?
—	Не можу жити от тим життям, яким живуть усі: дріб’язковим, безколірним, без простору, без гострого хвилювання серця, нудячись над кожною копійчиною, трусячись кожного вільного руху — і то і перед урядом, і перед судом громади, і перед власним сумлінням, що, мов та короста, воно вчепилося і ніяк не відчепишся від нього...
—	І сумління у ту гущу?
—	Авжеж! Чи не видно тобі, що се найтяжчі кайдани на нашу волю, що через його ми не вільні скористуватися ні одними справді придатними до щастя радощами, можливими для людей.
—	Наприклад?
—	Наприклад, я хочу кохання справдішнього, захоплюючого, та й такого, щоб не нависало воно гирею на ввесь вік, а щоб його як дістати, так і покинути було легко, та думка, що се нечесно, труїть мені його радощі. Наприклад, ще я прагну якихсь цікавих пригод і обставин, от якоїсь страшної війни абощо, щоб серед їх кипіло життя, зринали палкі необмірковані почуття та повставали величні події, а прокляте сумління затруює та знесилює мою волю думкою, що війна та й усі мої мрії неморальні, бо комусь шкодять, неначе се мусить мене обходити! Я хочу розкошів, можности, і цього досить вже, щоб мав на них право, а сумління, виховане в рабських почуттях до громади, спиняє, не дає мені пе-ренятись сею свідомістю. Де ж та воля, де ж та поезія життя? Та ось тобі краще приклад. Глянь на сі дві могили, вони свідки того, як колись жили, як варто було б жити, та як зараз вже жити не можна.
Ми стояли під той час на маленькій прогайловині біля ставу, оточеній високим довічним лісом. Біля самого берега на ній здіймалися двоє високих буртів, відрізняючись від яскравої зелені довкола посохлою тирсою, між якою подекуди сірілися попелясті лисиння. На них саме й показував Микола. Я глянув з цікавістю на цих, як казав він, свідків давнього поетичного життя, та вони нічим не задовольнили її, стояли собі як звичайні бурти з колишніх буд або гут.
—	Знаєш, які це могили? — додав Микола таємничим підкреслюючим голосом. — Тут колись за царя Олексія чи за царя Хведора мій давній предок виробляв мідяні фальшиві гроші. Тут у лісах, що були тоді справдешніми нетрями, а не нікчемними лаштунками, як зараз, сидів він на міцному корені, лив собі гроші на свій пожиток, бо мав до того охоту, ганьбуючи усі накази, усякі погрози. А грозилися йому не абичим. Були б дістали живого, залили б пельку розтопленою міддю. Недалеко звідси, верстов з п’ять, є на горі городище, ловка була колись містина, а зараз перевелась на ніщо! Там завше переховувався предок з челядниками під час напасти. Мав там гармати, порох і відбивався від нападу. Нарешті його таки встрілено, та товариство відбилося, і зять його ще кілька років провадив ту ж справу, поки і по наших місцях не скручено волю та діяльність поодинокої людини!..
—	Зрозуміти гаразд, чого тобі треба, не можу, — перепинив я Миколу, — та коли щось розумію, тобі бракує в житті поезії почуття та подій, чогось незвичайного, нещоденного. Чом би і не так? Та ти вдаєшся за ними не туди, куди треба. Розкіш, кохання — не на всякого долю і від людської волі не залежні. До того кохання більшости, розкіш прецінь усім набрида і не можуть надовго бути окрасою життя, та й поезії в їх зовсім не так вже багато. Поезія розбою, війни, ще чогось, чого і сам ти не можеш уявити собі, — все те пурнуло у минулі часи. А вже коли вважаєш поезію у боротьбі та завзяттю, так сучасна суспільна боротьба може захоплювати цілком і потребує і величі духу, і міцних волі та почуттів!
—	Даруй, будь ласка! Чув і чув, нудно вже слухати.
—	Певно ж, і війна, і розбій не можуть бути для тебе метою самі, а чарують своїми обставинами, завзятістю, небезпечністю. Отож і мусиш суспільну боротьбу цінити хоч рівно з ними.
Мені здалося, Микола мов осміхнувся. Мабуть, одну мить він не здолав стриматися, побачивши нелогічність своєї відповіді. Та враз він, насупившись, відказав:
—	Ото ще нікчемна звичка все, мов в аптеці, рахувати на міру та на вагу, розмірковувати і розкопувати все розумом навпаки почуттю. Ну скажи, що справді страшного, що поетичного лишилося в сучасних не-безпечностях?!
—	Чого ж тобі треба? — відказав я, мимоволі всміхаючись. — Шільйонського замку з Байрона, в’язничної східної ями з верещагі-новських малюнків або розтопленої міді з пригод твого предка? Май на увазі, вони гарні тільки по допису...
—	Ні, таки справді гарні, чаруючі! Тільки такі страхіття, а не бліді сьогочасні, я б і міг перетерпіти. Вони бадьорили б серце, надавали б натхнення красою...
—	Натхнення те витхнулося б. Та вже коли се тобі не до вподоби, у сучасному житті є і інші джерела поезії для людей більше сумирної вдачі.
—	Які се?! — дражливо спитав Микола, роздратований тим, що я мов би вважаю його за сумирну людину.
—	Та хоч наука, письменство, хіба в їх?.. — почав був я, та Микола не дав мені скінчити.
—	От мені смішно з отсих повчаючих простосердостів, так само дурних, як колишнє святобожство! — гримнув він. — Що мені з твоєї науки? Яка може бути краса у цьому засмічуванню пам’яті нікчемними дрібницями? Радощі науки, то бліді відблиски радощів дійсного життя. В тих, хто бавиться нею, вона відбирає і сили, і хіть, і час, щоб користуватися справжнім життям, справжнім щастям!.. Се якась забавка для тихобожевільних, не для діяльних людей. А нарешті сучасна наука не має в собі нічого принадного, жодної краси, вона ще нищить красу давніх людських мрій!
Се вже і я розсердився.
—	А коли ти боїшся громадської діяльности, лінуєшся працювати наукою, так не вигадуй витребеньок, а живи хоч життям звичайної, порядної людини. Се теж поважне життя, і поважні люди, якщо вони
розуміють і виконують свої обов’язки, живуть чесно, роблять корисне діло. Нічого у такому житті нема сороміцького і ще воно досить хороше, щоб не міняти його на смерть.
—	Ах, ти зовсім не розумієш тієї драми, що гнітить мене, — докірливо, але лагідно відказав Микола. — Ти не розумієш, що то за страшенна розпука, — враз зняв він високо голос, — коли маєш стільки жадання, а чуєш таку несилу, коли серце бентежить неоглядна жага, а ніяк її вдовольнити!..
—	Пробач мені, мабуть нема тієї жаги, коли ти не клопочешся її вдовольнити.
—	Так?! — скрикнув Микола. — Але чим, як її вдовольняти, коли нема жадної вартої мети, а сама людина є якоюсь безсилою, нікчемною іграшкою, чи природи, чи Бога, чи ще когось! От тільки часом здається, — додав він за хвилю, — що, може б, якась далека подорож могла ще трохи мене потішити... Заведено, не у західні держави (що там може бути цікаво?), а у дикі краї, щоб натерпітись невигодностей, небезпеч-ностей, визволятися з їх, ставати віч-на-віч з хижими звірами тощо...
—	І на що придалась би ота твоя подорож, коли ти нехтуватимеш наукою і не придбаєш знання? З неї можлива була б єдина користь — збирання відомостей про природу і людей, а навмання чи те ж можна робити?
П’ятигорець невтішно сіпнувся.
—	Бач, яка я, справді, ні до чого не вдатна людина... Ні, не так! Невдатний я тільки до сучасного життя, між сучасних людей та обставин. Та однаково ні обставин, ні людей змінити не можна, і все се доводить ще більше, що рішенець мій конечний!
—	Се зовсім того не доводить, а доводить тільки, що тобі треба покинути химери, розуміти життя, яке воно є, та знати, що праця є єдиною утіхою для людей.
—	Годі! — мовив Микола уривчасто, — поїдьмо краще гуляти на човні.
Понад вершиною ставу розрісся густий ліс, вершина та заверталася коліном, переходячи у вузенький потік, що простягся довгою стежкою, наче маленька тиховодна річка; дедалі він вужчав, переводився на широку водяну канаву, що попід берегом вросла яскраво-зеленими болотяними рослинами, а стрімке дерево, як двоє мурів, високо гналося з боків, сплітаючись угорі прозорчастими луками. Веселе проміння так і прискало через найдрібніші щілинки поміж листям, а й саме листя ясно світилося зеленим сяйвом, мов горіло всередині зеленим вогнем. Микола з усієї сили налягав на весла, човен прудко біг поміж зачарованими тихими зеленими нетрями. Серед глибокої тиші часом тільки здорові жаби, злякавшись несподіваного гостя, важко шльопалися з берега у воду, та якась пташина, пурхаючи поперед нами, торочила невгаваючи
 свою нештучну, куценьку пісню, немов допитуючи, хто ми і навіщо сюди забилися...
А Микола немов забув про свій смуток і почав весело розмовляти про всячину, не згадуючи ні про мету життя, ні про смерть, ні про самовбивство.
Ми й не помітили, як рів зробився зовсім вузький, весла почали черкатися об береги, а човен часом доставав землі. їхати далі було незручно.
—	Треба повертати, — завважив я.
—	Зажди, проїдемо ще трохи далі.
Та незабаром ми вже нездужали тягти човна, а рів зробився такий вузький, що ніяк було і звернутися.
—	Що ж ти нараяв? — засміявся я. — Самі ми достанемось додому і пішки, але як видобудемо звідси човна?
На відповідь Микола скочив на берег і, вхопивши човна за ніс, намагався повернути його на руках, не давши мені ні оглянутися, ані встати.
—	Що ти?! — порвався був я допомогти або хоч полегшити йому роботу, та се годі було зробити. Він вже так високо зняв перед човна, що я мусів тільки глядіти, аби не плюхнутися у воду. Фізично П’ятиго-рець був досить дужий, а проте я не сподівався в його такої сили, бо, хоч, напружившись, і зачервонівся (звичайний колір обличчя був йому попелястий) — а таки зробив, що хотів.
Коли після того глянув я на Миколу, на усій його постаті позначалося стільки, хоч захованих, задоволення та погорди, аж в мене мимоволі прокинулася думка, чи не навмисне для сієї гімнастики запроторився він сюди. Та враз мені зробилося смішно з моєї вигадки та здалася вона нісенітна.
Вже перед кінцем сьомої години поверталися ми до дворища. Сонце стояло ще високо, та проміння падало вже косинею, визолочуючи приємними відблисками увесь краєвид до найдрібнішої комашки на стеблинах високої трави. Микола пристав до берега трохи не там, звідки ми взяли човна, і повів мене вузенькою стежкою поміж густими та високими бур’янами.
—	Стережись! Тут часом трапляються гадюки, — завважив він і, наздогнавши мене, подався вперед, неначе щоб обороняти мене, дарма що в мене був ціпок з залізним заступцем.
За хвилю він раптово обернувся та, не даючи схаменутися, штовхнув мене назад, вихопив в мене з рук ціпок та, прошепотівши «Гадюки!», сам кинувся наперед.
Справді, дві досить здорові чорні гадюки, знявши вгору свої голівки і не попускаючи з нас своїх ворожих, жовтих, з металічним відблиском очей, тікали з стежки. Микола, ввесь нахилившись наперед та відсовуючи назад ноги, аж я здивувався, як він не впав, кинувся до їх,
поперерубував одну і другу та залюбки покришивши їм голівки, зняв ще тріпочучих гадюк на заступець та й повикидав у бур’ян.
Знов майнула мені думка, чи не навмисне для сієї боротьби з гадюками повів мене сюдою Микола. Може, він уявляв собі, засміявся я нишком, нібито він у пущах середньої Африки поборює удави, і щось ця думка тепер вже не здалася мені такою чудною та нісенітною.
Поки перебував я в П’ятигорців, ми з Миколою з ранку і до вечора никали по лісах, він з рушницею про случай, чи не набіжить якої дичини, я голіруч. Зразу днів двоє-троє він ще частенько замислювався, вид йому темнів, на лобі стягалися грубі зморшки, ніздрі роздималися, потуманілі, наче вилинялі, очі метлялися, мов миша по пастці. Кожен раз, спостерігши в його той вираз, я дожидався прикрої розмови, і, справді, після кількох хвиль такого задуму Микола завше заводив про самовбивство. Кожен раз я починав з ним змагатися з найщирішими жалощами та спочуттям, силкуючись здобути у ньому замислювання до життя, та вкінці він мене роздратовував, і часом наша розмова робилася гострою.
Та дедалі все частіше впадало мені на думку, що за життя Миколине можна бути спокійним, що він просто хорує тою нервовою хворобою, яка тягне недужих звертати на себе людську увагу та лякати людей. А й Миколі, мабуть, чи обридли наші розмови, чи він почував себе зі мною ніяково, тільки все рідше звертався він до теми про самовбивство. Часом здавалося навіть, що Миколі обридло вже сумування, що його пориває до веселощів, і він лише мене соромиться дати собі з тим волю.
Микола, мабуть, бачив се й сам, бо завважив потрібним з’ясувати мені ту зміну, що я міг у йому помітити.
—	Знаєш, — обізвався він якось, — я сам не розумію, як можу іноді так сміятися, вдавати такого веселого, коли рівночасно, ані на хвилю не відступаючи, панує наді мною скажена скрута, а страшний, хоч жаданий, кінець заглядає у очі? Мене се дратує! Се якась нікчемність вдачі.
—	А направду тобі треба б хіба радіти, що почуваєшся краще. Час вже тобі покинути отсі нікчемні довбання у собі, з нікчемними думками про смерть! Ти ж бо й сам виразно чуєш красу життя, та й як можна не відчувати її? Поглянь навкруги...
Місцевість довкола справді була на замиловання. Була дев’ята година ранку. Небо, яскраве, блакитне, прозоре, мов перемите, глибоке і веселе, манило очі. Тільки двоє чи троє маленьких білих хмарок неначе полоскалися у йому і, мов замліваючи від жаги, розпускалися у блакиті. Ми стояли на прогайловині серед молодого та буйного лісу, пишно вбраного лапатим листям. Висока трава у пояс, уся всипана барвиста -
ми квітами, слалася, мов килим. Над осяяну середину прогайловини, гонячись за метеликом, злетіла якась мила пташина, промінь грав біля неї, і у прозорчастому повітрі виразно відрізнялася найменша цятка на її пірцях, видко було, як крильця метелика бринять кольорами веселки.
Кажучи свою останню пораду, я був справді зачарований, та й не помітив, яке враження зробила вона на Миколу, а Микола, страшенно роздратований на те, що я спостеріг у ньому зачаровання життям, вигукнув заклятовано:
—	Добра порада облишити те, що є наслідок усього мого почуття, усього мого розуміння! Але як можу зробитися чимсь, що я не є?! Мене дивує твоя сліпота. Сам ти остільки сліпий, що вдатен милуватися усім отим дрантям, то й милуйсь та не начіпай своє нерозуміння іншим! — І раптово схопивши рушницю, він вибухнув на пташину. Безсило згорнулися її крильця, тріпонулися ще раз, вдруге і, чи то так здалося, з таким виглядом, мов скаржилася на кривду, вона впала у траву.
Микола був порвався за нею, але враз спинився.
—	Навіщо я се зробив? — промовив він докірливо, наче сам до себе. Я глянув на його здивовано.
—	Така мізерна, нікчемна вдача! Навіщо і за віщо вбив я отсю пташину; вона, мабуть, так хотіла б жити; мені тепер шкода її, сором свого вчин-ка... А се знов мізерність! Пощо маю соромитися, жаліти? Се знов доводить нікчемність вдачі!..
Я нічого не відповів. Тільки і мені, і Миколі почувалося тут ніяково, і хМИ поспішилися рушити далі.
Днів двоє перегодом я подався од П’ятигорців. Я бачив, що мушу вже їхати. Микола значно позбувся сумного настрою, мимоволі його обгортали веселощі, бажання жити. Моя присутність тільки перешкоджала йому цілком перейнятися ними, бо він навмисне розпалював свою вже захлялу тугу, аби не видатися чудним. Я вже сливе був певний, що він не зробить собі нічого лихого, та для певности ще примусив його поменитися, що буде мені писати та що покличе мене, якщо знов посядуть його лихі думки. Він обіцяв, але не дуже запрохував мене заждати в його надалі, скоріше був радий, що їду.
Якийсь час ми справді листувалися, та нам ні за віщо було писати одно до одного, або було якось ніяково. Для мене писати Миколі завше був тяжкий обов’язок, я мусів вигадувати, чим би сповнити листа. Те саме позначалося і на Миколиних відповідях. Дедалі наші листи спізнялися, надходили рідше; нарешті, не знаю як, листування перервалося.
Після того мені не довелося бачитися з Миколою, чув тільки за його, що він одержав після далекого родича дуже велику спадщину, на яку ніколи не сподівався, та й оселився у великому місті.
Нещодавно вже, їдучи залізницею, стрівся я з одним товаришем з гімназії, розбалакалися, почали згадувати товариство, хто кого бачив, що поробляють, згадали і П’ятигорця.
— А! — засміявся товариш, — сього часто бачу, мешкаємо в одному місті.
— Що, як він зараз, не сумує, не нудить світом?
— Сплоха не вгадаєш. Веселий він не веселий, та й не смутний, так собі, але гірше...
— Що таке?
— Та що ж. Ти знаєш, Микола зараз дуже пишний пан, живе у великих розкошах, нічого не робить, та се ще байдуже б, річ світова; гірше вже трохи, що в його занадто чудасій, і то у всячині: в поводженню, у вбранню, в установі хатній, так наприклад, його кабінет ввесь втягнутий чорним сукном; на одній стіні, навкося, нерівним, химерно закрю-ченим письмом виписано золотом: «Мані факел фарес». На стільці, завішеному чорним оксамитом, покладені череп та дві кістки людські, от як малюють на іконах Марії Магдалини; сич, напевне, не живий, бо живий здох би в тій хаті з самого смутку, чатує над дверима; усі меблі, хоч їх небагато, маленькі, декадентського строю, такому цибатому, як Микола, достається моститися на їх, як сороці на тину, так же се мусить, мабуть, щось виявляти і має якесь таємне значення. Темрява у хаті така, аж очі болять, і се кабінет. По інших хатах ще інші химери, якісь бліді, мов не живі, а воскові печерні рослини, скрізь вилинялі кольори, чудні малюнки, не вгадаєш, що на них і намальовано; в обста-нові нагадує щось майстерню алхіміка, щось вакхічні гульбища, щось чарівництво і таке інше. Але хай би вже й так, та от що найгірше: Микола пустився в письменство...
—	Ну, що ж тут поганого?..
—	Ет, здавалося б, що? Але глянь, маю від нього гостинця, — і товариш витяг з сакви невелику книжку з дуже товстого, смутно-бузкового кольору паперу. На обгортці намальовано якісь руїни. Довкола, навіть, здавалося, поверх їх, вода. Поза руїнами вона збігається з хмарами. Між хмарами місяць. Збоку, зараз коло його, наче грається ним, уся осяяна промінням, якась руда дражливо вродлива чарівниця; через серпанкове вбрання знадливо світиться усе її тіло. На руїнах подекуди блищить місячне сяйво. На осяяних місцях посідали, як москалі вряд, сич, людина з блідим обличчям та заплющеними очима і чорт. З води тягнуться якісь химерні, поплутані карчі, і не вгадаєш, чи то карчі чи лоскотарки... Нижче малюнка надруковано: «Поезії М. П’ятигорця». Я розгорнув сторону навмання, щось писалося про бузкової масти руки, про те, що хтось, невідомо хто, пише згуками по темряві, про те, що автор не розуміє, чи він на землі, йому здається, ніби
то якась мішанина фарб, якась хвилююча осередність, ще щось миготить, топчеться, рухається, але як, де, куди, ніхто не знає. Я запитався читати з кінця вгору; читалося так само плавко, розумілося так само негаразд. Я перегорнув кілька сторін: на одній картці був видрукова-ний здоровенний, але цілком самотній знак питання; ще через кілька сторін на одній одним одна стрічка:
«О, моє чудове змарніле рбличчя! Милуюся твоїми сніговими бли-щами».
Ще одна картка поруч була вся закраплена точками.
—	Правда, так віршувати неважко? — спитав регочучись приятель.
Мені зробилося сумно. Я згадав Миколу молодим; мені уявився він виразно з усім, що було у йому доброго тоді, здалося таким можливим, щоб з Миколи виробився справді добрий корисний робітник, не такий чудасія, за якого я чув. Пригадалося мені, як його хворе, надзвичайне самолюбство крутило і перевертало ним і його вчинками... Пригадалося, як я їздив рятувати його від самовбивства і... раптом впало на думку, що те, що я чую за його, є також самовбивство, не фізичне, правда, так моральне. Од сієї думки зробилося ще сумніше. «Так і я не вирятував його», — майнуло мені в голові, і я відповів приятелеві на його запитання зовсім не в лад:
—	Микола таки доправив свого та скінчив самовбивством. 