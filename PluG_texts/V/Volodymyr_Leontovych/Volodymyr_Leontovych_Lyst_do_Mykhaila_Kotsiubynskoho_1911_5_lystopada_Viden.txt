Дорогий Михайле Михайловичу!
Пишу Вам оце з Відня. Приїхав сьогодні сюди вранці і догнав тут свого спутника др. Дейча з Києва, який іде до Ментона (себто до Мілана
їдемо разом). Він бажає виїхати звідси позавтрому вранці, а позаяк мені через незнання мови самому їхати досить важко навіть тут, а у Італії буде, мабуть, ще гірше, то і я хоч би і хотів затриматися тут трохи довше, мушу вже рушати з ним разом. Таким чином позавтрього (25) вранці виїду звідси до Венеції, де спинимося на один день (26), а 27 вранці вирушимо на Мілан. У Мілані спинюся, думка звідти проїхати на озеро — знов повернутися до Мілана, а звідти через Флоренцію поїду до Рима, де сподіваюся нагнати Євгена Адольф[овича] Ганейзера, котрий зараз там пробуває.
А як же Ви, дорогий Михайле Михайловичу, чи скоро виїдете і де можна сподіватися, що мене наженете. Як би я хотів скоріше їхати з Вами, щоб довший час бути з Вами, більше наговоритися. Хочу тут запитатися, як трохи одпочину, щось знов писати, хотів би з Вами за те порадитися і теми свої обміркувати, хотів би і так ділитися з Вами думками та враженнями, так сподіваюсь дістати од Вас рівноваги і почуття краси життя (мимо всіх його хиб), якого мені так бракує.
Певен, що з Вами, може, одживу, може, знайду той світогляд, який дасть охоту і силу до праці та посуне мене з мертвої точки, на якій захряс. Ця подорож для мене не просто подорож, се буде спроба, чи мені можна ще лишатися белетристом, як би мені того хотілося, чи треба зовсім те облишити та запитуватися на амплуа критика, чи нарешті і зовсім не тратити здоров’я та пускатися на дно. Приїздіть скоріше, дорогий Михайле Михайловичу. Вже і тут сьогодні вранці був мороз, а в нас, мабуть, і зовсім холодно.
Низенько вклоняюся Вірі Устиновні. Міцно Вас цілую.
Ваш В. Леонтович