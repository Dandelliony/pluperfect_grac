[1908, 12 листопада, Оріхівіцина]
Високоповажний і дорогий Михайле Михайловичу!
Вашого листа одержав не зразу, бо Ви писали до Києва, а я і досі ще пробуваю у Оріхівщині — не мав ще змоги звідси виїхати через усякі діла, та й в останній час теж нездужаю і не виходжу. Коли переїду до Києва, ще не можу вгадати... Все робиться довше, як я сподівався, і от, може, доведеться пересидіти тут ще з місяць, а як так, то приїду до Вас вже аж після Різдва, бо і в Києві тим часом набирається багацько неви-кінчених справ. Щодо д. Жука, то як би не схотів йому порадити зараз, але сподіваюся для його щось зробити тільки тоді як переїду вже на життя у Київ, бо тут нічого не можно вдіяти без людей на хуторі — отже,
переїду в Київ, то сповіщу Вас, а Ви тоді попрохайте, будь ласка, п. Жука приїхати.
Добродій Віхман досі ще не зробив діла і не присила закладної. Будь ласка, нагадайте йому (я теж йому написав), бо це ж діло не потребує ні великого часу, ні великого клопоту, а треба б вже передати документ Василеві Федоровичеві.
Щодо моєї літературної роботи, то поки не заспокоюся трохи, скінчивши деякі діла, то не в силі нічого робити, а вони, ті діла, на муку мені, тягнуться та й тягнуться, аж ледве стає сили терпіти се, та що ж, почавши, не можу кидати, як коняка на топчаку не може не тягти далі, хоч як зморилася. Зостається потішатися сподіванками, що скоро се перейде і матиму вільний час. Міцно цілую Вас. Низенько вклоняюся Вірі Устиновні.
Ваш В. Леонтович
