XIV
«Нові Шляхи»
Зруйнувавши «одну шосту» земної кулі, большевики вдають, що, якби їм до лап попала не тільки ця частина, а вся земля, утворили б вони не руйновище, як в СССР, а всесвітній добробут та щастя, хоч певного в тім тільки те, що самі мали б довший час з чого підживлятися. Для зазначеної мети провадять вони по цілому світу агітацію, ком-панують на народні гроші комуністичні партії, видають часописи та новини. Авжеж не минають вони своєю ласкою і українських земель, поза межами СССР сущих. Саме їм дякуючи, збагатилося українське письменство на Галичині з травня 1929-го року новим товстим місячником большевицької служби, що іменується «Новими Шляхами», хоч шляхи, тим місячником рекомендовані, зовсім не такі нові: випробовував їх, напр., Китай вже більше, як перед двома тисячами років, випробували їх Афини перед македонською навалою. Та думка, мабуть, така: «нове — певно, краще», то задовольнився б старим? Людській природі властиво шукати кращого. От і дають зрозуміти большевики, що поставлять людське життя на нові рейки, тільки не хваляться, куди воно по тих рейках піде, чи не в провалля?
Знайшовся для місячника і редактор — український письменник з Галичини, Антін Крушельницький, знайшлися і співробітники і з Наддніпрянщини, і з Галичини, що пішли на заробітки до тієї роботи.
Я маю перед очима тільки чотири числа цього місячника, та в них стільки цікавого, що варт до них придивитися. Мудро взявся до роботи А. Крушельницький. В числі 1-му, в статті «Нові Шляхи» рекомендується він читачам, та, щоб не злякати одразу, не хвалиться ще про своє засватання з «милими» сусідами, бо, що до України з Галичини недалеко, чули там дещо про совітський лад. Для початку Крушельницький обіцяє тільки бути «об’єктивним», обминати «софістичної аргументації» (чому саме софістичної?), а спіратися лише на «факти». Потрібне особливе мистецтво, щоб на кількох сторінках балаканини так мало сказати.
Але ж шило завжди виткнеться з лантуха. Найматель вимагає своєї роботи, мусіли невдовзі «Нові Шляхи» розперезатися, прискорити темп нападу та облишити по-лисячому замітати хвостом слід.
В перших двох числах натискують вони на читача ще переважно тільки обіцяними Крушельницьким «фактами». Аж любо дивитися, як в їхніх руках, наче в руках у фокусника, одні факти провалюються невідомо куди, инші ж набірають перетвореного, неприродного їм вигляду. В «Нових Шляхах» подаються просторі «Огляди з життя радянської України», огляди життя промислового, літературного, наукового, мистецького, тільки не політичного, бо і Крушельницький, певно, не втне, як би його причепурити оте політичне життя совітщини. Ніде ані згадки про визиски селян та робітників, про незадоволення, про повстання, терор, безправність, поліцейний режим, шпигунство, деморалізацію людности і т. д.
А в оглядах промислового життя з виглядом надзвичайної об’єктив-ности, по змозі (але тільки по змозі) «без аргументації», подаються тільки «факти», але факти, обсмикані та підроблені редакцією. Факти «Нових Шляхів» — це такі факти, які ніколи не були фактами і які ідуть всупереч з усім, що ми знаємо навіть з совітської статистики та преси. Нарешті, за факти подається не те, що дійсно вже сталося, а те, що похваляються большевики зробити, та ніколи зробити не зможуть. Так, в проекті п’ятилітки большевицький уряд обіцяє досягти дуже великого побільшення продукції усіх виробництв, а «Нові Шляхи» з таким задоволенням та побідним виглядом розповідають про те побільшення, мов воно вже здійснилося, забуваючи, що «казаному кінця нема». «Продукція засобів та знаряддя», пишуть вони, «зростає на 184 відс.».
З дальших чисел «пьснопьнія» «Нових Шляхів» робляться одвертіші, а вигляд об’єктивности затрачується. Знайшли вони якогось пана Во-лосенка, який поїхав на совітську Україну і привидився йому там рай, а свої привиди переповів він у «Нових Шляхах» в статті «Новий світ». Все там добре: у вагонах спалося п-ві Волосенкові чудово, бо «лави широкі», а білизна чиста, поля усі оброблені до останнього клаптика і оброблені добре та машинами. На Полтавщині, правда, третій рік вимерзає озимина, та що зробиш з стихією (але це вже аргументація і таки софістична, бо при доброму обробленні озимина вимерзає зрідка). «На Хрещатику сила людей і усі весело, безпретенсійно поводяться», сила Дітей і «немає блідих — на них, видко, звернуто велику увагу» (а безпритульні?). «В будень усі поспішають на роботу або за ділом» (раніше, тобто, усі без діла ходили. А де ж ті робітники, що прогули роблять? їх же багато). «Щезла, здається (!), матірна лайка». «В церковних ризах у Лаврі 1 Досі правдиве золото і дороге каміння, ніхто їх не забірає». (А ви, пане
Волосенку, ювелір? брали те каміння на спиток?) «Хвости хоч скрізь і є, та це тільки внаслідок громадської дисципліни і взаємної поваги». (Як собі хочете, а ця аргументація софістична.) В гостинниці п. Воло-сенко «не бачив наслідків того голоду, що доводиться так часто читати» (цебто у гостинниці для значних чужоземців), «хоч в зв’язку з недородом існують деякі обмеження».
Та шило найдужче виткнулося в статтях на теми літературні та наукові. «Нові Шляхи» хотять переконати читача, ніби в совітській державі «українська наука находить спромогу національного розвитку», «стала предметом державної дбайливости», але саме ті факти, якими вони те доводять, показують, якою ціною достається українській науці державна дбайливість і що то за спромога національного розвитку. Виявляється, що до праці наукових робітників ставиться вимога «плановости» та «об’єднання з завданням наукового та культурного будівництва». Обережно та невиразно це висловлено, та большевицька плановість та будівництво — речі відомі. З наведених у «Нових Шляхах» же промов совітських учених та резолюцій їхніх з’їздів показується, як ті з’їзди мусять, противно принципам справжньої науки, висловлювати її іменем те, що бажається урядові, як мусять вони поспішатися йому на послуги в найгірших його заходах та, прикладаючи вираз Салтикова, «просяться в собаки».
З’їзд істориків-марксистів ухвалює «потребу виявити ясну ленінську політичну лінію», висловлює, що праця істориків-марксистів мусить бути «боротьбою на одній з дільниць боротьби політичної» та докоряє «заакадемічністю» тим з істориків, хто цієї боротьби у своїх наукових працях не провадить. З’їзд наукових робітників в листі до українського совітського уряду розпадається: «ми удвоє, утроє збільшимо енергію у дружній роботі з державним організмом... Ми хочемо, щоб у наших заявах ви відчули не парадні слова, а дійсну підтримку».
Промови урядових представників на наукових з’їздах ще дужче підкреслюють, чого саме вимагає совітський уряд од науки та учених. «Історико-марксіст, — каже Покровський на з’їзді істориків-марксістів, — це не тільки той, хто визнає в історії економичний фактор і класову боротьбу, це той, хто визнає також політичні висновки марксізму, хто визнає диктатуру пролетаріату». А ось з промови Скрипника на відкритті ради інституту Тараса Шевченка. «У нас на Україні перед марксістською науково-дослідчою думкою перед усіх стояли питання суто політичні, суто соціяльно-політичні».
Все, що в науці виходить поза межи марксізму, здається большевикам непотрібною заакадемічністю, гідним підозріння, ба навіть переслідування. От тільки, потрібуючи через грошеву скруту збільшення урожаїв, вимагають ше вони від учених помочи і в цій ділянці. Най
більше продуктивна робота ученого, якщо не спірається вона на «марксистських ідеологічних підвалинах», є для большевиків небажаною. Ай-зеншток в статті «До організації українського літературознавства» («Нові Шляхи», ч. 3) закликає до боротьби «проти реакційної навали за нове літературознавство на марксістських методологичних підвалинах», визнаючи усяку історико-літературну роботу не на цих основах ворожою.
Таке відношення до науки, бажання оперти її на якійсь одній ідеї, обмежити її досліди певним вузьким колом, є вже і само по собі мані-якальним. Але в дійсності усі ті балачки про марксістську методологію це тільки фіговий листок. Власне, справа не в тім, справа в тім, що большевики вимагають од учених не наукової роботи, а підтримки уряду, агітації на його користь, оправдання його злочинств. Так врешті можна зажадати від астрономів, щоби вони натомісць виучувати рух та склад небесних тіл подавали описи комуністичного ладу на Сатурні, Юпітері, а то і на падаючих зірках. До яких нісенітниць можна з тим добалакатися, чудовим зразком є стаття «На двох бігунах» Йони Шевченка про театральне мистецтво у «Нових Шляхах». Позаяк же ці допоминання уряду підтримуються жорстоким совітським деспотизмом, то в совітській державі виключена усяка свобода наукової праці, а без свободи який же може бути розвиток науки?
Та «Нові Шляхи» розповідають все те з світлою та милою ухмілкою та з цілковитим співчуттям.
Смішно і жаль дивитися, як академік, історик Багалій, який, мабуть, не зможе розріжнити пшениці від ячменю, піддобрюючись до влади, вітає думку Укрголовнауки про притягнення наукових працівників до розв’язання проблеми врожайности, та це ще не найбільше пониження, яке коїть совітський лад науці та її працівникам. Наведені приклади політичних заяв наукових з’їздів дають тому показні зразки, а з останніх часів довідуємося про нечуване страшне моральне здичавіння декого з наукових діячів на совітській Україні. Секретар ВУАН Кор-чак-Чепурківський йшов в голові дикої юрби під вікна київського ГПУ вимагати кари для своїх товаришів по академії, кращих українських наукових робітників. Щось досі не чути, щоб цей новітній Іуда «шед удавися», навпаки, він «підскакує» і набрався нахабства прислати до українського університету у Празі два числа «Комуніста» з описом цього його «виступу».
До цього страшного та несовісного діла совітського уряду додали своїх рук і «Нові Шляхи».
Нагінку на академіка Єфремова розпочато давно і переводилося її дійсно планово, бо це ж не якусь там маленьку людину схотілося з’їсти. Почалося з закидів йому немарксістської ідеології, що для маніякальних комуністів є вже злочином. До цього приєдналися і «Нові Шляхи». В згаданій вище («Нові Шляхи», ч. 3) статті Айзеншток писав: «На сьогодні в літературознавстві українськім три головні групи: права, ліва та центр. Першу групу складає «академічна школа», що на її чолі стоїть Єфремов, вона культивує реакційну, націоналістичну, (От тобі і спроможність національного розвитку та державна дбайливість!) псевдона-родницьку ідеологію і є сховищем застарілого ідеологічного методу», «боротьба ця по суті тільки починається» та «в конечній перемозі марксістської ідеології навряд чи можуть виникати сумніви... Справа полягає в тому, в які організаційні форми виллється майбутня боротьба». В цій певності перемоги та в запиті: «в які форми боротьба виллється» чується погроза, помітна надія на якусь силу, дужчу, ніж докази совітських марксістів та свідомість того, що боротьба набере тих «організаційних форм», які тепер совітський уряд прикладає до Єфре-мова та инших, притягнутих до суду. Для підсилення своїх обвинувачень Айзеншток посилається на слова Скрипника: «Йдемо на бій за завоювання Шевченка, за завоювання української літератури і історії для нашої нової, твореної нині пролетарської культури». З цих слів виходить, що большевики за те найдужче подражняються на обвинувачених, що ті не визнають Шевченка марксістом і не бачать марксізму в старій українській літературі, а визнати те було б потрібно для агітації. Хіба ж це не те саме, що і вимагати від астрономів опису комуністичного ладу на Сатурні?
Напад вівся планово, обвинувачення наростали крещендо і закінчилися хитро сплетеним судовим обвинуваченням. Одного тільки ще не видко, чи всякі дрібні людці, ображені за несприятливу оцінку їхньої писанини або заздрячи науковим заслугам обвинувачених, заходилися їх обмовляти та роздражнили проти їх маніякальну вражливість уряду, чи уряд звелів цим дрібним людцям, або купив їх, щоб вони обмовляли неприємних їм людей.
Так чи так, однаково роля «Нових Шляхів» у цій справі, як і взагалі в українському письменстві, варта зневаги. Навряд чи матимуть од їх служби большевики якусь поміч, та служити «Нові Шляхи» аж хапаються; розігналися так, що в статті «Пройдені стовпи» (в 4-му числі) завіряють: «Радянська влада утворила, можливо, найсприятливіші умови всебічного розвитку українського народу». — Отже істинно, «laudanda voluntas»!*
Що ви собі думали, пане Крушельницький, як бралися редагувати такий місячник для такого «хазяїна»? Невже нічого? Чи тільки і думали, що дома більше грошей буде?
А і співробітникам варто було б розважити, чи годиться посилати свої твори в таке болото.
Діється страшне: під совітською кормигою шириться безпринципність та аморальність на Наддніпрянщині, шириться вона під їх впливом і на инших українських землях.
1930, ч. 7
