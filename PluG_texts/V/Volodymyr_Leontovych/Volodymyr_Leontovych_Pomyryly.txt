ПОМИРИЛИ
Високий, сухорлявий та сутулий, років сорока жидок, з рудуватою, густою, як повсть, бородою — Йоська Герштайн мав у селі Оржиці ссип-ку, тобто деревляну комору, а у ній вагу, сортувальню та млинок, скуповував у людей усяке зерно, так-сяк перечищав, а коли попит був такий, що покупці не вередували, а траплялося купити хліб, на його думку, «на збиток гарний», то й домішував між його посліди, а тоді і спродував цю збірку хоч на пристань на Дніпрі, а хоч і у повітовий город, і туди, і туди однаково по сорок п’ять верстов з Оржиці.
Само собою дбав, щоб купити якнайдешевше, а для цього підправляв вагу, відвертав увагу покупців теревенями і, як трапиться нагода, обважував. Проте «терпіть ненавидів» злодійства і з презирством ставився до селян. «Мужик — гадюка. Вони усі злодії. Наше, як народиться, усе головою круте — ото думатиме, а їхнє — одно руками мота — ото крастиме», — казав він поміж своїми.
Але ж своїх клієнтів-селян вітав він завжди привітно та дуже завжди ввічливо, звертаючись до них по йменні та отчеству і злегка підлещуючись, та кожному знаходив сказати щось привітного...
—	Які бички виховали... Ай-ай! Такий хазяїн, по усій околиці такого хазяїна немає, — казав він, наприклад, розставляючи руки з розчепіреними пучками.
Інакше не можна... На те кумерція.
А проте за усіма пильно стежив Йоська хитро бігаючими очима, а вночі часто прокидався та прислухався, чи не чути кого біля комори, а ще держав доброго собаку.
Безперечно, Йосчині підозріння були прибільшені, але те ж не могло бути, щоб його комора, у якій набиралося чимало хліба, а стояла вона на краю села, не цікавила злодіїв.
І дійсно, восени 1916 року почало з неї пропадати жито. Йоська був у тому переконаний, бо жита не вистачало проти купленого, а мусіло ж його стати більше... але кралося так хитро, що перестерегти не було змоги, і собака не гавкав.
Багато часу перевів Йоська, хитруючи, щоб злапати злодія на гарячому, поки не вигадав відповідного заходу, а злапати було притьмом треба, бо знову витягнуто щонайменше п’ять лантухів жита.
Запершись у кімнаті, коли і Рифки не було дома, Герштайн понарізував маленьких папірців, щось на їх понаписував, а тоді поскручував у маленькі кульки. Пішов з тим до комори і, замкнувши двері зсередини, щось ворожив довгенько.
Коли виходив звідти, на обличчі його був таємний та задоволений усміх. Тільки озирнувся довкола, чи не видко кого зблизька? Люди дивувалися після того, чому це Йоська почав вимагати, купуючи збіжжя, перепускати його на млинок. Яке б не було, хоч як золото, а жени... без того не купує. Але Йоська звертав на покупців: «Вони того вимагають, а що ж він проти їх вдіє? Зародив хліб, ото й вередують...»
З місяць надаремне торохкотів млинок у Йосчиній коморі, а тим часом ще раз вкрадено жита. Йоська вже втратив голову і був прикро стурбований.
Коли так днів через два привіз до його один чоловік, парою волів, пудів з п’ятдесят жита.
Герштайн нашорошився: «Звідки у його стільки? Чи не моє це жито? Щоправда, Йоська підзорив тепер на кожного, але ж чоловік той продавав йому тієї осени жита вже двічі, а в його велика сім’я. Що, вродило добре? Так же землі у його не так-то багато...»
Та Йоська не виявив своїх сумнівів нічим.
—	Здрастуйте вам, Петро Хведоровичу... Що? Привезли жита? Дай-те-но гляну... Жито і нічого, та чому воно у вас таке ріжне? Чи не скуповуєте в людей? Може, в мене мій хліб одбиваєте? — пожартував.
—	Та, бачите, позичав людям на посів, так оце повернули. Ну, земля не однакова, то не однакове і жито.
—	А по чому хочете?
Сторжилися за ціну.
—	І на млинок перепустити мусите, — рішуче мовив Йоська.
—	То що, і перепустимо, — погодився Петро Хведорович, тішачись нишком, що продає жидові його ж таки жито.
Почали гонити на млинок, і Йоська аж затрусився з радощів: за вітром вилітали з млинка папірці, — його, ним писані папірці, але він стримався, гукнув наче за яким ділом наймита, той висунувся на вулицю і, побачивши одного з сусід, що стояв біля своїх воріт, покликав і його.
—	А зайдіть-но на хвилину, будь ласка, Родіоне Гнатовичу, маю щось у вас спитати.
—	А що скажете, хазяїне? — питавсь наймит.
—	Почекай трохи, зараз! — відказав Йоська, запускаючи трохи глибше руку у пшеничний засік, розгортаючи по долоні та нюхаючи витягнуте зерно, так начеб йому здавалося, що воно спітніло.
Тільки коли і сусід надійшов, Йоська розігнувся і виглядав якось дивно, наче виріс.
—	Бачите, люде добрі, який хазяїн з цього Петра Хведоровича. В його не саме жито на ниві родить, а ще й папірці... бачите як з млинка летять? А що то за папірці? Побачимо...
І розгорнувши одного, він скрикнув:
—	Ґвалт! Гляньте, що тут написане: «Це жито Герштайна!»
Ще негаразд розуміючи, що сталося, Петро Хведорович стояв блідий з поширеними зіньками.
—	Добрий гендель! — репетував Йоська. — Де ж це ви набрали, пане Хведоре, герштайнового жита?.. Злодій ти, сучий сину!.. Крадеш моє жито та мені і продаєш!..
Петро Хведорович почав проситися.
—	Зсипай мені зараз моє жито та забирайся геть! Чорта я тобі заплачу за своє жито. Зігниєш в острозі, злодюго!
Три дні ходив переляканий Петро Хведорович до Герштайна кланятися та проситися, але той не давався на розмову. «Там нехай суд розбере», — але у город подавати скаргу чомусь не їхав.
На четвертий день дав резолюцію:
—	Прижени мені твої воли, та й чорт із тобою.
—	Бога бійтеся, пане Герштайне, — зжахнувся Петро Хведорович.
—	А чого б я мав Бога боятися? Хіба я в тебе жито крав? А шкода волів, посидь в острозі... Хіба я знаю, скільки ти в мене його витягав?
—	їй же Богу, тільки сто п’ятдесят пудів, хіба ж можна за пару волів?..
—	А ти сторжився зі мною за ті сто пудів? Ти купував? Ти ж украв! Чоловік почухав потилицю.
—	Пропаду в острозі, а волів не дам!
—	Твоє діло. Я ж тебе не прошу. Я тобі тільки помилування зробити хотів, — знущався Йоська.
—	Будь же ти проклятий, пика жидівська!.. — розлютився Петро Хведорович.
—	Гадюка! Мужик! — кричав Герштайн.
Роздражнений до краю, пішов Петро Хведорович додому, але гризли думки, надто уночі. Острог, це ж сорому стільки. Він же хазяїн, а в
дома без його стільки збитків буде... Але ж і воли. Як він їх кохав, як доглядав, поки на ті волики стягся. Без них у господарстві як без рук. Головонько бідна!
Плакала жінка, журився і лютував старший син-парубок, мордувався сам Петро Хведорович, але на родинній нараді стало на тому: волів не давати.
Був суд. Петра Хведоровича посаджено, але і Герштайн не міг довести своїх збитків і нічого не справив. Тільки і того, що не заплатив за останніх п’ятдесят пудів, — решта пропала.
Відсидів Петро Хведорович, а повернувшись додому, за верству обминав і Герштайна і Герштайнову хату. Як зустрінеться, не здоровкається, за найбільшого ворога його мав, а як п’яний, то і нахвалявся.
Минуло кілька місяців, схопилася революція, по первих мусів Йоська тікати з Оржиці до міста. Хату і комору йому розбито, доложив до сього рук і Петро Хведорович.
Але настали большевики, і коли, зустрівшись у місті, оржичани питали Герштайна, як він живе, чим заробляє, він відповідав, ухиляючи-ся та з самозадоволенням:
—	Ну... камбінірую.
А незабаром приїхав до Оржиці на ревізію комісаром. Тут трохи неприємно було йому побачити на предсідательському місці у «комбеді» Петра Хведоровича.
Вони глянули один на одного, наче здивовані, і поздоровкалися за руку.
Після засідання Петро Хведорович попрохав Йоселя Хаймовича на вечерю до себе, а той приніс гостинця — пайсахівки.
—	Це дуже добра, куди краща від вашої самогонки, — казав він. — Ну, Петре Хведоровичу, помиримо. Тепер же про все треба понімати інакше, тепер же не те, що ви трохи посиділи, вам не на шкоду, боліє на користь.
Коли після приятельської вечері розійшлися і Герштайн пішов на ночівлю до родича, довго ще лаявся підпилий Петро Хведорович: «Чортова пика — жидівська, проклята!»
А Герштайн, ідучи темними сільськими вуличками, спльовуючи: «Мужик! — Гадюка, гицель!»
