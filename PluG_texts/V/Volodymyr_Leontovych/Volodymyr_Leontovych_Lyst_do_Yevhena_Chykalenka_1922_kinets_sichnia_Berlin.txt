Дорогий Євгене Харламповичу!
Простіть, що довго не висилав Вам своїх споминів, хотів, щоб надрукувалося їх більше та вислати більший клапоть. Та як Ви вимагаєте, щоб скоріше, то висилаю зараз те, що є, і буду згодом висилати всі, як друкуватимуться. Бо то прикра редакційна помилка, що після першої глави надрукували «кінець». Спомини в мене не були написані раніше, а пишуться тепер, і даю до друку главами в міру того, як пишу, а редакція підписала під першою главою — кінець. [Нерозбірливо] мені
біда не з новою, а з попередньою редакцією — виправили мову на галицький лад.
Ви мені і не нагадуйте, щоб вислав. Все, що надрукується мого (пріч, розуміється, усяких біжучих статей-передовиць тощо), надсилатиму в своєму інтересі насамперед, бо дуже хочу знати Вашу думку. Що же се Ви знов нездужаєте, дорогий друже, невже Вам не покращало і тепер? Чи були Ви у лікарів? Що вони Вам сказали, напишіть, будь ласка, скоріше. Та якщо б мої несподівано скоро приїхали до Праги, то я тоді виїду туди на кілька день — отже, на сей випадок напишіть, будь ласка, і туди откритку про Ваше здоров’я.
В Берлін з Праги я напевне повернуся, та не знаю, чи надовго, бо якщо дознаю у Празі од свого родича, що він знайшов у Польщі щось заробітніше од літературної роботи, то подамся туди, мабуть. В Польщу поїду (якщо поїду), мабуть, сам, а своїх залишу у Празі, хоч у Берліні, на випадок якіхсь небезпек у Польщі та щоб могли вчитися.
Але се все кажеться, що я скоро поїду до Праги, а хто його знає, бо од 29-го Юл[ія] Володимирівна] пише, що досі не одержали віз ні чеської, ні австрійських. Бог його знає, що це за лихо з тими візами. Барон В[асилько] клопотав вже давно за візи їм і одержав телеграфну відповідь, що візи їм вислано, щоправда, ніби до Білграду, а не до Софії (що дуже незручно, бо треба спинятися у Білграді, не маючи певности, що візи прийшли). Я писав се Ю[лії] Володимирів]ні двічі, та чи візи і до Білграду не дійшли, чи вона моїх листів не одержала і чекає візи у Софії.
Турбувати Вас клопотами, як Ви нездужаєте, не можна, але, може, Ви б могли написати до кого-небудь у Відень, попрохати, щоб справився, чи візи дійсно вислані (хоч і до Білграду), і в такім разі написав би про се Ю[лії] Володимирівні]: Софія, хотель «Континенталь», а як не вислані, щоб попрохав їх вислати і, якщо можна, то краще просто до Софії — бо, хоч в Австрії там свого представництва немає, та заступає його голандський консул. Якщо Вам можна написати кому такого листа і доручити, то, будь ласка, зробіть се, але самі, як нездужаєте, то не їздіть, бо цього вже я не хочу.
За Ваших чув од Ал. Ор-ча, що вони тим часом (до весни) облишили думку сюди їхати. Міцно цілую Вас і ручки Юлії Миколаївні.
Ваш В. Леонтович