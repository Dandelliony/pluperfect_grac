XXXV
Періодична література наша перебуває зараз тяжку хворобу. Може, як ще ніколи досі. Видань багато, більше, ніж дозволяє наша матері-яльна спроможність, і більше, ніж вимагає скрайня необхідність, а між ними, власне, жадного загальнолітературного. Все, що виходить, є політичні органи, зміст їхній виключно політично-публіцистичний, і навіть ті місячники, які, починаючи виходити, обіцяли давати загально-літературне читання, перетворилися у політичні органи.
Авжеж я не заперечую важливости політичної преси. Вона ясна, заперечувати її не можна, а доводити не треба. Та я маю говорити не про неї, а про цілковитий брак у нас видань загальнолітературного характеру. Це остільки ненормальне та шкідливе явище, що треба, нарешті, звернути на нього увагу. Брак їх неминуче спричиняється до пониження громадського рівня. Не можна задовольняти духовного попиту суспільства самими політичними темами та ще освітленими найчастіше поверховими або демагогічними статтями. Потреби та запитання читачів таки ширші од тем, що вони зачіпають, і література не повинна залишати ті запитання без відповіди.
Ненормальний стан нашої біжучої літератури виявляється одночасно і у тім, що редакції наших ніби загальнолітературних видань раз у раз бідкаються на байдужість громадянства, на брак передплатників, на залеглості, які передплатники ухиляются сплачувати, а од читачів чуємо постійно скарги на занепад нашого письменства, на брак талановитих річей, на нецікавість, нездарність, випадковість змісту місячників та тижневиків, на те, що й читати в них нема чого. І ці скарги свої читач підкреслює одмовленням від передплати.
Утворюється «circulus vitiosus»*, для порятунку з якого редакції обі-рають шлях ощадности, скорочують розміри своїх видань, друкують лише безгонорарові речі.
Зменшення розмірів видань, згідно з сучасними настроями, падає насамперед на красне письменство. Його сливе зовсім викидають із сторінок періодичних видань. Якщо зрідка і надрукують якесь оповідання, то лише для одчіпного читачеві, не дбаючи про його якість, аби щось було та аби було воно найкоротше, а як часом друкують щось більше, розтягають друковання на рік, так що губиться цілосне вражіння твору. Хіба лише трохи обережніше поводяться й з науковим відділом, але, щоб визволитися від видатків на гонорари, друкують випадково та без системи набрані по вельми спеціяльним, вузьким, для загалу читачів нецікавим питанням статті, яких ніхто не читає.
Внаслідок ощадности і в органах, які починалися з наміром бути загальнолітературними, залишаються до читання майже самі публіцистичні статті, і не диво, що читач, натикаючися по всіх виданнях на обмежену кількість тих самих питань та думок, нудиться нашою пресою та не хоче ні її читати, ні передплачувати.
Виключення красного письменства з сторінок загальнолітературних видань треба вважати особливо шкідливим. Значіння його для емоціональних відчувань читачів та для задоволення їхнього потягу до краси само по собі є великою вартістю, якою не можна легковажити. Вона утон-шує та ушляхетнює читача, а йому самому дає велике задоволення. Навіть первісна людина відчуває потребу поезії, казки і т. д., і дивно бачити, як наша сучасна інтелігенція з легкою душею хоче задовольняти свої духовні потреби самим обговоренням ділових справ, і то далеко не всіх, а лише певної їх частини. Роля емоцій і в особистій психіці, і у суспільнім житті завелика, щоб можна було безкарно про їх не дбати.
Красне письменство може бути вельми многобічним, захоплювати великий обсяг явищ, і насамперед явищ психології — і особистої, і суспільної, освідомлення яких так потрібно для правдивої орієнтації і в справах особистого життя, і в справах громадських. Наукове дослідження, може, виразніше сформулює прикмети та вдачу того чи ин-шого психологичного явища, та ніколи не дасть читачеві тієї яскравос-ти відчуття, а через його і здатности до передчування та передбачення, які може дати талановитий вірш або оповідання. Для великої більшосте читачів красне письменство є чинником найбільше здатним здіймати в них енергію думання.Брак його в сучасній літературі, природне, зменшує кількість письменників цього фаху, позбавляє їх можливосте взаємно ділитися вра-жіннями, взаємно впливати на розвій техніки, зменшує потяг до кращого виконання, що викликає в письменників бажання перевищити инших. А все те затримає та знизить не лише сучасний рівень літератури, бо через те тимчасове припинення розвитку, залишившися з ослабленою традицією та технікою, письменство наше ще довго не буде в силі досягти того, чого могло б досягти за нормальних умов поступу.
Зовсім не можна вважати, ніби для розвитку у громадянстві політичної свідомости досить публіцистичних статей, а для досягнення політичних завдань потрібні лише фізична сила та дипломатичні заходи. Зріст рівня культури не менше для того необхідний. Із здвигом культури зростає у громадянстві здатність орієнтуватися у політичних обставинах, здатність досягти та забезпечити і надалі політичне становище. Культура збільшує в людях тяму обстоювати інтереси свої та свого народу. З другого боку, і весь світ загалом, і навіть народи-супротивники, навіть вороги-переможці неоднаково ставляться до прав народів культурних і некультурних. Ціла низка малих європейських народів зберігають свою незалежність серед великих імперіялі-стичних держав в значній мірі завдяки своїй культурі. Старий Рим, скоривши стільки народів, романізував Ґаллію та Іберію, але сам піддався впливу переможеної Греції. Англійці винищили тасманійців та індіанців Північної Америки, та не змогли зробити того з людністю азійської Індії, а переможеним у війні бурам мусіли дати найширшу автономію.
Нарешті, серед тієї частини суспільства, що хоче читати й тягнеться до книги, більшість читає майже тільки твори красного письменства, і воно має більше читачів та ширший вплив.
Зазначене звуження змісту загальнолітературних видань відбивається зле і на їхньому матеріяльному стані. Мало передплатників, бо мало читачів. Мало читачів, бо видання не дає їм задовольняючого їхні запити читання. Єдиний можливий спосіб збільшити передплату — це дати читачам більше та цікавіше до читання. Не можна припустити, щоб українська людність усіх країн, що поза межами СССР, не спромоглася забезпечити існування хоч єдиного не політичного, а загальнолітературного видання, якщо воно даватиме добру лектуру. Таке видання може рахувати на передплатників усіх напрямків. Вигода, якої органи політичні не можуть мати, бо, як партійні, все спіраються на передплату лише своїх однодумців.
Та наші загальнолітературні видання звичайно шукали порятунку в ощадності, у зменшенні свого розміру та у друкуванні безгонорарових речей. Це шлях, що неминуче веде до зубожіння змісту видання, до все меншої його цікавости, а відтак і до економічного занепаду. Про скорочення розміру не треба й доводити, що воно зменшує інтерес читача до видання, особливо, коли завдяки йому видання з загальнолітературного обертається на політичне, яких і без того маємо досить.
Щодо безгонорарового матеріялу, то до війни і революції, поки в нас малося більше людей забезпечених — хто майном, хто добрими заробітками з удержання абощо, траплялися иноді талановиті письменники, які не потребували і не вимагали оплачування своїх творів. Тепер це річ майже виключена. Забезпечених людей залишилося дуже мало, а й їм, щоб втриматися у такому становищі, треба так працювати, що в них не вистане часу на літературну роботу.
Ця робота не є ні забавкою, ні розвагою. Справді вартий літературний твір не можна писати змаху та прихватцем. Це вимагає часу, досвіду та уважного оброблення. Найвидатніші письменники перероблювали та переписували свої твори по кільки разів. Тільки постійним думанням та досвідом виробляються письменницькі здатності та хист, а людина, що мусить заробляти чим иншим, не знайде вже часу для літературної творчости. Тому тепер безгонорарові речі дають до видань або новаки, або графомани, і наші видання заповнюють свої загальнолітературні відділи необробленими та не гаразд обміркованими розвідками, віршами і оповіданнями, розміром здебільшого на 1-2 сторінки.
Думаю, що видання, яке поставилося б до справи инакше та мало б змогу з рік давати лише кращі, щойно обрані речі, зробило б собі за той рік репутацію та мало б досить передплатників, щоб не загинути через брак коштів.
Існування такого видання є ділом великої громадської ваги. Воно могло б і зняти рівень сучасної нашої літератури, а що має ще більше значіння, утворити літературну традицію та ґрунт для дальшого роз-вою письменства. А якщо на таке видання не вистане у нас коштів, варто було б улаштувати хоч щотрьохмісячне видання, або видання неперіодичних збірників виключно з віршів, белетристичних творів та наукових розвідок, але обов’язково на теми ширші та загальноцікаві, збірників, що виходили б в міру зібрання добре обраного матеріялу у неозначені терміни, але завжди з тим самим назвиськом.
1933, ч. 36