Високоповажний Добродію!
З щирого серця дякую Вам за Вашу поміч в справі моєї статті. Зараз же написав, про що сказали до д. Волянського. Дозвольте прохати Вас переказати мою велику дяку В.В. Лесевичові за його ласку.
Чого се Ви просите вибачення, що прочитали «без мого дозволу» статтю? Та якого ж тут дозволу треба? Я про се не казав нічого тим, що я інакше не розумів справи, як так, що Ви мусите спершу прочитати річ: бо як же ж Ви мали кудись її рекомендувати не прочитавши. Ваш лист надав мені трохи надій на те, що розправка, може, піде до друку, але я тепер майже знову не маю тих надій.
Спасибі Вам велике, що беретеся пособити мені в справі зносин з російськими журналами. Дозвольте ж мені зараз же почати користуватися з Вашої обіцянки і розказати Вам ось що. Мені треба грошей на мої видання, бо довго дуже дожидатися, а є дещо нове до друку готове і мусить лежати. С плати за службу нема що й думати вирвати щось на видання. Ото я й надумався: написати кілька розправ до російських журналів задля грошей, а тими б грішми поширшала б видав-ницька моя справа. Тільки хотілося писати про вкраїнські справи. Ото я й хочу Вас запитати: чи не можна примостити в якомусь журналі таких речей:
а)	Розправа про Куліша (характеристика). Вона в мене є по-вкраїн-ському, але я дав би переклад з рукопису, а вкраїнський оригінал надрукував би потім.
б)	Монографійка про Маркіяна Шашкевича, власне стаття аркушів на три. Писана по московському для «Кіевськ. Старини», там вона й була друкована р. 1894-го, але цензор, спершу дозволивши, потім вирізав її, посилав потім рукопис до «Русск. Мысли» — не взято. Мабуть, треба для рос. журнала скоротити.
в)	За батька. Драма на пять дій з початку повстання Б. Хмельницького, прозою. Цензура заборонила її, ще ніде не друкована. Хотів би дати переклад (звісно, не пишучи про переклад). Оце в мене є. Чи не могло б щось чи все піти до якогось журналу? Коли може, то що саме?
Про статтю, яку кажете (про мову) думатиму. У «Кіев. Стар.» читав Чалого (VIII-IX книга, розділ V) — гидота! І як се таку пакость містить К.С. Питаєте про переклади класиків. Оце які зараз пригадав (опріч тих, що в розвідці):
1.	Фірдовсія — Шаг-наме, пер. А. Кримського (Перша частина).
2.	Міцкевич—Діди. Пер. Александрова (здається, в альманасі «Рідний звільник»).
3.	Байрон — Дон Жуан. Пер. Куліша (тільки перша пісня).
4.	Гоголь — Оповідання. Пер. Олени Пчілки і Т-ва.
Більше зараз і на згадаю. Як пригадаю, то іншим разом напишу. Галицьких перекладів не рахую, бо — може, Ви з цим і не згодитеся — вважаю їх за нездатні для нас. Але все ж зазначаю, що є переклади Софокла (Франка), Гейне (Франка), Гете (Фауст — Франка), Шиллера (Орлеанська Діва — Горницького), В. Тедль-Кмицикевича, здається, пісні про Роланда та инш. — «Бібліотека найзнаменитних повістей» (додаток до «Діла»), знаєте, певне, краще за мене. Перекидаючи книжки, занотовуватиму, що знайду, і пришлю Вам. Ще одне прохання. Хоч я Вас і бачив на вельми короткий час у Києві, але ж краще буде, коли й матиму Вашого портрета. То дозвольте прохати у Вас його. Дуже дякуватиму. Коли б схотіли помінятися на мій, то пришлю, хоча трохи згодом, бо зараз нема, а треба колись сфотографуватись. Дак пришліть же, спасибі Вам!
Чи дописували ті дві повістки, про які в Києві казали? А може, ще що нове пишете? Стискаю щиро Вашу руку.
З щирою прихильністю та повагою Б. Грінченко.
1897. Х.6 (18)
З Чернігова
