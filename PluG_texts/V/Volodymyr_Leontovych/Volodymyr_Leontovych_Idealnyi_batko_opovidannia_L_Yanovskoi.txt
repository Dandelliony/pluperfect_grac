ІДЕАЛЬНИЙ БАТЬКО, ОПОВІДАННЯ Л. ЯНОВСЬКОЇ (Кіевская Старина. 1890. 7 IX)
Після довгої мовчанки талановита письменниця п. Яновська виступила відразу з трьома творами, що звернули загальну і справедливу увагу земляків. У останньому з них п[ід] з[аг.] «Ідеальний батько» з мистецькою вмілістю зачеплює авторка на звичайному життєвому прикладі деякі дуже цікаві питання. Дія відбувається в невеликому хуторі та великій економії пана Марієнкова. Пан цей, слабий на епілепсію, крім шлюбного сина, малого ще хлопця, має кількох нешлюбних старшого віку, і всі вони слабують на ту саму хворобу, що впалася їм у спадку від недужого батька. Помітивши її прикмети в шлюбному синові, Марієн-ков страшенно побивається, бо ж на виховання його покладав надзвичайно багато і клопоту, і часу; натомість своїх нешлюбних синів він не лише покинув без жодної грошової допомоги, а ще звелів не давати їм в економії роботи, себто відібрав їм заробіток. Коли один із них, Іван, заслаб і вмирає, Марієнков не хоче давати для нього лікарства та вмовляє лікаря не їхати на пораду слабого. Взагалі в Марієнкові помічається більше ніж байдужість, а якась ще жорстокість, а може, й ненависть до свого нешлюбного сина, жорстокість тим дивніша, що тут же бачимо його любов та піклування до шлюбного сина.
Довідуємося про се з розмови Марієнкова з лікарем. Марієнков признається, як його тяжко гризе сумління за те, що «оженився і дав життя безталанному епілептикові». Він каже, що «коли б не мав достатків, щоб забезпечити свою дитину, то б напевне не оженився»; тепер же «заради здоров’я сина, за яке вважає себе повинним весь вік свій давати відповідь перед судом своєї совісті», думає, що «мало забезпечити» дитину «матеріально», бо «йому насамперед потрібен моральний спокій». Для сеї мети вигадує собі якусь химерну систему «виховати з сина інди-ферентиста, навчити його не звертати уваги ні на зло, ні на неправду...». Марієнков доглядає сам і за їжею, і за одягом, і за температурою сина, так що «матері нічого робить».
Чи можлива ж така гостра відміна в поводженню того самого батька до двох синів? Чи може так відмінити батьківське почуте тільки те, що дитина знайшлася не від шлюбної жінки? В житті ми справді бачимо часто таку відміну, та не так уже загострено. Пані Яновська, мабуть, занадто підкреслила її, бо коли справді батьки часто гірше поводяться, не скажу з нешлюбними тільки, а взагалі з дітьми не від тої жінки, з якою живуть, то все ж жорстокість, а тим більше ненависть до них не загальне, а виключне явище і хіба психічна хвороба Марієнкова пояснює його поводженє.
На жаль, з малюнка п. Яновської не видко психологічних мотивів, що керують Марієнковим. Чому він так кохає свого шлюбного сина? Чи сильна батьківська любов належить до прикмет його вдачі? Але ж чому тоді він такий байдужий до інших дітей? Чи під впливом своєї жінки, чи через те, що, живучи вкупі, покохав хлопця? Чи, може, маємо тут пережиток застарілої психіки — любов до сина яко представника і закраси роду на дальші часи? Тільки почасти можемо вгадувати, що останній мотив впливав на Марієнкова, з ось яких слів його до лікаря: «Я лічився, не зважувався женитись, бо певен був, що тягар сеї проклятої хвороби не мине й моїх дітей. Але ось на тридцятім році епілепсія покинула мене. Я наче на світ народився, але ще вісім років оберігався женитись». Бачимо, що Марієнков був дуже заклопотаний думкою про женячку, неодмінно бажав одружитися, і не бачимо, щоб через кохання, бо не видко, щоб кохав когось. З того можемо вгадувати, що керувався він думкою про продовженнє роду; та, проте, се тільки здогад, бо мотиви могли бути й инчі, а які саме, з оповідання не видко.
Так само не пояснено, звідки зросла в Марієнкові жорстокість чи ненависть до нешлюбного сина. Може, він осоружився Марієнкові, нагадуючи своєю слабістю, що й другий, укоханий син, якому належить продовжувати рід, також може бути епілептиком? Може, боїться Марієнков, щоб нешлюбний син не кинувся в очі жінці та щоб се не розрадило йому сім’ї? Може, боїться, що, дізнавшись про нього, шлюбний син довідається про батькову хворобу, а це відбере в нього спокій та пошкодить його здоровлю? Може, нарешті, існуванє та болість Івана турбують сумління батькове, вимагаючи в нього якоїсь помочі Іванові, коли він уже завчасу став на тому, щоб усі свої добра віддати шлюбному синові? Або, може, тут спричинилися ще якісь невгадані нами мотиви? Однаково можемо припустити кожне з сих пояснень, бо жодного не видко з оповідання, а тим часом відповідно тому, яке з них припустимо, повинен змінитися і погляд наш на Марієнкова та його вдачу.
Не знаю, чи здогад мій буде правдивий, та мені здається, що помилка вийшла з того, що авторка так захопилася завданням мораліста виставити на гострий осуд поводження батьків з нешлюбними дітьми, так завзялася доконати того за всяку ціну, хоч би почула не зовсім природного малюнка, що коли досягла цієї мети почула себе вдоволеною зі своєї праці і вже не звернула належної уваги на психологію дієвих осіб та на вплив на неї цих форм суспільного життя, серед яких відбуваються осуджені автором учинки. А тим часом розгляд сього впливу міг би змінити де в чому самі моральні вимоги авторки, а що найголовніше, повернув би питане з особисто-морального на загальносуспільний ґрунт, показуючи, що самі форми суспільного життя нашого викликують у людях такі почуття, що вони силоміць нахиляють людей до тих чи инчих негарних вчинків, і що в значній мірі так є і з питанием про нерівне поводженє батьків з дітьми шлюбними й нешлюбними. А така постанова питання була б, безперечно, і цікавіша, і пожиточніша.
Поминаючи нелюдське поводженє Марієнкова з його нешлюбним сином як явище виключне, розглянемо звичайну неоднаковість пово-дженя батьків, яка справді часто трапляється, а виявляється в нерівному вихованню та нерівній спадщині. Мусимо, безперечно, признати, що історія й сучасний устрій родини та власності нахиляють людей до цієї нерівности. В історії людськости любов до дітей витворилася у батьків багато пізніше, ніж у матерів. Ця остання в більшій або меншій мірі обов’язково існує не в самих лише людей, а в усіх складніших живих тварин, бо тварини, яких самиці нехтували б дітьми, мусіли б вигинути. Батьки ж не лише в тварин, а навіть у первісних людей не знають своїх дітей і не живуть з ними; діти зростають там на догляді матері й її родичів. Та коли з розвоєм людський тип зробився складнійшим і виховане дітей почало вимагати більшого догляду, клопоту і праці, зробилося конечним (бо в боротьбі подужували ті людські роди, що приставали до того) приєднати до нього також батьків. Річ певна, що жодного почуття обов’язку до сього в батьків тоді не було і жодними умовлю-ваннями несила було їх нахилити до того клопоту, якби не вплинули в тім напрямі інтереси самих батьків. Спричинилися тут і реальні інтереси, як бажання чоловіків мати укохану жінку завжди і виключно для себе та можливість користуватися її працею, так і фіктивні та ще впливовіші, як потреба мати нащадка для плекання батьківської душі по смерті, що згодом переробилася в бажання мати нащадка роду, який був би його закрасою на дальші часи. Вплив жінки та звичка до дітей, з якими чоловік жив день у день, допомагали розвитку в батьках почуття любови до дітей. З усіх типів сім’ї сім’я одношлюбна (моногамічна) мала запевне найбільше засобів до розвою в чоловіках тої любови. Але витворивши те почуття, вона кожен раз опирається йому, коли воно обертається на дитину того самого чоловіка і іншої жінки, в значній мірі однаково, чи та дитина була нешлюбна, чи скрита від шлюбної жінки, чи шлюбна дитина від покинутої жінки, а часом навіть обертає батьківську любов чоловіка не на нього, а на жінчиних дітей від іншого мужа. До того одношлюбна сім’я завжди загострює батьківську любов, над потребу витворюючи з неї сильну перешкоду до дальшого розвою суспільносте і моралі, бо бажання батьків найкраще забезпечити матеріальний добробут дітей спадщиною, видима річ, не погоджується з ідеалом загальної рівносте. Очевидячки, родина, яка в нас склалася вкупі з особистою власністю, відбувши своє завдання, не може на ділі згідно з правдою впоряжати всіх взаємин між батьками та дітьми і залишає частину їх у небажаному стані, а дальший моральний розвиток вимагає якоїсь реформи їх, що саме стоїть між батьками й дітьми, не виключаючи й того, який малює п. Яновська при глибшому розгляді, се поодинокі ілюстрації до загальної потреби такої реформи.
Розвій людської психіки, розвій форм громадського життя все так ішов плутаною стежкою, виробляючи найкращі, на нашу думку, почуття, найсвятіші установи через почуття і установи, що вважаються вже тепер шкідливими або неморальними, і вже заздалегідь можна спостерегти, що прийде час, коли людськість змінить свої сучасні почуття, зневіриться в сучасних своїх установах, бо вони будуть тоді вже не лиш некорисними, але й шкідливими.
Найцікавіші і найкраще виконані ті частини оповідання «Ідеальний батько», в яких появляється відношення Марієнкова до Іванового лиха та до нелюдського поводження з Іваном тої суспільносте, серед якої воно діється. Маємо тут цілу сільську громаду поважних чоловіків, товаришів-однолітків Іванових, дівчину, що закохана в ньому, навіть інтелігенція наша представлена в особі лікаря, з одного боку, і німця Карла Хведоро-вича — з другого.
Здавалося б, кому, як не односелянам спочувати Іванові, обурюватися на причинену йому кривду! Вони знають його змалку, обставини життя їх так подібні, та й кривда Іванова завтра легко може впасти на кожного з них; подібність інтересів мусіла б нахилити людей до співчуття та помочи одно одному. А проте бачимо в тій громаді жорстоке знущання з Івана, без огляду на його лихо, у сих, хто має проти його щось особисте, маємо досить байдужу пробу одного з чоловіків захистити Івана від нападу парубків і цілковиту нехіть усіх оступитися за нього, зробити опір кривді, коли ту кривду чинить людина можна, пан. Хоч Іван умирає, всі відмовляються бігти по лікарство для нього, бо пан гніватиметься; навіть Іванова дівчина Онися не прибігла рятувати або хоч пожалкувати над ним, а тільки крадькома, на часок «визирнула з-за скир-ди» та подивилася на слабого «без краю смутним поглядом» і з тим подалась на роботу знов, бо її гукнули. Все поводження сих людей — правдивий зразок ганебної байдужосте і страхополоства! Навіть інте-лігент-лікар, відмовляючись їхати на панських конях, появляє в свойому протесті дивовижну нерухливість і йде тільки за приводом машиніста німця, людини геть менче освіченої, та більше рухливої і громадськи свідомої.
Сей німець один з-поміж усіх оступається за Івана, коли вволюючи панську волю, прикажчик відмовляє йому роботу, оступається, бо на власну відповідь ламає панський наказ завзятіше тоді, коли пізнає панські мотиви. Він сам тільки біжить до розлюченого Марієнкова по лікарство і врешті, щоб дужче підкреслити свій протест, відмовляється заробітка, кидає службу!
Що ж се? Невже байдужість до долі ближнього, ганебне страхополоство — наша національна прикмета, і чому сам німець поміж великим гуртом земляків наших виступає на боротьбу з кривдою? Пані Яновська знов не дає відповіді, не пояснює, що викликає в людях таку нікчемність, та ми добре, на тяжкому досвіді знаємо, чого бракує нашому суспільству, аби й наші, в природі зовсім не такі вже нікчемні земляки були людьми гідними цієї назви та скинули з себе ту нікчемність, що нею, наче полудою, вкрили їх безправ’я та утиски! Німці, як і ми, се ж не нація ангелів, і в них, як скрізь по світі, більшість або раби, або здирщи-ки, а верховодять гірші елементи; та проте і в себе дома, серед панування кривди, краща частина німецького народу не стоїть мовчки, не ховається поза спинами братів, аби лихо впало комусь іншому на голову, а почуваючи однаковість стану і інтересів усіх покривджених, спочуваючи ближньому, кохаючи надію переробити громадський лад на краще, повстає одно за одного, і провадячи гуртом боротьбу, простує до певної мети! І в нас, як свідчить те п. Яновська, скорше, як хто з наших людей, скорше навіть як інтелігент, виступає проти кривди чужинець, бо не може знести спокійно того, що зносимо день у день ми, не може, бо в ньому не вбито і не витроєно всіх засобів моральної гідности та суспільного почуття.
На жаль, в оповіданню ні слова не згадується про давніше життя Карла Хведоровича, ні навіть звідкіля він родом; та припустивши, що він закордонний німець, ми зразу уявляємо собі суспільне життя цілком не подібне до нашого, а таке, що й могло розвинути в тій навпів тільки освіченій людині ту горожанську відвагу, що її так бракує нам.
Що б там не можна закинути австрійському чи германському урядові, все ж Карло Хведорович почував себе і був у себе на вітчині горожанином, не був відокремленим від громадського життя, мав не саме лише право, а й обов’язок впливати на нього і мусів почувати себе відповідним і перед собою, і перед людністю цілого краю за ті чи інші суспільні нелади. Дякуючи волі зібрань, думці і письменства, звик він думати про громадські справи та розуміти, оскільки і його, і всіх життя залежить від тих чи інших громадських постанов. Він знає, що постанови ті не падають із неба, і не раз та згодом можуть і мусять змінитися, якщо ті, кого вони кривдять, одностайно з ними змагатимуться. Боротьба за свої права, яку провадять там робітники, в якій, певно, і він брав участь, виробила в ньому рухливість, людську гідність і ту відвагу, що за всяку ціну не дасть нівечити ні себе, ні інших і надихає завзяттям усіх гуртом і кожного зокрема, на кожному кроці стромляти дрюччя в колеса могутній неправді, з певною свідомістю, що під гуртовим натиском ті колеса мусять таки розскочитися.
Закінчуючи тим наш огляд талановитого оповідання п. Яновської, мусимо зазначити в ньому чудову мову (крім розмов інтелігентів, де багато русизмів), яскравість малюнка, цікавість і здебільшого природність змісту і дійових осіб, але разом з тим мусимо бажати від авторки більшого аналізу їх психології, а надто впливів на неї громадського життя. Сей останній вимагав би, може, більшого розміру оповідання і в невеличкому оповіданні, як «Ідеальний батько», може, й не міг бути виконаний.
