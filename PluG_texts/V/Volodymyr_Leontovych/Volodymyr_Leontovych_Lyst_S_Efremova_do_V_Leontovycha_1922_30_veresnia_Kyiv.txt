30 вересня, 1922, Київ
Дорогий Володимире Миколайовичу,
На щастя, Ваш лист, хоч і дуже запізнився, але застав мене ще в Київі перед від’їздом за кордон. Я зараз пішов до Софії Іванівни і разом з нею переглянув її архів родинний. Два документи Вам посилаю з цим листом разом (знайшлося по кілька копій) в одному конверті.
Звичайно, до 1 жовтня Ви їх не встигнете одержати, та вже не наша тому вина.
Софія Іванівна поки що живе так само на старій квартирі, але дуже хоче перебратися до себе, на Трьохсвятительську. Помагаю, скільки можу, їй у цьому, але це нелегко зробити, бо там усе занято, та й відносини дуже попсовані. Надіюсь, що їй таки пощастить незабаром перебратися, хоч як вона там сама житиме — не прирозумію. А втім, може, знайдеться хтось, хто з нею мешкатиме.
Вона здорова, як можна бути здоровою в її віці. До Вас не писала, мабуть, через звичайну для старих людей огиду до писання, покладаю-чись у цьому на мене. Звичайно їй, само собою, дуже тяжко, хоча їй все-таки ввесь час, хоч потроху, допомагаємо (харчами тощо).
З посилкою, що Ви її вислали, я зроблю так: одержати її я вже, певне, не встигну, то лишу їй офіціального папера, що вона має її одержати сама.
Там же у іЩульгиних], живе й Марія Миколаївна з матір’ю та дочкою. Бідують вони дуже, і коли б їм, як можна, було допомогти, то це зовсім би добре було.
Ну, здається, все з цієї сфери.
«Гречок» я дам списати з «Основи» й, коли встигну, то вишлю сам, а ні, то попрохаю це зробити. Вирізки з одеського часопису у мене, певне, десь є: треба буде перекидати свою збірку вирізок і надіюсь, чи знайду її. Як устигну, то теж дам переписати для Вас.
Може, незабаром побачимось, сталося так, що мене притьмом ви-ряжають за кордон, хоч я й не дуже того хотів. Коли саме виїду, не знаю: термін — завтра, але пашпорта ще не маю. Думаю спинитись поки що у Берліні, хоча взагалі певних планів не маю.
Останній місяць працюю, як скажений, бо хочеться більше перед від’їздом докінчити розпочатих праць. Оце віддав до друку два томи творів Короленка (в перекладі), а книжки про нього — шкода — вже не встигну написати. А дуже кортить: матеріалу маю багато такого, що його не використають, та й не постерігають навіть російські критики.
Спасибі за уваги про мого «Коцюбинського». Дещо, може, колись використаю, як доживу до другого видання книжки.
Кланяюсь низенько Вашим і бажаю всім Вам доброго здоров’я та гаразду. Міцно Вас цілую.
Ваш Сергій Єфремов.
