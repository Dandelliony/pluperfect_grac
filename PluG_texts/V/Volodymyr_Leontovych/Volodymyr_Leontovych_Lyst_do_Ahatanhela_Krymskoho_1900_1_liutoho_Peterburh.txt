Вельмишановний та любий Агатангеле Юхимовичу!
Пишу Вам знов після кількох год мовчанки задля ось якої, на мій погляд, дуже важливої справи. Зараз я у Петербурзі (де я зараз пробу-ваю на якийсь час) пішли чутки, ніби в урядових верствах зняте питання про цензурні закони. Хто каже, ніби скликається особлива комісія, яка має оглянути усі сучасні цензурні постанови та скомпонувати проект нових законів щодо письменства. Другі кажуть, ніби такий проект доручено складати самому Главному Управлению по Дълам Печати. Напевно, ще не пощастило про се довідатися, але таки відомо з певних джерел, що се питання зняте і що «докладная записка» та «прошение» про зміну закону 76-го року було б зараз саме на часі подати. Так казали навіть декому і у самому Главному Управлении по Д[елам] П[ечати]. Справді, коли одна з цих двох чуток правдива, то нам не можна не нагадати про своє діло, бо, переглядаючи усі цензурні питання по черзі, панове урядовці можуть і не зачепити нашого питання тільки для того, що за його забудуться, бо воно стоїть осторонь. Певно, може, коли і нагадаємо, можуть занедбати, але то буде їх провина і їх сором, а коли за нас забудуться, буде наша провина і наш сором. Через се усе земляки тут удумали, щоб усі наші письменники написали кожен від себе окремий лист (датуючи його ріжними часами, хто за місяць, хто за два, три і т. д. до року назад) до Данила Лукича Мордовця з проханням до його, щоб він розпочав клопотання про цензурні полегшення та зміну закона 76 р. Д[анило] Л[укич] на підставі сіх листів подасть докладну записку і прошеніе. До Данила Лукича звернулись через те, що він мешкає у Петербурзі і єдиний з тутешніх українців має літературне ймення і поважні вже роки. Данило Лукич згодився взяти се на себе, тепер чекає тільки листів від земляків письменників. От сказали, щоб я написав до Вас, то, будь ласка, не відсовуючи на довше, пришліть скоріше такого листа до Д[анила] Л[уки]ча. Адреса його: С-Петербург, Столярный переулок, д. № 6 Данилу Лукичу Мордовцеву.
Я зараз у Петербурзі, але вже через днів 2-3 виїду звідси до себе на село. (Адреса моя там, якщо здумаєте щось написати: Станція Ромодан Полтавской губ. Владимиру Николаевичу Леонтовичу.)
Як же Ви ся маєте? Що поробляєте? Бувайте здорові. Чи писали що по-українськи останніми часами.
Ваш Володимир Леонтович
1900, Февраля 1
Я, їдучи сюди, завіз Київській Старині рукопис чималого оповідання, але не маю великої надії, щоб пощастило його протягнути.