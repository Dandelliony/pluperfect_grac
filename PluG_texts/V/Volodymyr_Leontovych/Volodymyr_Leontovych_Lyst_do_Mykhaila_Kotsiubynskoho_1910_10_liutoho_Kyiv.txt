Як перечитаєте сього листа, спаліть, а самі дезинфецируйтесь. Дорогий і високоповажний Михайло Михайловичу!
Спасибі Вам за пам’ять і Вашого листа. Така досада мені, що я його так довго не одержував і через те так довго не відписував. Я живу тепер не на селі, а у Києві, але останні 2 тижні пробув у Петербурзі, повернувся звідти кілька день викликаний телеграмою, що мій синок заслаб на дифтерит. Тепер йому, слава Богу, вже добре, але дезинфекції ще не робили, то й треба Вам листа мого спалити, а самим дезинфецируватися.
Листа Вашого одержав тільки вчора (його переслали мені з села). Годилося б, може, не писати Вам, поки не буде в нас дезинфекції, та мені і так дуже прикро, що так довго не відписував Вам. Так мені сумно, що Ви могли припустити, що я за віщось гніваюся на Вас, чи маю щось проти Вас, і як Вам не гріх таке подумати, дорогий Михайле Михайловичу!
Гірко мені було читати про Вашу хворобу. Чи не годилося б Вам замість Капрі поїхати у Нахгейм, де, кажуть, видужують усі хворі на серце, а Ваша астма чи то сердечного, чи нервового походження? Напишіть, будь ласка, мені про се. Якщо нервового, то треба, значить, щось перемінити в житті, та й будете скоро здорові, дасть Бог, а як сердечного, то
треба гаразд порадитися з лікарями та й непремінно взятися до лічення. Може, будете, Михайло Михайловичу, коли у Києві, то поїдемо по лікарях у місті. В мене тут є знайомі лікарі, а це все краще, щоб вони звернули більшу увагу, а що до того, що Вам зараз не пишеться, то я певен, що се тільки часова річ. Почуєте себе краще, то знов подаруєте Україні, дасть Бог, багато ще прекрасних речей. Що ж до мене, то я ще не знаю, чи вдатен буду щось писати, чи вже треба казати: «годі». Покінчивши свої практичні діла, останній час все був у дорозі, то й не починав нічого писати, але щось і не чую, щоб була на те сила. Щось чи розгубив я по світах, чи життя повисмикувало в мене усю віру, а без «віри неможливо угодити Богу...». Хто й зна, що буде? Міцно Вас обнімаю і цілую. Бажаю Вам здоров’я і усього найкращого. Перекажіть, будь ласка, моє найглибше шанованнє Вірі Устиновні.
Ваш В. Леонтович.