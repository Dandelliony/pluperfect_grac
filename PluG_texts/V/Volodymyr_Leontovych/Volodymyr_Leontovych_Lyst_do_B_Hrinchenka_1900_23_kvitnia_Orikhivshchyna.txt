Високошановний Борисе Дмитровичу!
Нарешті треба писати Вам, хоч мені це дуже тяжко зробити, бо дарма на усі мої заходи, я не зміг знайти відповідного Вашим умовам видавця, і це дуже турбує і мене. Єдине, що мені трапилося, се відоме вже і Вам, що «Київська Старина» платитиме за лист друку 30-50 карбованців (за оповідання, не за драму) і Вам, аби Вас привернути, вони згоджуються платити сей гонорар і за ті твори, які не зможуть друкувати самі, а надрукує їх «Вістник». Пріч того, позаяк я бачив, що сього замало і се не відповідає Вашим умовам, я шукав ще, чи не знайдеться хто, аби підтримати «Київську Старовину», давши змогу і Вам брати участь у сьому журналі, згодився б доплачувати Вам те, що не в силі виплачувати «Київська Старовина». Але досі мені пощастило тільки знайти невеличкі гроші: один добродій бере на себе обов’язок зверх гонорару «Київської Старини» платити Вам за кожний аркуш друку, однаково чи «Київськ. Стар.», чи «Вістника», по 10 карбованців. Ці гроші він може вислати в квоті 150 крб. на цей рік [або] вислати Вам авансом’у іюлі місяці. Таким чином Ви мали б за Вашу працю 40-60 карб, за аркуш, де б вона не була надрукована. Друга сума, близька до Ваших умов, але вона не певна і в залежності від обставин редакції «Київс. Ст.» може зменшитися до 40, що вже багато ріжниться від Ваших умов. Пріч того, аванс замалий. Таким чином, мої клопоти пішли, мабуть, марно, і я дуже чуюся винуватим перед Вами та дуже прохаю мене вибачити, що даремно турбував Вас моїм невдатним комісіонерством, але все ж повідомляю Вам про все це: одно, щоб Ви бачили, що я таки щось запитувався зробити, а друге на случай, якщо б із зміною обставин ці умови зробилися б для Вас можливими.
Вибачте, будь ласка, що досі не надсилаю до Вас автографа рукописа. Річ в тім, що кілька сторінок десь заділося, і їх треба переписати. Поки була сівба, не міг сього зробити, але зараз вже почав переписувати і цими днями надішлю ввесь зшиток. Цими днями їздив до Києва пристосовувати свій рукопис до цензури, тяжко було се робити, але дуже вже схотілось, щоб надрукували щось у Росії.
Бувайте здоровенькі. Низенько вклоняюся дружині Вашій.
Бажаю Вам усього найкращого.
Ваш Вл. Леонтович.
1900 р. Квітня 23