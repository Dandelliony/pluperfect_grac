ОБРАЗКИ СТАРОДАВНЬОГО ЖИТТЯ
I
Лубні
До кінця XIX сторіччя, коли повз Лубні проведено залізницю, вони, дарма на свій тисячорічний вік, були зовсім малим та тихим містом. Ще у вісімдесятих роках XIX віку людність у Лубнях не перевищала 9000-10000 мешканців і довгий час не зростала. Очевидячки, багато лубенців розтікалося хто куди з сього затишного місця, не маючи що робити дома.
Та, дарма на свою малолюдність, Лубні, дякуючи тому, що стояли у самому осередку губернії, були її другим адміністративним центром. Пріч звичайних повітових інституцій у Лубнях був другий на губернію окружний суд, другі на губернію хлоп’яча класична й дівоча гімназії та ще бурса. Але і се не збільшило лубенської людности, а тільки трохи змінило вигляд будинків: у місті малося більше чепурніших, хоч і малих та одноповерхових горничок, ніж звичайно буває по малих повітових містах, малося навіть з дев’ять-десять двоповерхих кам’яниць і, може, з двадцять півтораповерхих, але більшість домів були дильовані, мазані, повкривані очеретом чи шалівкою, вросли у землю, а вікна в їх були більше завширшки, ніж заввишки.
Лубні стоять над Сулою на високому, стрімкому її березі. Се була колись, мабуть, грізна фортеця князя Володимира Святого, збудована ним на межі своєї держави. Під горою блакитною стежкою в’ється по широких зелених луках Сула. За річкою, ген верстов на 20 здіймається степ, а по йому подекуди бовваніють кущі хуторів та сіл у садках. То були тоді ще «степи і вежі половецькі». Та нічого не пам’ятають лубенці ні за ті часи, ні за пізніші, ближчі до їх, хоч і було б за що згадувати про минуле Лубень і за ті пізніші часи, хоч за три, за чотири верстви од Лубень на завороті берегової гори, на такому ж стрімкому березі, серед ліса стоїть монастир, заснований ще за Вишневецьких, у якому муровану велику церкву, що і досі пишається, блищить золотими хрестами, поставив гетьман Самойлович, а монастирі колись все зберігали пам’ять про старовину... Та усе забулося за щоденними клопотами, заспалося, заспівалося дівочими співами на вулиці, зникло з пам’яти в обіймах дівочих, в сварках з лихими жінками, та й тихо пливе лубенське життя, а коли життя тихо пливе, то й час тягнеться, усе здається давнім-давнім, колись-то воно було...
Обиралося для Лубень місце, придатне для оборони від ворога. Глибокі яри оточують місто з усіх боків, позаплутувалися і в середину його. З однієї до другої вулиці, хоч і йдуть вони сливе рівнобіжно, не скрізь легко перейти просто, часом треба звертатися у середину міста на базар,
звідки обидві вони починаються. На найвищій горі, що круто спускається до річки, оточена звідусіль ярами, порожній здичавілий майдан, а довкола його, як вінок на чолі гори, високі вали — єдине, що залишилося од колишньої фортеці; у місті, і поза містом, і по інших високих горбах якісь печища, звали ровів та валів, але у лубенців не допитаєшся, що то за руїни, тільки два-три лубенські інтелігенти, що з книжок, не з переказів знають про минуле Лубень, змагаються між собою про те, де, на яких місцях що було.
Місто усе в садках. Малися дворища з садками, з левадами по п’ять-шість десятин, три-чотири навіть по 20-30 десятин. Одна вулиця завдовжки з верству, а з одної її сторони було тільки п’ять дворів, а з другої, може, з 20. Міщани мешкали переважно по ярах, там були їхні садки і їхні хати, там було своє особливе життя. В осередку міста, на горі, церква, базар, крамниці, інституції, дворища купецтва, панів, майстрових та декілька «постояльних дворів», тоді гостинцями їх не йменовано. Крамниці були дерев’яні, давні, цілком почорнілі, покривані шалівкою, не раз латаною, порослою зеленим килимом моху.
На ярмарки збиралося до міста повно люду, чимало і базарних днів, але звичайних днів, та ще в спеку, а надто в ті часи, коли урядовці на службі, а школярі по школах, глянеш часом вподовж вулиці, ані духа. Тогочасні лубенські крамарі сливе усі походили із старожитніх місцевих родів крамарських і переважно були українці за походженням, хоч здебільшого зденаціоналізовані, дужче навіть від панства. Таке враження справляли на їх московські мільйонщики, що наїздили на великий ярмарок (що збиравсь щорічно на Іллю попереду у Ромнах, а пізніш у Полтаві), у яких наші крамарі закуповували товари на рік, що вони з усіх сил намагалися підробляти і мову, і вбрання, і саме обличчя за їхню форму під московські. Не дуже те їм велося і видавало смішно, але своє, рідне таке затрачувалося.
Та і в комерційному, як і в національному відношенні сі нащадки старих українських крамарських родів були неміцні і несталі. Один по одному спродували вони своє предківське діло та замикалися від усього світу по своїх обгороджених високими парканами, зарослих густими садками дворищах, сливе ні в кого не буваючи і нікого до себе не запрохуючи. Жили відрізнено від усього громадянства. Знатися з панами та старшими урядовцями не дозволяв гонор-боязнь, щоб ті не ставилися звисока, та почуття своєї, порівняючи до їх, неосвічености. Перед міщанами вже самі крамарі заносилися, а між собою в їх часто бував задавні-лий нелад і добре було, якщо в кого з їх знаходилося «з своєї братії» два-три приятелі, щоб грати у карти, збираючися вряди-годи один в одного.
Грошей за тих часів було небагато. Людина, що мала 20-30, а надто 50 тисяч, вважалася вже заможною, і за гроші платилися великі відсотки. Отже, спродавшись, сі колишні крамарі охоче бавилися лихварством.
зг
Де в кого з їх позабирали крамниці, часто розжившись крадіжкою з їхнього ж добра, їхні прикажчики, але і сі звичайно не витримували довше як 20-30 років. Загальний же плин життя йшов у тому напрямі, що лубенська торгівля дедалі переходила до жидів. У середині XIX сторіччя їх було у Лубнях зовсім небагато, а на початку XX трохи не всі крамниці, нові побудовані заводи та фабрики, сливе половина домів в осередку міста належали їм. Вони наїздили з-за Дніпра і повоювали місто, забираючи до своїх рук усі діла, старі і нові. Дев’ять з їх руйнувалося та зникало десь, а десятий розживався і міцно займав позицію.
Навіть ремесла в значній мірі переходили до жидів. Старі місцеві ремісники, такі поважні, з деякими цеховими традиціями, привітні, але без лестощів, що гаразд знали не тільки кожного городянина, не тільки навички кожного з їх, а і те, кому, коли треба буде справляти нову одежу чи чоботи, десь зникали, і на їх місце приходили задніпрянські жиди, вибиваючи з батьківського діла і полтавських жидів. Цуралися вони тільки тих ремесел, які вимагали тяжкої праці або здавалися їм небезпечними, так напр., ковалів, бляхарів та мулярів жидів не було.
Лубенська промисловість тепер вже значно більша, у 70-х роках XIX сторіччя обмежувалася одним топчаком-крупчатнею, виробленого яким крупчатного борошна вистачало на весь повіт, бо несірий хліб їли щодня, може, скільки родин, а решта хіба у свята, та ще невеликою броварнею, збудованою зайшлим німцем, котрому упала щаслива думка конкурувати з горілкою та привчати лубенців, хоч коли-не-коли, натомість неї випити пива.
Мався в Лубнях ще один розділ мешканців — вислужені урядовці або їхні нащадки, що так чи інакше придбали собі тут дімки та осілися. Сі ходили вже у піджаках, розмовляли хто по-українському, хто по-московському з українською вимовою та з великою домішкою українських слів. Іменовано їх звичайно «панами», хоч більшість з їх дворянами не була, на крамарів же тоді ніхто не казав «пани», казали «хазяїн».
З-поміж сих вислужених урядовців з домішкою крамарів і обирано тоді переважно гласних до думи. Найдужче піклувалися сі гласні тим, як би зменшити міські видатки, а найкраще було б, якби се було можливо, хоч і зовсім од їх здихатися. Кожен і найменший незвиклий видаток викликав серед їх велике невдоволення. На жадання директора гімназії лубенська дума якось зробила постанову засадити сквер напроти гімназії. Засаджувати доводилося не більше як півдесятини, садилося звичайне дике дерево, саджанці накопувалися у лісі зразу за городом, отже видатки не могли бути великі, а якби не те, що сього бажалося директорові, а в багатьох гласних у гімназії вчилися діти, зроду не годилася б дума на такі розкоші, та і так назбирав голова більшість. Директор міського банку, Черниш, докоряв гласним: «Грошей нітелень, а вони сквер заводять».
На горі, якою їхалося до Лубень з цілої Засульської частини повіту, по весні, восени робилося так грузько, що і вози, і екіпажі частенько доводилося витягати звідти волами, іноді і ніякою силою не давалися витягти. Часом і серед літа бовванів на тій горі такий загрузлий по весні тарантас чи фаетон, власне вже тулуб з його, бо лубенські габелки авжеж не могли б не позрізати з покинутого екіпажа шкурки, не повитягати подушок, не познімати клямок, а де приступніше, і заліза. Та дарма на се, думі і на думку не впало вибрукувати гору, поки губерні-яльне земство не зробило сього своїм коштом.
Ще один приклад того, якими заходами доводилося поборювати надмірну ощадність батьків повітових міст, наведу з життя, вже не Лубень, а Прилук.
Прилучани клопотали перед урядом, щоб одчинив у їх гімназію.
Уряд згодився, але з умовою, що місто само поставить гімназіяльний будинок. З великими труднощами довелося досягти принципіяльної згоди на се думи, але з умовою не спішитись і розтягти видатки на декілька років. Першого року було виасигновано на половину потрібної цегли. Та коли прийшло до дальших асигнувань, більшість гласних затяглася. Лементували, що се і через силу та й ні до чого. Тільки щаслива думка, яка впала на думку гласному Кислому, переборола сю ощадність. Взявши слово, побив він супротивників такою промовою: «Так що ж з сього буде? Яке се хазяйнування? Цегли понавозили, тобто її назад одвозити?»
Від п’ятдесятих років XIX і початку XX ст. славні були Лубні двома обивателями: українцем Опанасом Олексійовичем Свербієм та жидом ГІейсахом Рувімовичем Хапковичем. Обидва були найбагатшими мешканцями Лубень. Опанас Олексійович, вмерши, покинув маєтку на три міліони, та й Пейсах Рувімович не менше. Обидва замолоду були голодранцями та торгували на базарі усяким дріб’язком, обидва збагатіли у Лубнях, чого ніяк не вміли осягти інші лубенці, хоч, доконче, були б не від того. Про те, з чого вони розжилися, по Лубнях переказано цілі легенди, та се почалось не за моєї пам’яти. Я ж застав обох вже досить заможними людьми, хоч тоді вони ще не досягли того багатства, яке назбирали остаточно.
II
Опанас Олексійович Свербій
Вже і тоді Опанас Олексійович мав залізну крамницю, мав левади та ліси під Лубнями, торгував лісом та млиновими колами, яких завше було повно у його дворищі. Жив він у власній чималій кам’яниці, у якій займав з жінкою дві кімнати, а решту пустив під «номери», щоправда,
переганяючи двох дочок та синів з хати у хату, коли у якій не було постояльців. Номери були з усіма вигодами: з дубовими старомодними меблями, які Свербій наскуповував при нагоді «не дорого» та з великою кількістю блощиць.
Бувши купцем, Опанас Олексійович якось вихитрював та не брав гільдії і писавсь міщанином. «Мені один лях розумно казав: що мені по титулі, як немає нічого у шкатулі», — перекручував він польську приказку. «Хіба і так не видко, хто я?»
Землю він часом мав, часом ні, бо купляв її тільки тоді, коли купцеві доводилося до скруту, і то на те тільки, щоб як скорше її перепродати. І поки земля була у його, ніколи сам не хазяйнував на їй, а роздавав селянам у найми. «Жиди не дурно кажуть, що хліборобство — найгірший гешефт, гроші не обертаються. То для дурнів», — казав він.
Гомоніли по Лубнях, посміхуючись, якось розміряв Свербій селянам землю, ходила за їм ціла юрба. Трапилося одному чоловікові знайти на ниві дві копійки, так Опанас Олексійович зняв бучу: «На моїй землі, то мої. Віддай!» Та й гриз чоловікові голову, поки той з лайкою не кинув йому ті гроші межи очі. «Дурень!» — вилаявся Опанас Олексійович, ховаючи 2 копійки, та й по всьому.
На люди зодягав він якесь дивне убрання з дуже тонкої, скоріше жіночої, ніж чоловічої, матерії, не вгадаєш, чи воно чемерка, чи довгий сюртук, а дома ходив найчастіш у самому жилеті, з-під якого виглядали хухайка та підтяжки, пошиті жінкою з грубого полотна.
Був він високого росту, дуже широкий у плечах з круглою сутулою спиною та дебелими в’язами. Ззаду на півголови світилася лисина. Здоровенний спухлий ніс, лоб та щоки на широких щелепах, зриті якимись червоно-синіми печерами по грубій та масній шкурі. Сірі зі сталевим, злим блиском очі дивились уперто без жадної гри та руху, не міняючи виразу.
У їх було дійсно щось гіпнотизуюче, що залякувало його робітників та прикажчиків, позбавляючи їх охоти лінуватися або красти у його, а людей малої волі примушувало коритися йому наосліп і робити те, що він їм наказував, їм же на шкоду, а йому на користь. Мабуть, дякуючи сьому, і управлявся він, дарма на неповоротну, мов ледачу, повільність рухів, сам стежити та керувати усіми своїми ділами, навіть в деякій мірі і хатнім господарством.
Ні на кого, ні на жінку, ні на дітей не звірявся він, усі гроші тримав у своїх руках і скупо видавав їх тільки тоді, коли вже ніяк обминути сього було не можна. Щоб не одурила, бува, і жінка, він і на базар ходив сам. Було, наївшись, а їв він побагато та жадібно, перехреститься та, погладжуючи черево від задоволення, каже: «А мене жінка годує і, спасибі їй, добре годує».
I кожного разу, затаюючи своє роздраження, обзивалася жінка:
— І чим би я вас, Опанасе Олексійовичу, добре годувала, як ви самі на базар ходите та що дешевшеньке та поганьшеньке, те і купуєте.
Дарма що мав він усякі діла і поза домом, він здебільшого висиджував дома чи у хаті, чи на лавці за ворітьми, по цілих годинах стежачи своїм застиглим поглядом за усім, що діялося на вулиці, за кождим, хто проходив повз його, мов той павук, що чатує на здобич.
Хоч і замолоду Опанас Олексійович хваткий був, а таки помилявся часом. І досі соромно йому зробиться, як згадає. От хоч такий трапився тоді випадок. Опанас Олексійович тоді ледве у колодочки почав вбиратися, тільки добра і мав що невелику крамничку з бакалією та усячиною і торгував він у їй сам, бо ще прикажчиків не мав.
Мешкав тоді у Лубнях такий барон фон Ф., тобто великопанського роду, колись служив у гвардії та чимсь прошпетився і ще молодим виряджено його з полку і наказано до столиці не потикатися. Чомусь оселився він у Лубнях, купив дві кам’яниці та леваду, ну і жив якось, щоб добре — так ні, так і робити нічого не робив, ходив у проходку по вулицях, тільки і того, що ніхто у Лубнях так високо голови не носив і так звисока на усіх не поглядав, як він. Чому службу покинув, ніколи не хвалився. Нездужаю — каже, та й все.
І почав той барон учащати до крамнички Опанаса Олексійовича, мов на розмову. Саме тоді жінка Опанаса Олексійовича наварила варення, а він понаставляв дзбаночки з їми на столі у крамниці, щоб на видноті... та чомусь незабаром почав тих дзбаночок недолічуватися. На кого не думав — не покажеться, треба пристерегти, і приумів Опанас Олексійович — обмотав передню дзбаночку за шийку тонкою довгою шпагати-ною, а кінець шпагатини прив’язав так, щоб непомітно зі стола, та й дожидається, що буде.
Аж се надходить барон. Розсівся, мов на гостинах, тієї-сієї розказує, а далі загадує показати якусь бакалію, що на горішній полиці стоїть. Поліз Опанас Олексійович, зняв, показує. Барон за ціну питається, — дорого, каже, і ґатунок не той. «Мені іншої треба». Так і не купив. Посидів ще трохи. Ну, каже, бувайте здорові, і, не ручкаючись, до дверей, а шпага-тина натяглась і не пускає. Як лазив Свербій по бакалію, барон швиденько скрайню дзбаночку до кишені у пальті запхнув.
—	Так се ви, пане, в мене варення викрадаєте, а я його і давно недолічуюся!
Затикався барон, щось хоче сказати, слова не вимовить.
—	Ну заждіть! Зараз поліцію гукну.
Одпрохується барон: «Що хочете беріть».
— Не хочу нічого... А! давайте сто карбованців. Хіба я знаю, скільки ви в мене чого повиносили...
І не змагався той, виняв гроші та мерщій з крамниці. Отже і досі робиться Опанасові Олексійовичові і соромно, і прикро, як про се згадає. Де ж пак пошився у дурні. Зробити умів, а використувати не стало тями. Де б можна було у пана хоч і цілу кам’яницю забрати, а на сто карбованців поквапився...
Мабуть, і постояльного двора держав Свербій не так заради прибутку, бо скільки їх, тих постояльців, могло бути в ті часи у Лубнях, а заради того, щоб випитувати в тих, що заїздили до його, як ідуть чиї справи та що вони і знайомі їхні збираються робити.
Вже немолодий пан Місюра мав на Лубенщині невеликий, десятин з 300-400, але дуже гарний маєток з предковічним лісом десятин з 100. Був він удовець та мав тільки одного дорослого вже сина, який з їм не жив, а служив десь.
Якось приїхав той син до батька на літні гостини, і стався між ними нелад, так що після гострої розмови син покинув батькову хату і поїхав ніби на службу, хоч термін його одпуску був ще не скоро.
Розгніваний батько приїхав розважитися до Лубень, став у Свербія на постояльному і загуляв, а не маючи приятелів, щоб їм побідкатися на свої неприємности, почав підпилий скаржитися та лаяти сина Свербієві. Свербій одразу зміркував, що зможе тут попоживитися, пив з паном, заохочував і його пити, ще часом і від себе становив вина чи горілки, надолужуючи тим, що приписував на рахунках та вигравав з Місюри у стукалку.
—	Що се ви, Опанасе Олексійовичу, так розходилися? — аж лякалася жінка.
—	Мовчи. Се не жіночого розуму діло. Побачиш опісля.
Тяглося так днів з двоє. І як Місюра сп’яніє, Свербій, мов зненацька, і вкине слово за його сина, під’юджуючи старого неначе з співчуття.
—	Лихо тепер з тими дітьми. Я такого сина не схотів би і знати, нічогісінько я б йому не покинув. Не хоче батька шанувати, хай сам на себе вистаровується.
А п’яний Місюра лупав очима та з вдячности ліз цілуватися.
Через час, немов розмірковуючи над справою, закинув Опанас Олексійович.
—	І нащо вам з тим маєтком возитися? Для кого і для чого? Спродали б його та й жили б при старости любенько та спокійненько у місті.
—	Ну як-таки так?
— Бо, бачите ж, маєток у вас предківський, а од предківського по закону одинця-сина одсторонити не вільно. От він з батька і кпить та свої фиглі показує. Чого б він вам корився, як не боїться.
А було б у вас не земля, а гроші, рачки б він плазував перед вами...
Місюра аж очі вирячив, йому така можливість вподобалася.
— Так кому ж його продати?
— Ну... знайшлося б... Може, і я у вас купив би, так, заради вас тільки купив би...
Ще днів з двоє пропиячили Місюра з Свербієм, часто звертаючись до цього питання, і поробилися чисто приятелі. Нарешті сторжилися.
— Як робить, то робить, — сказав якось Свербій. — Скільки ж ви за свій хутір правите?
Місюра, який ніколи нічого не підраховував і не знав вартости свого маєтку, і так подав малу ціну, та Свербій з неї ще почав виторговувати.
— Треба скинути. Я ж тільки, щоб вас визволити, купую. Мені воно, самі знаєте, ні до чого, я у господарстві не кохаюся...
— А ліс?
— Ну лісок — точно... так ото тільки і того.
Сп’яна і купчу у нотаря зробили, та так, що усе, що не малося у дворі чи горницях, уся худоба, усі меблі до останнього цурупалка переходило Свербієві за ті ж гроші.
Прокинувшись вранці, Місюра аж тремтів з перепою, голова боліла, аж не розколеться, а таки, хоч не зразу, згадав, що зробив вчора купчу і ся згадка прикро вразила його. Проте він не в силі був зупинитися на сій думці остаточно, тільки чомусь дуже схотілося довідатися додому, і він звелів запрягати. Опанас Олексійович вийшов на рундук його проводити, та вже зовсім не такий привітний та приязний, як попередніх днів, і, коли Місюра сідав у фаетона, нагадав йому, гостро дивлячись своїм сталевим поглядом:
—	Вам же, пане, тепер треба кватирі собі шукати, бо тижнів за двоє, мабуть, і купчу затвердять, а я сьогодні послав туди свого чоловіка, ви ж дасьте йому у вас притулок поки що?
—	Авжеж, авжеж, — похапки одказав Місюра, а серце йому заколотилося і затріпотіло. — Чи він боїться, щоб я чогось не вкрав, що посила чоловіка вивіряти мене? — подумав він з досадою. — Поганяй швидче! — гукнув він машталірові, аби скоріше не бачити Опанаса Олексійовича.
Коли другого дня Місюра роздумався та схаменувся, журба, одчай, тяжкий ляк обхопили його. «Що я наробив. Що я наробив? Тут же у садку поховані мої батьки і діти, тут я народився, тут звик, що син скаже?.. І за скільки продав? За дурницю?.. Боже! Боже!» Не знаходив він собі місця.
Промордувавшись цілісінький день і ніч, Місюра наважився їхати до Опанаса Олексійовича проситися, щоб ослободив од продажі. Усю дорогу хвилювання, сором та неспокій шарпали його, пекло коло серця. Він не міг спокійно чекати та одно поганяв машталіра, але якась надія таки ворушилася. Все думалося: не може ж бути, щоб Опанас Олексійович не змилувався. Що ж тоді буде? Це неможливо, він же приятель, та й купив тільки для мене. Адже сам Місюра зроду не неволив би, хоч би і стороннього чоловіка, продати йому те, чого він продавати не хоче, тільки тому, що сп’яна той підписав купчу, яку в його видурено...
Та дійшовши до сієї думки, Місюра з одчаєм гонив її. Адже Опанас Олексійович добра людина, бо як ні, якщо він шахрай або мот, тоді пропало усе!.. Хвилинами, коли неспокій чомусь втишувався, Місюра навіть починав дуже журитися не за маєтком, а за тими збитками, що сам наробив собі своєю необачністю. Пропадуть гербові за купчу і таке інше. Остільки таких хвиль здавалося йому неможливим, щоб Свербій не знищив купчої... Але такі хвилі не тривали довго.
П’ятнадцять верстов до Лубень тяглися, здалося йому, без кінця. Несміливо уступився він до хати Опанаса Олексійовича і несміливо здалеку почав своє прохання...
Та Опанас Олексійович не схотів марно гаяти часу на нікчемні балачки, мовляв, пішов йому одразу назустріч.
—	Так що ж се? Назад тільки раки лазять. Ні, пане, я його так дурно не віддаю.
—	Ви ж подумайте, що зі мною буде. Що скаже син. Що люди казатимуть.
—	А мені яке діло?
—	Та ви ж за ніщо моє добро в мене забрали...
—	А ви купчу самі підписували чи ні?
—	Та я ж не читав.
—	То було читати...
—	Ви ж самі мені прирадили, я за вашою порадою її зробив.
—	Ну, було б думати, що вам радять.
—	Ви ж казали, що воно вам непотрібне, що ви як приятель для мене тільки і купуєте.
—	Годі, пане, казаному кінця немає, а які ми з вами приятелі? Ви ж зі мною свині не пасли. Я, як малий був, свині пас, а ви тоді на перинках спочивали. Тепер і я хочу на перинках полежати.
У голосі в його пріч хижої жадоби клекотіла ненависть, ненависть до панів. Чулося, що йому приємно було зробити боляче, насміятися з людини саме через те, що ся людина зветься паном.
Похилений, прибитий сидів кільки хвилин Місюра і раптом зірвавшись, упав до ніг Опанасові Олексійовичові.
—	Помилуйте, згляньтеся, візьміть штрапа, але верніть, — застогнав він, відчуваючи кожною цяткою своєї істоти страшний біль свого пониження.
— Е ні, пане, що до моїх рук прийшло, я того не вертаю, — ще з дужчою злістю одказав Опанас Олексійович. — Не морочте мені голови, підведіться та йдіть.
—	Юда! — не своїм голосом скрикнув Місюра, схопившись.
Свербій не образився.
—	Бач, чим лякаєте, — посміхнувсь. — Юда. То нічого, Юда не був дурний.
Але, сказавши те, Свербій трохи злякався. Се таки, мабуть, гріх так казати, схаменувсь він, але зразу ж і заспокоївся. Так то ж Христа Юда зрадив, а не когось там...
—	А ви таки йдіть, пане, з моєї хати, — визвіривсь він на Місюру, — бо як візьму костур, то виряджу, — справді простягаючи руку до костура.
Похитуючись, білий як крейда, вийшов Місюра з Свербієвої хати. Коли ж купчу було затверджено, зник він з Лубень, і довго ніхто нічого не чув за його. Вже не скоро дійшла чутка, що невдовзі по тому він і помер десь у другій губернії, у маленькому повітовому місті, де був оселився, бо до сина поїхати не зважився. Але спадщину, дуже зменшену, не більше третини того, чого був вартий його маєток, таки залишив синові.
Два жиди-брати, давні лубенські мірошники, які самі звали себе «му-комельниками», поширили своє підприємство понад свої гроші, а надійшов нещасливий рік, і доводилося хоч банкротувати, хоч шукати грошовитого кумпаньйона. У Лубнях не пощастило знайти іншого, пріч Свербія, а той поставив умову: «Щоб не я у вас, а ви у мене були у руках». І, дійсно, зробив такий договір, що за рік висмоктав старшгхазяїнів дощенту, а їхнє діло забрав собі.
—	Як він з нами рахувався, — скаржилися потім вони. — Ото візьме свою записну книжечку, і перебіга нашвидку, ніби нам читаючи, а нам і зазирнути до неї не дає, ані сказати і слова напроти не дозволя... А почне на щотах кидати, то кида не лічивши: «Ну, на сій сторінці хай буде тисяча, на другій знов хай буде три», — а скільки їх там справді, тільки він і знає. Так в нас вже голови попухли от тих його «хай буде».
—	Так чого ж ви корилися та мовчали? — питалися в їх.
—	Ну аякже? — підкидали жиди свої лікті вище голови. — А як нам було казати, як він нас кругом вже оплутав.
Свербієва жінка вмерла за багато років поперед його, а дочок він ще при ній повіддавав, жив з їм тільки один син-одинець. Не так-то муд
рий удався, учитися не схотів, та Опанас Олексійович не дуже його до науки і неволив. Нащо воно? Май голову, то і без науки розумніший од учених будеш. Адже мене, казав він, ніхто і раз не одурив.
Відносини в їх з сином тільки такі й були, що син балакати з батьком, не затикуючись, не міг, з усім крився та вибріхувався.
А батько не часто ж і вчив його, і то не дубцем, а самим кулаком, тільки рука його важка була, та траплялося се і тоді, коли синові вже і тридцять років було.
Випрохати в Свербія грошей було нелегко, та син і боявся прохати, з часом почав нишком запивати і на пропій у батька підкрадати. Далі заслаб на якусь хворобу, за яку не зважився признатися батькові, а не маючи грошей, не лічився, захирів і вмер.
Зостався Опанас Олексійович сам, і тоді уперше за життя почув ніби жаль за сином, ніби любов до когось, ніби свою провину перед їм... Поминувся він тоді поставити дзвіницю до церкви. І за помин душі синові буде, і мене за те під церквою поховають, сподівавсь він. Так і батюшка обіцяють.
Спорудив Опанас Олексійович дзвіницю і муровану, і високу, та чогось вона виглядала мов сутулою та череватою, як і сам він.
Важко стало Свербієві самому при старости за усім доглядати. Закрив він постояльний, поспродував клопітніші діла і не починав нових, хіба вже сам хто до його рук прийде.
З дому виходив рідко та й не любив: прикинулася ще йому напасть, вирядилася на носі якась ґуля, мов ріг, і на люди йти якось ніяково, а тут ще завівся у Лубнях волоцюга фотограф, з усього, що йому в очі впаде, партрети знімає та націляється і на Опанаса Олексійовича, мабуть, на глум. Заради сього тепер Свербій як іде з дому, хоч би і в сушу, парасолю бере, щоб було чим затулятися.
Здебільшого висиджував він дома, хоч у хаті, а то ще на лавці за ворітьми, а гаспидська дітвора, найпаче оті розбещені малі гімназисти, як ідуть повз його, дратують: «Носоріг, носоріг, носоріг!»
— У латинську дивись, а не по чужих носах розглядать, — огризається Опанас Олексійович, погрожуючи палицею.
Вісім років, як сон, пережив ще так він, хіба піде до зятя у крамницю посидіти, або до себе закличе його ж та ще когось з крамарів у карти пограти, а за свічки з гостей таки править: «Аже ж я не палив би їх, якби ви не поприходили».
Через 8 років не стало видко Опанаса Олексійовича на лавці, заслаб і зліг. Пролежав недужий та немічний місяців зо три... вряди-годи навідаються дочка чи зять, та все наче вигадують, через віщо б швидше додому бігти. Друга дочка жила у Катеринославі, та і зовсім не приїздила, приїхала вже як конав — на похорон — за спадщиною.
Хоч і обіцяв батюшка, а не довелося Свербія під церквою поховати, по місту прямо галас знявся — і міщане, і пани, і усі, кому треба, кому і не треба, в один голос: «Де такого під церкву, і церкву запоганить». Думав уже батюшка під дзвіницею, і того не дали. Дехто, розпалившись, не хотів і на кладовище пускати, так такого закону не було, щоб ніде не ховати.
III
Хапкович
Пейсах Рувінович Хапкович був ще старосвітський жид — з пейсами, у лапсердаці. Він не визнавав навіть ні довгого сюртука, ні літнього пальта. Був чорнявий, з чорними, як вугіль, очима, з колись чорною, вже значно посивілою довгою бородою. Він і на старости усе наче бігав, ніяк не міг додержати поважности в рухах.
Народився він у великому селі, верстов на п’ять від Лубень. Батько його був тамошній. Було тоді у тому селі дві жидівські родини, але на лихо Хапковича другий жид мав шинок, а він тільки крамничку. Та чого була варта сільська крамничка в ті часи, у першій половині XIX сторіччя. Сіль, голки, нитки, наперстки, стрічки, оселедці, дьоготь, бублики, трохи цукру та пряників, ото тільки й краму, гуртом на п’ятнадцять-двад-цять карбованців. Ото випродасть за тиждень, заробить на їжу, та й Богові дяка, а за тиждень знов треба до міста по крам їхати. На борг ніхто не дає, не ймуть віри. Ото якщо упроситься Рувін до когось з селян, що до міста їдуть, то й підвезуть, а ні — то на собі тягав крам у лантусі. Інколи, як за дріб’язком, коли серед тижня щось випродасться, було і малого ГІейсаха посилають, хоч йому було всього 10 років, так же старшенький. Коли Пейсахові доводилося по крам бігати, він кожного разу, хоч батько і добре знав ціни, а прихитриться, і як не гривеника, так хоч п’ятака, а затаїть. Як помітять, бідкається: загубив, одурили... Батько гримає, мати уступається, а Пейсах де далі «зароблене» приховує: «Ось вони гроші, лисого дідька його одурять або він згубить».
Прийшлось якось Рувінові до скруту. Треба по крам їхати, а грошей нітелень, бідкаються з жінкою, коли се Пейсах озивається:
—	Скільки вам треба? П’ятнадцять? Ну я вам можу позичити, тільки ви мені процент заплатите.
—	А який?
—	Ну, звісно, двадцять.
—	Гаразд.
Зразу мовчать. Послали Пейсаха розпитуватися, чи не їде хто з селян до міста, а як вирядили, глянула мати на чоловіка зраділими очима і питає:
—	А що, бачиш?
—	Ну таки, мабуть, будуть з його люде, — задоволено погодився батько.
3 17 років пішов Пейсах на свій хліб, передавсь до Лубень. На базарі усяким дріб’язком торгував, п’яних старшин через калюжі переносив, факторував і йшов угору. Вже за десять років було в його 5 домів у Лубнях, а ще чого скільки, ніхто не знав, знали тільки, що Пейсахові гроші добре ростуть.
Жила у повіті стара, років сімдесят, удова генеральша, мала землі коло 2000 десятин. Дітей не мала, а племінники не хазяїни, і підсипався до неї в таку хвилю, коли їй грошей було треба, Хапкович.
—	Ну що вам зайвий клопіт, я вам зразу 15 тисячів виплачу і щороку, поки житимете, дай вам Боже, вік довгий, по 3 тисячі платитиму, а ви мені ужиточну дайте.
Сподівався Хапкович, недовго старій жити, а генеральша, як на те, зажилася, вже і десятий рік минає, а вона живе та й живе. Щоправда Хапковичеві збитку з того не було, бо ціни на землю швидко росли, так же возися з тим хазяйнуванням. Дурний гешефт, нежидівський.
На десятому році поїхала генеральша до Москви, Хапкович знав, коли вона мала повертатися, і саме той потяг, яким їй їхати, звалився на Курщині з високої греблі, і сила народу там згинула. Прийшла до Лубень та чутка, а генеральші немає, радіє Хапкович, аж підскакує — нарешті визволився. Аж тут лист: за одну станцію звідти, де потяг розбито, генеральша заслабла, чогось переївши, і встала, а тепер живісінька до Лубень повертається.
Аж розсердився Хапкович.
—	Ну... В неї живіт заболів, ти чуєш... так тепер маєш. Добрий гешефт. І що ті інженіри дивляться? Хто хоче, де хоче встає!
Та за два роки генеральша таки вмерла. Не став тоді Пейсах Рувімо-вич з господарством воловодитися, поспродував землю селянам та не встиг гаразд розгадати, який би гешефт почати, як сталася з їм пригода. Сам собі клопоту наробив.
У Лубнях не було такого будинку, щоб окружний суд умістився в одному, а що три доми Хапковича були з більших у місті та стояли поруч, то суд хотів найняти, але ще і того було мало, і суд ставив умову, щоб Хапкович найняв сам ще один дім поруч та здавав його судові разом зі своїми.
Поруч був дім городянина Кучерова, той годився його найняти тільки з умовою, щоб усі ремонти робив Хапкович. Щоб не розладнати гешефту, Хапкович згодився. «Ну ремонт, що таке ремонт?» — думав він, але Кучеров удався причепливий і раз у раз обридав з тими ремонтами.
—	Тільки зустріне, вже і в’язне. Воно хотіло б, щоб я йому новий дім поставив тими ремонтами, — сердився Хапкович, І так се йому на-вірилося, що він, дякуючи своїй швидкій та запальній вдачі, не стри
мався і надписав на договорі за Кучерова, ніби той звільнив його від ремонту. По Лубнях посміхувалися: приписав Хапкович: «Од починки ослобоняю. Кучеров».
Розпочалася з того кримінальна справа. Схаменувся Хапкович, злякався і кинувся до адвокатів. Розкидалися гроші, розсилалися жидки-мішуреси, підкупалося і свідків, і присяжних, але на першому суді Хап-ковича засуджено. Адвокати подали апеляцію, а Хапкович з переляку занепав духом, стогнав та плакав, але на другому суді помоглось — Хап-ковича виправдано.
Наче неправедно ображений, згорда походжав він з тиждень по місту, але далі такої ролі не витримав, почав усім нишком хвалитися, що се діло коштувало йому ЗО тисяч. Та якби він і витримав не похвалитися, не кожен же спроможеться на такі видатки.
Пропали гроші, пропали два роки, поки тяглася справа. З тим більшим запалом узявся тепер Хапкович за те діло, яке давно вже надумав — поставити парову крупчатню.
Клопоту було багато, і він вирішив одружити сина і віддати дочку.
Одно, обом і пора, а друге — і зять, і невістка принесуть придане, отже будуть і свої кумпаньйони, і свої помічники.
Жених і невістка були неабиякі, і у Лубнях Хапкович не бачив їм пари. Тому вирядив він одного зі своїх мішуресів Фінкельштайна на Бобруйськ, Мінськ та Гомель шукати дітям відповідної пари та тор-житися за придане.
Фінкельштайн був високий, рудий жид з виряченими баньками та розвернутими губами, що їздив по околиці скуповувати для купців усяке збіжжя, заробляючи при тому по 1/4 копійки од купця та по півкопійки від продавців. Давніше Хапкович не знав Фінкельштайна, бо той був з іншого повіту, але, коли пішла чутка, що він ставитиме крупчатню, тоді Фінкельштайн прибіг до його з поклоном. «У вас стільки ділів, Пейсаху Рувимовичу, припустіть мене і к якому-небудь». Незабаром своєю роботою вподобався він Хапковичеві, і тепер той посилав його за свата.
Дуже тим зраділий подавсь Фінкельштайн, мов на крилах, виконувати таке почесне доручення. Давно вже мріяв він заробляти хоч іноді з сватання.
—	Се вам не пшениця! На такому ділі платиться мішуресові зовсім не той процент. А ще, як вийде добре, навіки протекція, — казав він.
Повернувшись вихвалявся:
—	Дочці я дуже доброго жениха знайшов: комерсант, батько йому 8 тисячів дає. У його 8, та в неї 8. Хіба не можна жити з таких грошей? А фамілія... Одно слово Ра-по-порт!
—	А си-но-ві,— протягав він для дужчого враження, — вже зовсім о-со-бен-ное. Приданого 20 тисячів, братів у неї немає, то буде спадщина.
 А яка гарна, а учена — вміє і по-французькому, і по-німецькому. Як на тих фортипянах грає...
—	Така ж занудиться у Хапковича у млині, — казали йому.
—	Чому занудиться? — дивувався він. — Як те може статися? Якщо колись занудьгує, вийде у двір та побачить, що у неї у дворі перемелюється за день дві тисячі пудів, то яка може бути нудьга?
Хоч тепер Хапкович зробився перший на повіт покупець на пшеницю, а не всі пани годилися йому продавати. Коли його зять приїхав питати пшениці до однієї пані, вона одмовила:
—	Я не хочу продавати вашому тестю.
—	Чому? — здивувався Рапопорт.
—	Бо він мошенник.
—	Що ви кажете? — заспокоював той. — Папаша, може, і були мо-шеннік, поки вони були бідні, так тепер вони багаті і самиє чесниє...
І таки переконав паню і купив пшеницю.
Якось треба було мені поїхати на Хапковичів млин, гукаю візника.
Підкотив, випереджаючи інших, швидкий, бадьористий жидок у рудому злинялому піджаці.
Сівши, щоб не сидіти мовчки, питаю:
—	Як вас звуть?
—	Зельман, а по-рускі Валодя, — одказує.
—	Ну то маємо одно, меняй, — пожартував я.
—	То добре! — Із задоволенням одказав Зельман, мабуть, уважаючи таку відповідь найкращим компліментом.
По дорозі, аби щось казати, питаю я Зельмана.
—	А правду кажуть, що Хапкович дуже добра людина?
—	Ну?.. Хапкович, се ж — гицель!
—	Але ж він багато роздає грошей бідним жидам...
—	А як би він не роздавав, коли кагал велить? А сам собою він з кожного радий душу видерти.
—	Е ні! — навмисне заспорився я: — не схотів би, не дав. Що йому з того, що кагал велить?
—	Що з того? — аж скрикнув Зельман. — То би я подивився, як не послухався б він кагалу! І що то за життя було б, і які з нас жиди були б, якби кожен, хто не схотів би, не слухався кагалу? Свої гешефти крутиш як знаєш, чорт із тобою, крути, але гроші на кагал давати скільки скажуть, то вже мусіш. За те маєш пачот!
І помовчавши скільки хвилин, Зельман додав, наче здумав який новий доказ.
—	Хапкович, та се ж драпіжник!