ТРИ ТИЖНІ В ГЕТЬМАНСЬКОМУ УРЯДІ УКРАЇНИ Уривок спогадів
За півгодини після нашої розмови з С. Шеметом та В. Винниченком прислано по мене автомобіль з листом від нашого прем’єра Федора Анд-рієвича Лизогуба. Він прохав мене прибути до нього у важливій справі. З Лизогубом були ми знайомі віддавна, хоч тоді ще не близько. Впродовж кількох трьохріч був він предсідником полтавської губерніяльної земської управи, а я губерніяльним гласним. Діставши запрошення, я не відмовився і зараз же поїхав до нього. Розмова не була довга. Діставши від мене згоду прийняти становище міністра земельних справ, Ли-зогуб підкреслив, що моїм головним завданням має бути вироблення проекту аграрної реформи та переведення в життя тих земельних законів, які будуть ухвалені. Крім того, раз на тиждень треба було складати доклад про важніші справи міністерства гетьманові, а в міру потреби також і прем’єрові. Урядування мав я перебрати від попереднього міністра п. Колокольцова, який мешкав тоді поки що при міністерстві, де було до розпорядження міністра невеличке помешкання (здається, три кімнати). Насамкінець сказав мені Лизогуб, що мушу сфотографуватися для спеціяльного посвідчення, без якого варта не впустить мене до гетьманського будинку.
(Справді, ще на деякому віддаленні від згаданого будинку вулиця була перегороджена канатом і перепустки переглядали якісь добродії у цивільному вбранні, які і провели мене потім до палати. Таку охорону довелося зарядити через те, що саме в той час викрито кілька заколотів проти гетьмана; на початку ж гетьманства вступ до будинку був цілком вільний.)