Дорогий Михайле Михайловичу!
Одержав сьогодні Вашого милого листа і дуже зажурився, бо мушу завтра поїхати на кілька день в Київщину і 14 не буду в Києві. Повернуся 16 напевне, а може, коли пощастить, то 15-16-го повернуся вранці. І от мене взяла велика досада, що, може, не доведеться побачитися і сим разом з Вами. Не поїхати в сі дні мені ніяк не можна, бо діло, задля якого їду, вимагає присутності ще інчих людей, з якими я заздалегідь умовився з’їхатися на сі дні, і перемінити сього терміна тепер од мене не залежить. Отже, я таки хочу сподіватися, що побачуся з Вами, дорогий Михайле Михайловичу, хоч 15 або 16, і дуже прохаю Вас, 15 запитайте по телефону, чи повернувся я, а як мене 15 не буде, то загляньте, будь ласка, до мене хоч 16-го. 16 вранці я напевне приїду. Ще, будь ласка, пришліть мені Вашу київську адресу, як приїдете в Київ, то я, як повернуся, зразу забіжу до Вас. Низенько вклоняюся Вірі Устиновні. Міцно Вас цілую.
Ваш В. Леонтович.