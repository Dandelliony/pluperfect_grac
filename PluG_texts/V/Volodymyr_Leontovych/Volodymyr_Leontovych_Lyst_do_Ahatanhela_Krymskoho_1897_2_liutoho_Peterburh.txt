Високоповажний Добродію!
Давно вже збираюся написати і подякувати Вам, та, на жаль, досі не знав Вашої адреси. До кого не обертавсь, всі відказували, що Ви у Сирії. А де само, ніхто не знав. Тільки оце д[обродій] Грушевський був ласкавий відповісти і переслати Вашу докладну адресу, коли я надумався звернутися до його.
Щиро ж дякую Вам і за те, що зробили мені ласку, що надіслали Вашу книгу, а ще більше за те велике задоволення, яке зазнав я, читаючи її. Вибачте, що казатиму цілком одверто, але ж до цього примушує не тільки моє почуття, викликане Вашою працею. А ще більше передмова Ваша. Вона не дає мені спокою. Не знаю через віщо з’явилася у Вас думка, що Ви не ймете віри Вашому белетристичному талану і через те зрікаєтеся працювати на цій ниві. Чи то склалася вона у Вас власна, чи хто інчий зневірив Вас у Ваших силах? Але ж то хибна і шкодна думка, бо як облишите писати белетристику, українська красна література втратить з Вами дуже велику, мені здається, першу свою силу. Запевно і на ґрунті науки Ваша праця була корисна, та все ж, не знаю, може, і через те, що я сам, як потроху белетрист, так кохаюсь у цій частині літератури, а мені було б невимовно жаль Вашого белетристичного талану, і у всякім разі яко белетрист Ви мали б щобільше впливу на громаду.
Між творами Вашими не всі однакові. Перші два оповідання: «Батько ти мій і т. д.» і «Історія однієї подорожі» можна вважати середніми, «Сирота Захарко» і «В народ» є скоріше памфлети і от як «В народ» трохи не витриманий — і хоч читаються з цікавістю, але можуть викликати різні почуття і змагання і, на мій погляд, чиста белетристика складається в Вас краще. Але ж і в цих памфлетах, оскільки вони мають белетристичну форму, всі яви[ща] живі, кольористі, типи правдиві, а і як у памфлетах позначаються у їх авторові людина дуже освічена, з широкими поглядами, з почуттям міри та чулою душею, а найбільше вражає широкий світогляд, якого, на лихо, так густо бракує в наших письменників-белетристів. Але в Вашому томові є 4 оповідання, що зробили б велику честь кожній і геть більше розвійній літературі, — «Роу noputia national is», «Не порозуміються», «Виривок з мемуарів старого гріховода» і «Хто ж справді тут винен» — це такі твори, що, читаючи їх з першої сторінки і аж до краю, не здолаєш відірватися, облишити читання, хіба іноді болісна психологія інчих, почасти психично недужих
 героїв примушує силою враження читача спинитись на хвилю, бо жаль палкий, як до лиха справжньої людини, обгортає душу і не дає змоги, поки не вирішиться, стежити за змальованими Вами муками. Надзвичайне мистецтво — змальовувати коротко дуже тонкі риси глибоких психологичних явищ — се Ваша велика сила. Друга Ваша велика сила — се вдатність сказати багато у короткому переказі. Ваші дії ніколи не тягнуться довго, подробиці не банальні, а нові, оригінальні і враз типічні так і плинуть одна по одній, і дивно складаються вони враз в живий малюнок, і кожна відбива якусь нову психологичну рису героїв і нема жодної зайвої! Третя Ваша велика сила у тому, що у творах Ваших сумирно єднається так само, як се повинно єднатися у поезії, широке розуміння громадських питаннів і психології поодиноких людей, щирість до громадських справ і жаль до кожної поодинокої людини.
Нарешті, коли взяти Ваш невеликий том, скільки там розмаїтих, неоднакових типів, становищ, і з якого неоднакового гурту людей виймали Ви Ваших дійових осіб, серед яких [за] нерівних обставин малювали Ви їх життя і так звільно, так легко, так красно! Се свідчить, що аби б Ви мали хіть, а в Вас є незміряний матеріал, є що і кого малювати.
Багато ще хтів би сказати Вам, та набрид, мабуть, і так досить. Не знаю, може, і мені було б неприємно, якби хто задумав написати мені яку хвалу, то вибачте, будь ласка. Мене примусила велика потреба подякувати Вам і ще більша потреба не сидіти, згорнувши руки, коли топ-не людина; а Ваше бажання, що висловили в передмові, не писати далі белетристики, коли я читав Вашу книгу, здається мені саме таким безжальним, неможливим заподіянням собі смерти. Не кидайте, добродію, благаю Вас за себе і за Україну, Вашої белетристичної праці. Пойміть віри, що коли є такі, кому так, як от мені подобаються (та й не самому мені, я знаю таких багато) Ваші твори, то вже то незвичайні твори. А от ще що прохаю Вас, якщо самі не сердитесь, а вже як розсердитесь, то хоч вилайтесь, а не мовчіть. Та ще нарешті повертайтесь швидче з того Бейруту, бо туди ще вража чума заблукає, то Вам там на той час бути не треба, поїдете туди коли вдруге. Далебі вертайтесь! Напишіть ще, будь ласка, як Вас звуть, бо цього і добр[одій] Грушевський мені не написав.
З великим поваженням і щирістю Владимиръ Леонтовичъ (або Ле-венко).
1897-го року 2 февраля
Адреса моя: С.-Петербург, Литовка, 29, кв. 6
Владиміру Николаевичу Леонтовичу