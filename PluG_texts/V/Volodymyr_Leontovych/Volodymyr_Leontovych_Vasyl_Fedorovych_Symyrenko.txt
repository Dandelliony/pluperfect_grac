Василь Федорович Симиренко
Починаючи мої спомини про Василя Федоровича Симиренка, почуваю себе не в силі скільки-небудь відповідно змалювати його надзвичайно милий, дійсно чарівний образ. Особливою його, так зрідка властивою людям, прикметою була цілковита знеохота до яких-будь хвали, слави та розголосу. Він не тільки не шукав їх, вони просто були йому прикрі; здавалося, він разом і соромився їх і не няв їм віри. Ця особливість його була в такій мірі підкреслена, що він не любив навіть згадувати про щось, що можливо було б залічити в хвалу йому і, хіба випадково, можна було почути від його уривчасту згадку про щось подібне. Ще важче виявити в словах ту особливу моральну красу спокійної, переконаної в собі, відданої обов’язкам людини з великим критичним розумом і щирими добрістю та веселістю, відчуття якої не блідло і не слабло і при найближчих, майже щоденних з ним зносинах.
Невдовзі як я скінчив університета, у мене склалися дуже добрі відносини з Василем Федоровичем і його жінкою, моєю тіткою з материного боку, а протягом останніх десяти років життя Василя Федоровича я бачився з ними трохи не щодня. Я глибоко любив їх обох; відчуваю і зараз згадку про їх як святощі і з правдивим почуттям гордощів похваляюся тим, що і вони обоє любили мене. їхнє відношення, близкість з ними були однією з найкращих сторін мого життя. їх я вважаю своїми духовними батьками. Завжди, коли я щось писав, для мене було потребою перечитати їм написане, почути їхню думку. Обоє вони були людьми широкої освіти, з виробленим літературним смаком і їхня оцінка та їхні уваги мали для мене непорушний авторитет. І зараз Василь Федорович і Софія Іванівна часто встають переді мною в моїй уяві так виразно, як живі, і треба часом напруження волі, щоб вернути себе до свідомости, що їх вже нема.
Відданість Василя Федоровича Україні, його гарячий патріотизм складали зміст цілого його життя. Для сторонніх це не завжди було помітне в такій мірі, але ближчі люде гаразд знали, що ці почуття відбиваються, складають зміст кожного його вчинка, кожного його кроку. Коли з якихсь причин захоплення, здвиг почуття перемагали природ-ню стриманість Василя Федоровича, вияв цього почуття в небагатьох і простих на вигляд словах набирав вражаючої сили.
Пригадуються мені два таких випадки, обоє на початку нашого зближення, коли національна свідомість, мушу те признати, ще не стала неподільною частиною моєї психіки. Якось Василь Федорович почав читати мені докладну записку чи подання Київської Старої Громади до уряду з приводу утисків українського письменства, оскільки пам’ятаю, складену і подану одним з членів тієї Громади Іващенком (пізніше я ніколи нічого за його не чув). Враз посеред читання сльози здавили голос Василеві Федоровичеві і ледве чутний, але тяжкий та глибокий стогін примусив на хвилю перервати читання. В людині остільки стриманій, остільки на вигляд спокійній цей вибух почуття вражав особливо.
В ті ж само часи, невдовзі як написав я перше моє українське оповідання «Салдацький розрух», мені схотілося змалювати одного з моїх товаришів по Московському університету і я почав був писати російською мовою (воно ніколи не було скінчене). Трапилося, що невдовзі приїхали до моїх батьків Василь Федорович та Софія Іванівна. Я перечитав їм вже написані перші три-чотирі глави того оповідання. Василь Федорович слухав мовчки, а коли я попрохав його висловити свою думку, він тихо, ніби не хотячи, але з таким почуттям та переконанням одка-зав: «Написано добре, але боляче, що не для нас, не для свого народу та що знов і ви підете на чужий ґрунт», — що слова його наче випекли карб на моєму сердці.
Мені було год п’ять, коли я вперше побачив Василя Федоровича. Хоч моя мати і його дружина були рідні сестри, але через те що Сими-ренки мешкали на Київщині, а мої батьки на Полтавщині, залізниця проходила од нас далі як за сто верст, а обидві родини вельми дбало працювали кожна у своєму ділі, бачилися та перевідували вони одні одних зрідка, навіть не щороку.
Пригадую, як вперше на моїй пам’яті — мені було тоді год 5 — приїхали до нас Симиренки; довго перед тим розмовляли про це у нас в домі, бо це була подія, яка не часто траплялася. За ними послано коні далі як за сто верст, до Кременчуку. Пригадую перші хвилі зустрічі, і як мене вразила краса моєї тітки, яка справді була красунею, та ще дуже вразив мене привітний та милий вигляд дядька.
Дедалі ті враження зростали і були вони якісь незвиклі, а разом і чарівні, бо ніхто у нас не тримався і не поводився так, як Василь Федорович, ніхто з великих так багато і так цікаво не розмовляв з нами, дітьми, як він. Він розповідав нам щось такого, що захоплювало дитячу уяву до самої глибини, і розповідав усе по-українському і це було нам дивно, але чомусь і приємно. Він показував нам дивні штуки: пересягнув через обідяний стіл вподовж, обійшов на руках довкола нашої чималої залі, кидав разом три м’ячі і ловив їх усі, не даючи впасти жадному, кидав віялом з однієї руки цілу колоду карт і другою рукою ловив їх усі. Надвечір тітка сіла до роялю, який стояв у нас ніколи не розчиняючись, і вдвох з дядьком вони співали: «Ой п’є Байда», «Максим козак»,
«Як була я молодою преподобницею» і багато інших пісень, усе українських.
Невиразне, але дуже сильне і миле враження залишилося у мене від цієї зустрічі і якось сумно та порожньо здалося мені у наших горницях, коли від’їхали Симиренки.
Батько Василя Федоровича і дядько його з материного боку Яхненко народилися на Київщині. Були селяне-кріпаки на оброці, наймали водяні млини і забагатіли на млинарстві остільки, що викупилися на волю. Провадили і далі свої млини, але коли граф Бобринський, близько маєтку якого вони мешкали, поставив першу у Росії цукроварню, Яхненко та Симиренко, придивившись, поставили і собі цукроварню, що була другою тоді на цілу державу.
«Що ви собі гадаєте, якщо розоритесь?» — перестерігав їх Бобринський. — «Та я, якщо розорюся, то знов чоботи шитиму, — одказав Яхненко, який ззамолоду був шевцем, — а що ви, ваше сіятельство, робитимете, як розоритесь?»
Малим хлопцем Василь Федорович пам’ятав себе ще на млині коло якогось великого села і згадував, як бавився та гуляв з селянськими дітьми. В тих забавах він завжди водив перед над товаришами, бо був межи їх найспритніший та найметкіший. Та незабаром батько і дядько його перейшли на цукроварство, закупили у графа Воронцова у Млієвсько-му Городищі клапоть землі для заводського двору та поставили цукроварню.
В ті часи цукроварство виносило величезні прибутки. Обидва товариші були дуже добрими господарями та упорядниками, мали велику енергію і за поміччю покликаних спеціялістів стежили за технічними поліпшеннями в своїй промисловості та не боялися видатків, щоб їх заводити. Незабаром млієвська цукроварня виросла начеб як городок. Поруч з нею, попереду для її обслуговування, а далі як самостійне підприємство, були упоряджені технічні майстерні, у яких вироблялися ріжні машини і для себе, і по замовленням. Господарі вимагали бездоганного виконання, і коли, наприклад, в циліндрі вже готової машини помічали хоч найменше дупельце, його розбивано без жалю на очах в господарів. Одночасно вони дуже дбали, щоб життя служачих та робітників впорядити краще. Для їх були побудовані добрі помешкання, школа, бібліотека, лікарня, навіть театр.
Ставши у перші ряди тодішньої буржуазії, Яхненко та Симиренко не піддалися загальній в ті часи на Україні серед тих верств пошесті денаціоналізації, а завжди підкреслювали свою українську національ
ність. Коли якось Яхненкові, котрий, яко старший віком, був керманичем в ділі, принесли з пошти дуже важливого, але заадресованого Ях-нову листа, він не схотів його прийняти: «Я — Яхненко, а це якомусь Яхнову», — казав він. Родинною мовою в обох родинах була українська... Звідки збереглася у їх ця національна свідомість при загальнім в ті часи її занепаді в людности? Може, на ґрунті якихсь родинних спогадів, як те було і в Шевченка. Василь Федорович, між іншим, чув у дитинстві родинний переказ, ніби прізвище «Симиренко» повстало з того, що його предок-козак так побивав ворогів, що його наіменовано семиренким, себто семируким. Цей настрій заховався і в обох синів старого Сими-ренка. Як відомо, Платон Федорович видав своїм коштом перше видання шевченкового «Кобзаря». В часи його керування млієвським заводом в його адміністрації були українці: проф. Кістяківський — юрисконсультом, Чубинський та інші. Щодо Василя Федоровича — те ж доводить усе життя його.
І Яхненко, і Симиренко піклувалися, щоб дати дітям найкращу освіту. Василь Федорович вчився попереду у французькому пансіоні у Петербурзі, а за спеціяльною технічною освітою поїхав до Парижа, де вчився у вищому політехнікумі (якому саме не пам’ятаю). Чужоземна освіта та життя на чужині само собою не могли сприяти витворенню національної свідомости, але дитячі враження в родині та серед товаришів-селян витворили міцну українську стихію, а зустріч з Кістяківським та Чубинським сприяла, певно, утворенню національної свідомости. Вони ж таки, мабуть, приєднали його до тогочасних українських гуртків, серед яких особливо близькі відносини склалися у Василя Федоровича з Володимиром Боніфатієвичем Антоновичем.
Так широкий та раптовий розвиток підприємства, хоч воно і видавало добрі прибутки, вимагав таки користування кредитом, і як звичайно на великих підприємствах, і на млієвському заводі були великі борги, тим паче, що господарі користувалися загальним довір’ям, а покладалися на свої сили і на своє діло і не боялися позичатися для його розвитку.
Після їх смерти керування підприємством перейшло до рук старшого брата Василя Федоровича Платона і розвивалася далі, але коли Василь Федорович кінчав паризького політехнікума, ціла низка нещасливих обставин звалилася на діло і воно захиталося.
Через що так сталося, я ніколи не чув од Василя Федоровича, але тільки од родичів. Зазначували такі причини:
1)	фірма позичала гроші переважно у польських панів. Коли почалося повстання, усі кредитори-поляки почали правити раптового повернення боргів, а це для кожного підприємства нелегко;
2)	на нещастя в касира, якому було доручено виплачувати борги, викрадено чемодана з виплаченими вже тратами на 200 000 карбованців і виплату по частині з їх почали вимагати вдруге;
3)	управитель маєтком графа Воронцова, земля якого простяглася верстов на 25 довкола цукроварні Яхненків-Симиренків, вимагав великого хабара, загрожуючи намовити графа поставити свою цукроварню і не давати для млієвської ні буряків, ні землі на буряки, а не діставши хабара, погрозу свою доконав. Буряки довелося везти здалека хурою (бо тоді залізниць не було), і вони ставали дорожче як іншим цукроварам, а це робило конкуренцію неможливою.
Підприємство захиталося, було призначене конкурсове управління. Під вагою неприємностей та надсильної праці Платон Федорович збожеволів, і Василя Федоровича викликано з Парижу, щоб прийняв на себе цей тягар, не давши скласти останніх іспитів. Симиренки користувалися такою повагою, що на конкурсовому зібранні Василя Федоровича обрано за керманича діла, і протягом кількох років він силувався його врятувати, але ті ж таки кредитори, які доручили йому діло, на кожному кроці перешкоджали Василеві Федоровичеві досягти мети.
Серед своєї тяжкої та скрутної праці Василь Федорович познайомився з Софією Іванівною Альбранд, з якою й оженився. Маєток її батька був верстов за 35 од Млієва: Софія Іванівна була унукою французьких емігрантів часів першої революції. Батько її народився у Росії, але вчитися їздив до Франції та, скінчивши науку, повернувся до Росії і тут щасливо хазяйнував і дуже забагатів. Між іншим, він теж мав цукроварню і противно звичаям свого часу платив удержання своїм кріпакам, що працювали на їй. Пізніше, обраний за мирового посередника першого обрання, він, обороняючи інтереси селян, пересварився з багатьма сусідами-панами. Але така непослідовність людської вдачі: у його, як і звичайно у французьких панів, панської пихи було ще більше, ніж в українських панів, і це відбилося на його відношенні до сватання Василя Федоровича. До освідчення старий Альбранд дуже радо вітав його у себе, сам казав, що Василь Федорович на голову розумніший від усіх околишніх панів, але коли дочка його і Василь Федорович покохалися і Василь Федорович освідчився, батько Софії Іванівни не дав згоди на шлюб та не став приймати у себе Василя Федоровича.
Коли ж Софія Іванівна, одпрохавшись на гостини до заміжньої сестри, обвінчалася у неї з Василем Федоровичем без батькового дозволу, батько одцурався од неї, дарма що вона була його улюбленицею, і протягом семи років не читав її листів, хоч вона часто писала до його, прохаючи вибачення. Тільки по семи роках пощастило якось усім його синам і дочкам, з’їхавшись разом до старого, ублагати його помиритися з Софією Іванівною та Василем Федоровичем.
Само собою, що усі сім років, коли становище молодих Симиренків було особливо тяжке, він нічим не підтримував дочки матеріяльно, та й пізніше його поміч була невелика, бо, наділяючи у заповіті синів та дочок рівно, він за життя висилав кожному тільки по тисячі карбованців річно.
А саме в ці часи Василеві Федоровичеві було особливо скрутно. Справи фірми Яхненків та Симиренків не кращали, а відносини з кредиторами та соспадкоємцями так загострилися, що і Василеві Федоровичеві, залишаючись у тому ділі, загрожувало збожеволіти слідом за братом. Отже, щоб визволитися звідти, Василь Федорович одмовився од великого як на ті часи удержання — 12 000 річно, яке одержував як керманич фірми, одмовився од своїх прав на спадщину, з якої все ж таки йому щось упалося б хоч згодом, і покинув предківську оселю.
За ті роки, поки працював у Млієві, живучи дуже ощадно, він зберіг щось 30-35 тисяч карбованців і на ці гроші купив з торгів запущену руїну невеликої державної цукроварні у селі Сидорівці на Київщині. Щоб її полагодити та на їй робити, треба було ще значно більше грошей і доводилося їх позичати на дуже тяжких умовах. «Я часом платив і по 84 відсотки річних, щоправда, позичаючи на короткий час», — згадував якось Василь Федорович, бувши вже заможньою людиною.
Самі вони з жінкою жили вдвох усього на 600 карбованців річно. Софія Іванівна сама робила усе по господарству— прала, штопала і т. д. Надзвичайно енергійна та працьовита, кохала вона Василя Федоровича, як сонце, і справді була йому подругою та помічницею.
Багато пізніше чув я од одного містечкового жида, який бачив їхнє життя в ті часи: «Е, чому Василеві Федоровичеві не бути багатим? Якби і у мене була така жінка, то і я був би багатий».
Але, безперечно, тільки дякуючи особливому розумінню діла, організаційному хисту та працьовитості Василя Федоровича, куплений їм за-вод-руїна без грошей міг виносити прибутки та зробив Василя Федоровича багатою людиною. Його видатне знаття механіки і талант до неї доводить вже те, що саме їм були законструйовані вперше декілька цук-роварських машин на основі принципів фізики та механіки і вперше Василем Федоровичем пристосованих, на яких і досі роблять ті машини, хоч і з деякими поліпшеннями.
Після цілоденної праці Василь Федорович часто до пізньої ночі працював теоретично та над винайденням нових конструкцій.
В ті часи, коли це трапилося, я не мав жадного відношення до цук-роварства, але таки пам’ятаю, як серед спеціялістів гомоніли про знамениту полеміку з якимсь видатним ученим по цукроварству, французьким чи бельгійським, у якій нікому не відомий Вишемирський розбив наголову того видатного ученого на сторінках «Сюкріер Індіжен» в яко
мусь важливому в цукроварстві питанню. Справжній Вишемирський, п’яничка-кресляр Василя Федоровича, навіть не умокає пера для тих статей. Писав їх Василь Федорович, підписуючись Вишемирським, само собою з його дозволу. І тут, як завжди, Василь Федорович уникав всякої хвали та розголосу і тільки дуже сміявся, коли переможений учений написав з роздратованням: «Вишемирський, якого навіть імені я не чув».
Не меншою любов’ю та відданістю відповідав і Василь Федорович Софії Іванівні. Коли пізніше вона заслабла тяжкою формою безсонниці, Василь Федорович був для неї безвідступною милосердною сестрою. Він стежив за найменшими виявами її хвороби і занотовував все для лікарів, щоб дати їм змогу зрозуміти її і власне він своїм доглядом та піклуванням і поборов хворобу.
Взагалі, це була зовсім виїмкова родина, яких не кожному пощастить зустріти і за ціле життя. Обоє працювали дуже багато, кожен в своєму обсягу, але в часи одпочинку вони завжди були вкупі й інтереси в їх були спільні. З їми не могло бути так, як найчастіше трапляється в родинах, що, зійшовшись, чоловік та жінка мовчать, не знаючи, щоб сказати одне одному. Для їх було потребою переказати одне одному про те, що робив сам і як воно робилося, було потребою і почути про справи іншого і не стільки тому, щоб цікавили самі справи, скільки зі співчуття до праці та інтересів другого. Софія Іванівна мала все ж таки більше вільного часу і багато читала. Вона переказувала Василеві Федоровичеві усе, що начитувала цікавого. Зросши у напівфранцузькій родині, де залізна воля її батька-француза надала усьому родинному життю характер, відповідний його уподобі, Софія Іванівна не мала української стихії і ззамолоду не знала української мови і навіть не знала про існування українського питання. Але теоретично вона переконалася в правоті поглядів Василя Федоровича, до певної міри перейнялась його настроєм, завжди співчувала усьому, що робив він для української справи, а після його смерти продовжувала його роботу. В молодших роках вона була членом «геогра-фическаго общества» у Київі та збирала для цього товариства матеріяли по праворозумінню та правним звичаям на Україні.
Сама оселя Симиренків у Сидорівці відбивала на собі їхнє життя в постійній праці та їхню вдачу. Коли дядько і тітка були вже старі і мешкали у Київі, я, по їхньому дорученню, їздив часом до Сидорівки наглядати за господарством. Якось поїхав туди зі мною мій знайомий, який саме гостив у мене, письменник Е. А. Г.р. Він казав, що на його оселя
Симиренків справляла особливе враження: кожна дрібниця у ній свідчить про повне праці та розуму життя господарів та заохочує кожного до праці. Такий вплив я відчував і на собі самім, — ніде не писалося мені так легко і ніде я не писав стільки за короткий час, як у Сидорівці, коли там мешкали дядько і тітка, а я приїзив до їх на гостини.
Маленька подробиця. Велику їдальню в старих куплених горницях Симиренки зробили другим кабінетом Василя Федоровича, а обідали у передпокої, куди навіть і під час обіду приносили Василеві Федоровичеві записки з заводу та контори з запитаннями, як поступитися в тій чи іншій справі. Записки писалися і одписував на них Василь Федорович українською мовою.
До останніх років свого життя, коли здоров’я його дуже підупало, Василь Федорович був веселої вдачі і в рідкі хвилини спочивку, коли вони упадалися, любив жартувати, співати, робити гімнастичні вправи, навіть бігати. Він любив селян, любив з ними розмовляти та й умів знаходити стежку до їхнього почуття та розуму.
Безперечно, що саме своєю невсипущою, тямучою працею Василь Федорович переміг усі труднощі сам і, коли на початку 80-х років помер батько Софії Іванівни і їй упалася чимала спадщина, це тільки зміцнило матеріяльний стан Симиренків, який і без того вже був на добрій дорозі.
Ще заздалегідь перед тим, ледве вибившись з найтяжчих боргів, під час одного з своїх навідувань до Києва, Василь Федорович заїхав до Володимира Боніфатієвича Антоновича, щоб сказати йому, що з того часу передаватиме через його кожен рік десять відсотків з своїх прибутків того року на українські справи та для початку передав йому перший такий внесок.
З Володимиром Боніфатієвичем у Василя Федоровича були дуже добрі відносини, і Василь Федорович надзвичайно поважав Володимира Боніфатієвича. (Між іншим, мармуровий, зроблений по замовленню якимсь добрим скульптором, бюст його в розмірах дійсного зросту стояв у кабінеті Василя Федоровича у Сидорівці.) А проте це були скоріше ділові на ґрунті національної роботи, а не такі близькі приятельські відносини, які були, наприклад, між Володимиром Боніфатієвичем та Фаддеєм Ростис-лавичем Рильським. Так, наприклад, я знаю тільки про одне відносно довше пробування Володимира Боніфатієвича на гостинах у Симиренків у Сидорівці. І взагалі, хоч Василь Федорович здавна був зв’язаний з українськими колами, у його були тільки приязні, а не склалися приятельські і особисті відносини ні з ким з сучасників-українців. Може, причиною цьому було те, що Василь Федорович жив у інших умовах, працював на іншому полі та серед інших обставин, як усі українські діячі; може, розріж-няла їх і діловитість Василя Федоровича, бо риса діловитости була чужою й навіть неприємною для українців тих часів. Може, нарешті, до певної міри спричинилася тому і Софія Іванівна, бо, як не спочувала вона національній роботі чоловіка, а була занадто західнє-европейської вдачі й трималася занадто по-західнє-европейському для нашого громадянства...
Бувши здавна членом Комісії Старої Громади, до якої вступив ще в молодих роках, Василь Федорович ні в яких інших українських громадах та товариствах участи не брав, айв Старій Громаді на зібраннях бував дуже зрідка, може, і через те, що мешкав не у Київі, а приїздячи до Київа, мав багато ріжного клопоту. Часто даючи великі гроші на українські справи, він ніколи не в’язав громадянства своїми бажаннями чи вказівками, на що їх обертати. Тільки у випадках, коли до його зверталися за додатковими допомогами, од його залежало дати чи не дати гроші на ту чи іншу справу. «Кожен мусить робити те, до чого вдатний, — казав він. — Вони тямляться на громадських справах, хай їх і роблять, а тямлю заробляти гроші, то й мушу заробляти їх для України». «А нащо б я силувався так заробляти, якби для України не були потрібні гроші, я б стільки не працював», — сказав він вдруге.
Це зовсім не визначає, щоб він не цікавився та не стежив за тим, що робиться в українських справах. Навпаки, це його дуже обходило і його завжди повідомляли у подробицях про все зроблене давніше Володимир Боніфатієвич, пізніше, по його смерті, інші.
Цілком покладаючись на громаду і особливо на авторитет Володимира Боніфатієвича, Василь Федорович часом вважав потрібним зробити щось, чого не хотіла чи не вважала потрібним громада, але в таких випадках робив він це вже з додаткових своїх коштів. Так, коли у Володимира Боніфатієвича і в Старої Громади сталися непорозуміння з Дра-гомановим, який тоді був на еміграції, і Громада припинила йому підтримку, Василь Федорович таки передав йому гроші на його видання. Принаймні про один такий випадок, коли під час подорожі за кордоном Василь Федорович бачився з Драгомановим у Швейцарії та передав гроші до його розпорядження, я знаю од Софії Іванівни.
В ті часи тяжкого тиску на українців та ослаблення національного почуття на Україні сливе жадне українське видання не виходило на Наддніпрянській Україні без допомоги Василя Федоровича. Протягом багатьох років підтримував він «Кіевскую Старину», «Раду», «Громадську Думку», «Громаду», «Літературно-Науковий Вістник» та видання ріжних книжок; коштом його або за його допомогою вийшло декілька видань «Кобзаря», допомагав він також окремим письменникам та діячам українським, як, наприклад, Коцюбинському, Піратові і т. д. Рідше і не так охоче, але таки давав він гроші і на деякі галицькі національні справи. В кожнім разі він багато перевищив призначену їм колись міру датків — десять відсотків свого прибутку. В останні роки свого життя, розуміючи, що надходять рішучі часи, він навіть ущербив свій раніше придбаний капітал. По його смерті Софія Іванівна, виконуючи волю чоловіка, ще ширше видавала кошти на національне діло. Між іншим, її коштом куплена була для українських видавництв друкарня.
В ті часи, коли усі російські підданці терпіли утиски та обмеження переважно в своїм духовнім життю, на українців були навалені вже зовсім нелюдські утиски. Уряд поставив собі метою винародовити, зденаціоналізувати українців, перевернути їх на росіян. Цей замах, неможливий до остаточного виконання, дуже зле впливав і на духовний, і на економічний розвиток України, позбавляючи її людність способів повного та свідомого засвоєння знаття та думок і натискуючи на волю кожної людини, був замахом на саму осібність народу, на його душу.
Зрозуміло, що в тих обставинах головною метою українців в першу чергу перед усіма іншими було перемогти цей найгірший та власне на їх напрямований утиск, підтримати розвій в своїм народі національної свідомости та утворити для того засоби.
Отже, для українців найголовнішим завданням в ті часи були боротьба проти обмежень їх слова та плекання в дуже тяжких умовах своєї літератури та історії.
Відповідно цьому і Василь Федорович давав свою допомогу сливе виключно на літературні та наукові, а не на політичні завдання. Я знаю тільки один випадок, коли до його звернулися, а він дав, і то невеликі гроші (500 карбованців), в допомогу на утворення замаху на Плеве, себто на чисто політичну боротьбу.
Я не знаю, чи ще коли брав він участь у загальній державно-політичній боротьбі, а і за цей випадок він ніколи далі не згадував, як і взагалі про все, що робив. Але знаю, що першими та найбільшими своїми метою та обов’язком він завжди вважав підтримувати український національний рух.
Свою промислову діяльність Василь Федорович облишив, ще бувши при повних силах, хоч тоді йому було замалим не сімдесят год, року 1905, з такої нагоди. В ті часи загального хвилювання служачі Сидорівської цукроварні по змові поставили Василеві Федоровичеві вимогу збільшити їхнє удержання, здається, удвоє. Сидорівська цукроварня була стара, мала, стояла в недобрихумовинах, за 26 верстов од залізниці, поруч (одна за 8, друга за 12 верстов) з двома іншими цукроварнями, через що для усіх їх не вистачало землі на буряки і тому збільшити на їй продукцію було неможливо, а буряки через конкуренцію обіходилися дорого. До того ще саме тоді цукроварська промисловість перебувала кризіс.
Вважаючи на те усе, Василь Федорович відповів служачим, що завод не в силі доконати їхні вимоги, але натомість він пропонує їм пріч тієї платні, що вони дістають, згори забезпеченої, ще велику участь у прибутках. Отже, коли мине кризіс, а з другого боку, служачі в своїх інтересах більше дбатимуть про діло, то, певно, вони діставатимуть стільки,
скільки хотіли 6. На це нарада служачих відповіла, що допоминається здійснення своїх перших вимог, а на пропозицію Василя Федоровича не згоджується, бо вони не бажають самі визискувати робітників та селян, так ніби зобов’язуючи робити це на їхню користь Василя Федоровича.
Таку відповідь Василь Федорович відчув як тяжку та незаслуговану образу собі. Дійсно, він завжди опікувався своїми служачими та робив для їх усе можливе, і вони мали досить нагоди переконатися у цілковитій правдивості його слова. Вважати ж Василя Федоровича визискувачем робітників та селян було просто смішно. В якій мірі він оберігався, щоб не порушити їхні інтереси, і як обмежував себе, щоб того не сталося, між іншим, можна бачити з такого випадку. Ще за довгий час до руху 1905-го року за 7-8 верстов од Сидорівки продавався великий Стеб-лівський маєток з конкурентною цукроварнею і продавався дуже поцінно. У Василя Федоровича вистачило б грошей, щоб його купити, а для Сидорівської цукроварні це визначало б насамперед забезпечитися буряками, а по-друге, і позбавитися найгіршого конкурента. Але Василь Федорович не схотів і балакати, коли йому пропонували купити Стеблів. На моє запитання, чому так, він відповів: «Земля тепер дуже потрібна селянам і я не хочу ставати їм на перешкоді та зменшувати їм можливість купити землю».
Ображений тим, як поставилися до його служачі, Василь Федорович не схотів далі сам провадити завод, а віддав його в оренду та оселився у Києві, звідки тільки на літо на недовгий час приїздив до Сидорівки.
Покинути звиклу працю, одійти од звиклих інтересів та діла, залишитися без обов’язкової праці — це завжди дуже зле відбивається на здоров’ї старих людей, особливо на здоров’ї людей діяльної вдачи. У свої 70 років Василь Федорович був ще при повному здоров’ї та при повній енергії, і для його бездіяльність була і особливо тяжкою, і особливо шкідливою. Перші роки він ще держався, але таки нудьгував і часом вигадував собі якесь діло, але, як людина тверезого розуму, бачив безхосенність такої праці і кидав її з досадою. За 6-7 років він помітно постарішав, і в обсягу серця почало сливе постійно відчуватися неприємне тиснення. Дуже видатний київський доктор І. В. Фаворський робив усе, що було можливе, і сподівався, що за сталим лікарським доглядом недуг не буде швидко посуватися і недужий ще може жити і 20 років. Хвороба, проте, наростала, а це відбивалося і на настрою Василя Федоровича. Приходячи до його, я з жалем помічав часто, що йому важко дихати, що його тисне за серце, що настрій у його тяжкий, на очі навертаються сльози й гризуть думки. Він почував, що наближається кінець, він не бачив здійснення своїх мрій і може, не усе, що робили та як робили ті, хто прийшли на зміну його покоління, подобалося йому.
Особливо похитнулося його здоров’я під час війни. Він боляче переживав поновлення утисків на українців, він боявся за рідну людність, боявся зруйновання та глуму і передчував щось лихе в майбутності. Завжди пригнічений настрій дуже шкодив і так слабому серцеві, а на лихо його постійний лікар лежав вже і сам засуджений на смерть (рак).
Один час, коли німці раптом посунулися наперед, Василь Федорович так захвилювався, що виїхав до мене на Полтавщину, але це напруження ще дужче пошкодило йому. Мені часом страшно було дивитися на його, таким ослабленим, наче напівзомлілим виглядав він часом. Коли на фронті тихо заспокоїлося, Симиренки повернулися до себе у Київ і Василеві Федоровичеві і наче трохи полегшало, та ненадовго. Серце не хотіло вже працювати. Останні три дні його хвороби були, власне, повільним умиранням його тіла, однієї частини за другою; почали чорніти пальці на ногах, далі ноги все вище і вище, чорнота виявилася і на руках. Василь Федорович вже нічого не говорив, певно, був вже не при повній свідомості, але іноді тихо стогнав. Він упокоївся наприкінці свого восьмидесятого року, в самім початку грудня 1915 року.
Поховано його на Аскольдовій могилі, де поруч з ним, під одним пом-ником було залишено по бажанню Софії Іванівни і місце для неї. На помнику малося б тоді додати напис і про її смерть.
На труну поприносили люде багато вінків, чимало і людей ішло за труною, але ж таки менше, ніж вартий був небіжчик та його праця. З промислових кіл, серед яких він давніше працював і для технічного удосконалення своєї промисловости зробив багато важливих винаходів, мало хто завдав собі праці проводити його в далеку дорогу, — доказ, яка коротка є людська пам’ять. Українців було більше, але таки не відповідно заслузі небіжчика, менше навіть, ніж останніх років бувало на потребі другорядних письменників.
