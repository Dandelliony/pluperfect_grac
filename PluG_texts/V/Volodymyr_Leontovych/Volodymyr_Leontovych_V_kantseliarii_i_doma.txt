В канцелярії і дома
Крім цього, першорядної ваги законопроекту, в міністерстві полагоджено багато менш важливих справ. Старі закони та розпорядження російської держави були пристосовані більше до умов та потреб Московщини та до старого складу життя, їх доводилося переглядати. За революційні часи багато установ, залежних від міністерства, підупало та зруйнувалося, урядовці позмінялися. З усіх кінців України надходили прохання, запитання, приїздили урядовці за своїми потребами та за наказами. Дожидаючи значних змін в земельних відносинах, представники доменів ріжних приватних та суспільних земельних власностей, громад, товариств приїздили хто заявити свої бажання, хто дізнатися, що має бути, і в почекальні міністерства щодня збиралася сила людей: землевласників, селян, урядовців. Усі допоминалися розмови з міністром; дехто приходив і до мене додому в ті дві-три години на день, які тільки і залишалися у мене вільні від службових обов’язків. Всі ті розмови забирали дуже багато часу, але ухилятися від них я вважав неможливим, розуміючи, що близький зв’язок з населенням та приступність влади — це найкращі дані для збудження симпатії до молодої української держави.
Можливо, що така тактика забирала мені більше часу, ніж треба, бо ж я й не мав практики в урядуванні, але, приїздячи до міністерства о 9-й годині ранку, я сливе ніколи не повертався додому раніше, як у 5-6-й годині ввечері, а в 8-й годині вечора треба було йти на зібрання Ради Міністрів до гетьманського будинку.
Засідання Ради Міністрів кінчалися звичайно далеко поза північ, а часом затягалися й до ранку. Ясно, шо супроти цього міністри були постійно переобтяжені роботою, не мали часу ні переглянути часописів, ні поінформуватися про те, що діється в інших ділянках життя, що не входили в обсяг діянь їхнього міністерства. Ця неосвідомленість, зарівно як і перевтома, мусіли погано відбиватися на їхній праці в міністерстві, а тим паче на їхній законодатній діяльносте, до якої були примушені через відсутність окремого законодатного органу, парляменту.