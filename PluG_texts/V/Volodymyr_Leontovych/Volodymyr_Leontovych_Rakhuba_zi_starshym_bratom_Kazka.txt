РАХУБА ЗІ СТАРШИМ БРАТОМ
Казка
Я ще був і в колодочки не вбився, коли довелося нам на своє хазяйство ставати. А середульший брат ззамолоду хвастикуватий був, любив на забивки гроші переводити та й до роботи не беручкий був. Ото найстарший брат і прибрав все хазяйство, а за гуртом вже і нас самих під свою руку і кормигу; усім порядкував та й нами, як хотів, повертав.
Тільки як прийшли ми до розуму, бачимо — щось воно негаразд. Порядкує усім старший брат, перешива нас, ганя куди здря, а діла нема. Та й до роботи він не дуже пристає, тільки на нас погукує. Було як вийдемо на косовицю, то я жену ручку, через сажень перескакую, а він одно коло бабки коси править та ще на мене і громичить. Як йдемо до обіду, так ми, і не заглядаючи у миску, знаємо, що буде нам отой борщ з голісінького сирівцю, а його й салом не затирають, а тільки як
вариться він, впустять на ниточці окрайчик сала у горщик, щоб трохи википів, а борщ звариться, знов те сальце назад витягнуть, мовляв: «І надалі здасться».
Так ото нам такий борщ та святий хлібець, а йому чи млинців, чи пампушечок, бо, каже, «в мене отрунок слабий, отрунок, каже, в мене легчої страви потребує».
Любив таки і в шиночок заглядати. А то ще куму собі веселу та кручену завів, одно їй очіпки та спіднички справляє, часом і чоботи... Так се вже, мабуть, не через отрунок? А через яку оказію — він не хвалиться, а нам спитати ніяк, щоб і не попобив...
Ну, у хаті в його через оті непорядки такі самі злидні, як би і в нас. Так його жінка й діти, як і наші, як і ми самі, однаково босі й голі, ніколи і копія в його не допросимося.
Отже, як роздивилися ми, почало воно нам прикро показуватися. Робити — робимо, а він або переведе, або так порядку не дасть, однаково нічого нам за нашу роботу не впадає. А тут ще чуємо, напозичався брат такого, що не скоро і видихаєш, а платити усім треба буде.
А то ще ось через що дуже мені порядки братові настирилися. Було, як підемо орати, так він за плугом не ходитиме довго, а першу борозну вже небезпримінно сам воли на налигачі веде та одно навертає, як би з сусідської ниви хоч півскибочки до свого приорати. Се мені тяжко не подобалося. Одно таки і ніяково, а то й з сусідами сварка. Я було і кажу:
—	Та же так не годиться, воно ж чуже...
А він зараз грима:
—	Мовчи! Ти багацько тямиш: адже воно не з дому, а в дім.
Йому байдуже, а мені страх ніяково очима перед людьми лупати, бо і поговір за нас такий пішов: «Оті Росенки, мовляв, такі, що ніяк з чужим не розминуться».
Поговір одно, а часом ще і шию нам наминали. Побачать люди свою обиду, біжать з кийками, а він же нашкодить нашкодив, а щоб оборонитися, ніяк ради не дасть. Один в нас такий сусіда є, дивитися на його — прямо ніщо: миршавий та засмоктаний, а до бійки принарочитний удався. Отой же наклав нам за свою борозеньку та раз, та вдруге, та втретє, так напосівся, що ми вже усіх сусід вибігали, поки вблагали їх, що якось на мир з тим харцизом звели. Не малий-таки і могорич довелося поставити і йому за те, що помирив, і сусідам за те, що свахували.
То поза хатою не вміє брат ради дати, а то й у хаті. Тільки пеньдю-читься: «Я порядок даю» та «моя голова», а «ви мовчіть». Так кирпу загнув, де треба, де йому і діла нема, а він умикається. Він нівроку якийсь собі чудний на мову удався; прицвенькує якось, а в мене діти говорять, як і я, по-нашому, так йому, бач, не подобається, крути йому язика та
цвенькай на його штиб. Візьме де більшу хлудину та й вганяється за дітворою. Воно б, як подумати, сміх та й годі, так своя ж кров, то й досадно. Оступлюся я за дітей, а він, навіжений, і за мною женеться.
А то вп’ять втаскається до нас у хату та й порядкує: не там молодиця глечики поставляла, не так долівку вимазала. Та ще химерний видрав десь блискучу бляшку, причепив її до боку та й пишається, мов той соцький.
Нам уже в голову вдарило, чи він, хай Бог милує, не скрутився, — так ми ж неписьменні, а до лікарів його повести, як до його приступится? Його сила, його й право.
Так отож, люди добрі, так остобісів нам його привід. Змовилися ми з середульшим та й пішли до старшого. «Як собі знаєш, — кажемо, — так не можна. Годі тобі усім порядкувати! Дай і нам волю хоч коло сім’ї та коло хати».
—	Што?! — визвіривсь він, аж очі йому рогом...
—	Авжеж, — кажемо. — Ти у своїй хаті порядкуй, а ми у своїй, а як набіжить таке діло, що краще його гуртом робити, то й робитимем гуртом, тільки за гуртовою порадою. Отак, — кажемо, — краще буде.
Він зараз за ціпка, та ще так круто вилаявся: «Ви се-па-ра-ти-сти!» Може, воно, прости Господи, і нічого, а може, що і дуже страшне, що він так його круто вимовляє.
Зглянулися ми з середульшим, а далі і кажемо:
—	Ти-бо, братику, заспокойся. Баки нам не забивай, кажи діло.
А він одно: лається.
Не поступаємося і ми.
—	Коли маєш, — кажемо, — погану звичку лаятися, то й лайся, а діло таки кажи.
Він тоді з іншого боку запитався: почав ласкою підсипатися: «Ви, каже, дурні, не тямите, що і кажете. Подумали б ви, яку яму риєте — не кому — собі. Тільки підете врозтіч, так нас вороги-сусіди вмент, як схотять, згребуть. Адже ми гуртом боронилися, та й то ледве-ледве одмагаємося, а як нарізно... тоді нас і голими руками заберуть!..»
Кортіло мені сказати: «Е, братику! За твоїм дурним порядкуванням уже нам і в гурті не раз казанки поналужувано». Та думаю: навіщо чоловікові, та ще братові, допікати, та й кажу йому:
—	Знаєш що, брате? Якби ти ні з ким не заводився, то найкраще б, а як вже хтось зі сторони присікається, то вже ж ми повинні будемо усі один одного обороняти гуртом. Так само і всі діла, які гуртом краще робити, гуртом і робитимем, а от до наших дітей та до нашого хатнього життя ти не умикайся.
Знов його ґедзь вкусив. Як почав лаятися: і зрадники, і сепаратисти, і тієї, і сієї, не дається на розмову.
Постояли ми, постояли: чуємо, і нас вже за серце пориває. Пішли ми, щоб далі од гріха, а наостанці і кажемо старшому:
—	Ми завтра прийдемо, а ти не гадай, що на тому і край, а поміркуй, та й гаразд, про що ми казали.
—	І якої б я хрінової матері міркував? — він нам, — крутіть ви собі голову, коли хочте, та не буде по-вашому.
—	Та й по-старому ж не буде, — кажемо.
—	Пішли!
Чуємо, тільки ззаду репетує:
—	Знівечу, потрощу, поруйную.
Так от така нам рахуба зі старшим братом.