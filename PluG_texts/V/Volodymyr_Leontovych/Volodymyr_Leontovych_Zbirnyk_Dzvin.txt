ЗБІРНИК «ДЗВІН»
Одна драма д. Винниченка, одне оповідання д. Коцюбинського, двоє віршів Черкасенка та троє публіцистичних статей: В. Левінського, В. Ст. та Д. Сергієнка — такий зміст збірника «Дзвін», що вийшов у Києві перед кінцем 1907 року. Публіцистичні статті «Дзвону» дуже невидатні. Найкраща з їх В. Левінського «Національне питання в Австрії і соціал-демократія»; ся дає хоч деякі фактичні відомості, і написана трохи живіше, та коли автор береться до пояснення тих фактів, які переказує, пояснення дає поверхові, не основні, не доводить своїх думок, а висновки його, правду мовити, таки дуже хиткі. Стаття ж д. Сергієнка «До питання про аграрну програму» — прямо дитяча! Складне питання розглядається на десяти сторінках, суперечностей сила, доказів ніяких, мова тяжка. Враження таке: може, авторові його твір і достався тяжко, та й читачеві немалий клопіт дочитати цю малу річ до краю.
Двоє віршів д. Черкасенка переходять перед читачем непомітно. Щось подібне вже немов читалося і не раз.
Без порівняння кращий в «Дзвоні» відділ белетристичний. Видатніший з сучасних українських белетристів д. Коцюбинський дав невеликий та гарний нарис: «В дорозі». Мова гнучка, плавна і блискуча, образи оригінальні. Настрій автора наче вливається в читача всіма продухами тіла та обхоплює його. Тема оповідання — часове знесилення, яке перебуває людина, до аскетизму посвячена своїй ідеї. Задушене почуття природи, ніколи не задоволена потреба любові раптом прокидаються в аскеті, захоплюють його цілком, одвертають од його мети. Та настрій цей наліта і минає, як туча, і людина знов повертається до цілковитого посвячення своїм суспільним поглядам. В невеличкім оповіданні ця віковічна і широка тема само собою не могла бути обробленою детально. Боротьба настроїв, всі зміни їх не могли бути змальовані в подробицях, та два протилежні психологічні стани — настрій у хвилі посвячення ідеї і настрій у хвилі захоплення красою змальовано надзвичайно сильно і яскраво. Як завжди в Коцюбинського, людина і її окружение — природа: сонце, повітря, ліс, кожна квітка — все живе, і живе в зв’язку одно з одним і читач чує на собі ту силу, що йде з кожної квітки, з кожного проміння на дійових осіб і на самого читача.
Щось трохи інше треба сказати про п’єсу в чотирьох розділах д. Винниченка «Щаблі Життя». Це єдина довга і велика річ в «Дзвоні», і як через це, так і через те, що зміст її торкається «найсучасніших» тем, а освітлення, яке дав їм автор, сказати б, особливо оригінальне, ця п’єса (будемо і ми називати її так) є гвіздком збірника.
Ця річ мимо всього, що будемо говорити про неї, все ж таки талановита, але той же д. Винниченко міг би написати її талановитіше, якби не силувавсь з белетристичного твору зробити проповідницьку казань. Це річ по знятих у їй питаннях дуже цікава, та вона могла б бути безмірно цікавіша, якби до розв’язування цих питань автор давав менше запалу і почуття, а більше знаття і логіки. Та світова річ — логіка часто ворогує з почуттям, що ж до д. Винниченка, він добрий белетрист і зовсім не видатний мислитель. На жаль, одначе, він не розуміє цього і часто пускається навчати читачів то в соціальних, то в політичних питаннях, а цим разом взявся до розроблення питань етики. В таких нещасних випадках яскраве перо д. Винниченка робиться блідим і розвезистим, чимало сторінок своїх творів погубляє він на промови про суспільні питання, од яких не знаю чи пересихає в роті тих дійових осіб, яких наводить він висловлювати свої думки, та, безперечно, посихає в голові читача. Згадаймо хоч роман Винниченка «Моє останнє слово», друкований в «Новій Громаді» в 1906 році. Балаканина тягуча, суперечностей сила, докази хиткі або і ніяких; лірики, від якої робиться часом нудно, часом смішно, сила.
Витративши ж час, місце і силу на таку невдалу роботу, д. Винниченко не має вже далі часу чи охоти до того, до чого він добрий майстер, — до оброблення типів та їх психології.
Те саме бачимо і в «Щаблях Життя»; тільки, на щастя, драматична форма примусила дійових осіб цієї п’єси трохи менше розпускати язика, бо не може ж актор балакати годину чи й дві уряд, а через те промови проповідницького змісту в сім творі, на щастя, коротші.
Головним героєм в «Щаблях Життя» є Мирон Антонович (прізвище невідоме), людина «з рухами поривчастими» і навіть «рвучкими», «насмішкувата», «злісна», людина не без сили волі та надзвичайно прямолінійна, егоїстична і недобра, що тягнеться до своїх бажань, топчучи всіх навколо, ні на кого не оглядаючись, з жадобою та з ненавистю. (До речі, зазначимо одну чудну рису талану д. Винниченка: сила волі і духу в його уяві завжди з’єднується з злісністю та ненавистю; всі сильні люди, змальовані ним, злі, егоїстичні, виповнені ненавистю.)
Цей Мирон Антонович — улюбленець автора і, на його погляд, є єдиним позитивним типом в цілій п’єсі, хоч навсправжки це тип цілком антисоціальний і антипатичний. Цей Мирон Антонович промовляє за автора і доводить його думки. Йому автор дає найбільше слова, в його опонентів одбирає розум і хист, вони нічого не в силі сказати супроти надзвичайно розумного, на думку автора, Мирона Антоновича; його ж таки автор силкується наділити найбільшим запалом, красномовністю талогікою, але «іа plus jolie fille ne peut donner plus qu’elle а», так і автор може дати тільки те, що має сам. Мирон Антонович говорить з великим запалом, як на чий смак, може, і красномовно; та немає в автора знаття і хисту до теоретичного мислення, бракує їх й Миронові Антоновичеві.
Завдання автора, чи Мирона Антоновича, — перецінити цінності сучасного громадянства, і то найбільше міцні і сталі його цінності — повалити давні моральні принципи і на їх місце утворити нові.
Завдання поважні можуть часом мати і рацію в суспільній потребі. Принципи моралі, хоч і триваліші за принципи права, все ж таки не можна вважати їх нерухомими та незмінними для всіх віків і народів. Мораль — се сума неписаних норм, що, спираючись на санкцію громадської оцінки, нормують відносини між людьми. Норми сі складаються під впливом неминучої потреби і оцінюють ті чи інші вчинки так, а не інакше, через те, що якби люди в подібних випадках поводилися між собою не так, як показують сі норми, то в умовах часу і ладу, в якім вони мають силу, се загрожувало б життю і розвитку громадянства. Отже, коли зміняється суспільний лад, може перетворитися і кодекс моралі того суспільства. Тому завдання перецінити принципи моралі саме в собі не лихе і може мати і рацію. Тільки до його треба докласти більше знаття і хисту, ніж має д. Винниченко, і в кожнім разі треба пам’ятати, що вічної і єдиної моралі для всіх часів і народів не може бути, а тому не є єдиною і вічно вірною і та, яку хоче уставити критик замість давньої, бо і вона, хоч би і справді була бездоганна для його часу, згодом зміниться іншою. Отже, якби д. Винниченко мав се на увазі, він знайшов би в собі більше об’єктивності для оцінки старої і мав би більше матеріалів і більше широкий погляд при утворенні нової моралі. Але його Мирон Антонович з такою ненавистю встає на стару мораль і з такою ненавистю запевняє всіх у вірності своєї нової, не звертаючи при тім жодної уваги на умови часу, що ми знов мусимо признати його тільки фанатиком, який, може, вдатен когось захопити своїм почуттям, а не мислителем, що має силу довести всім правдивість своїх поглядів.
Тим часом замах Мирон Антонович робить немалий. Він не лише натомість старих норм моралі хоче дати нові, він змагається зруйнувати самий ґрунтовний принцип, на який спиралися всі ті норми, а становить на його місце новий. На місце основного принципу сучасної моралі: будь чесним з людьми, не роби їм кривди, він на покуті своєї етичної системи садовить принцип: «Будь чесним з собою».
Щоб не було непорозуміння, мусимо зробити невелике застереження: Мирон Антонович в запалі говорить надвоє. Часом він обурюється взагалі проти моралі, так що можна подумати, ніби він цілком повстає проти всяких етичних обмежень, проти самого права громадянства втручатися в життя та поводження окремих людей і судити їх. На с. 82 Мирон Антонович каже: «Мораль — цепний барбос», на с. 58 він гука: «Ви моралісти! Плювать на ваші моралі!»; на с. 59 знов: «Се ви звете гуманністю? Состраданиям? К чорту з ними», «Хто дав право?» — пита він (вбити йому його матір) і відказує: «Я! Я, мій розум і природа, яка сама одкида все нікчемне й непотрібне! Моралі усіх се страшно? Ну, розуміється. Страшно торкатися усього, що здавна. О, се «здавна»! Ся проклята стара шкарлупа... гнила! зайва!» і т. д. Так, ніби Мирон Антонович проклинає всяку мораль, всякий громадський контроль над вчинками та поводженням одиниці, ніби він цілком покладається на волю і розум одиниць і визнає їх самих єдиними суддями свого поводження.
Але цієї антисоціальної теорії Мирон Антонович ніде не формулює, а поруч з тими окремими вигуками, які ніби натякають на те, що він обстоює такий погляд, ще частіше висловлює він думки, з яких видко, що ненавидить він тільки стару загальновизнану мораль, а натомість становить свою, засновану на принципі «Будь чесним з собою». Так, за несправедливе відношення до проституток він кидає соціалістам (на с. 79-80) докір: «Стидно нам, сором!» Коли брат його, вислухавши його пропозицію вбити матір, каже йому: «А закон ти забув! не убий?» Мирон Антонович одказує: «Сі закони для багатих. Вони їх постановили, хай і роблять по їх. А для нас є більший закон: чесність з собою» (с. 54-55). Ані він наказує: «Будь чесна тільки з собою». «Се гріх проти себе — а такий гріх ніколи не прощається» (с. 149) і т. д.
Бути чесним з собою — сей принцип дуже подобається і авторові, і його героєві. Вони обидва (бо Винниченко і в другім своїм творі — «Великий Молох») раз у раз нагадують його. Для їх се ultima ratio, перед якою мусять хилитися всі інші принципи.
Вже згори треба признати, що кодекс моралі, заснований на такій чудернацькій основі, мусить бути нісенітний, бо се «будь чесний з собою» є таки простою нісенітницею та сплутуванням докупи розумінь, які не мають між собою нічого спільного. Чесний — розуміння, належне до моралі. Мораль, як ми вже казали, нормує відносини між людьми; який же стосунок може мати вона до поводження людини самої з собою? Правда, деякі моральні приписи з першого погляду ніби нормують поводження людей з собою, та се буває тільки тоді, коли те чи інше поводження з собою може вплинути на громадський добробут. Коли ж часом і здається нам, що в давніх кодексах моралі трапляються приписи, які нормують поводження людини з собою і не викликаються громадською потребою (от хоч заборона самовбивства), так здається нам се почасти через те, що громадська потреба, яка примушувала давнє громадянство обороняти її сими моральними приписами, тепер вже зникла, почасти ж через те, що в ті давні часи релігійний і моральний кодекс були змішані в одно і через те ми вважаємо часом приписи релігійні за приписи моральні.
Придивимося ж тепер ще, як саме розуміє д. Винниченко свій принцип «Будь чесним з собою». Його Мирон Антонович зі злобою докоря Ані за те, що в неї нема «жадності, жадності до життя!» (с. 47) «Гризи сю прокляту шкарлупу», «бий її, вона зайва. Вилітай і будь живим, здоровим, гарним метеликом» (с. 49). «Ти упертий раб! Ти боїшся радощів, ти боїшся напружити душу, щоб стати вільною» (с. 150) і т. д. без кінця.
З сього бачимо, що бути чесним з собою, на думку автора, се мати жадність до життя, бути метеликом, не боятися радощів і т. д., себто скрізь давати простір і волю собі, своїй особі, не вважаючи на інших. Про інших, про людей, на долі яких так чи інакше може відбитися ся воля, Мирон Антонович ніде не згадує; думати про їх — се і була б та «зайва шкарлупа», проти якої він так завзято змагається. А от собі дати простір, се, на його думку, обов’язок, і того, хто його не виконує, тяжко карає кодекс д. Винниченка.
Сю міру свою, сей основний принцип і прикладає він в «Щаблях Життя» до двох питань: до питання про відносини між полами і до питання про право вбивати старих та слабоумних людей.
Погляди Мирона Антоновича на право вбивати старих та слабих такі дикі, що не варті і обговорення. Похваляючись, ніби утворює нову мораль, він повертається тут до етики дикарів, які стоять на найнижчім ступені розвитку. Навіть і поміж ними деякі тримаються совістніших та гуманніших принципів, наприклад, огнеземельська мораль зобов’язує старих заподіяти собі смерть, та не дає права нікому вбивати їх.
Докази Мирона Антоновича, якими силкується він довести сей свій погляд, надзвичайно хиткі, злиденні та однобічні. Він не спиняється навіть перед думкою, до якої міри безладдя та розпусти може спуститися те громадянство, де кожному буде вільно вбивати кого похотя, по наказу свого розуму. Його не беруть ніякі сумніви, чи ж можна покладатися на такий розум, що визнає право вбивати, ні те, що такий розум мають, між іншим, і усі розбійники. Він каже: «Я, мій розум — дав мені се право» і сього з його досить.
Подивимося далі, що каже Мирон Антонович про полові відносини. На його думку, вільне задоволення полової потреби є правом кожної людини, воно дає велику радість (с. 43), стримувати половий інстинкт не тільки важко, а і неможливо. «Наплюйте на таку мораль» — каже він, «яка хоче від вас неможливого» (с. 36). Полові зносини вільно мати однаково, чи почувають люди одне до одного духовну любов, чи тільки фізичну. «Можна любити душу і не любити тіла, можна любити тіло і
не любити душі. І нема нічого поганого ні в тім, ні в тім» (с. 43). «Будемо любити тіло, воно также цінне, як і душа» (с. 49), умовляє Мирон Антонович Аню. Так само не судить він і полових зносин зовсім без любові, навіть без фізичної — тільки для задоволення інстинкту. «Що ж, по-вашому, треба ходить до проституток?» — питає Жорж в Мирона Антоновича. «А розуміється» — відказує той. Соромитися і банітувати себе за се, на його думку, нема рації. «Про всіх я не знаю», каже він, «Всі, може... і мучаться... А, по-мойому, сі муки зайві зовсім» (с. 35) і він з ненавистю ганьбить ту мораль, яка, здається йому, даремно мордує людей, забороняючи вільні полові зносини: «К чорту зайві, непотрібні муки! Не від того мучиться гімназист, що виконав необхідний природний акт, а від того, що сей акт вважається мерзостю» (с. 84). Позаяк же полові зносини дають людям радість, то, щоб радість ся не зменшувалася обов’язками, люди мають право вживати штучних засобів, щоб не родилися діти. «Ти уяви: ти вільна, незалежна, ніяких обов’язків» — каже Мирон Антонович Ані (с. 43). «Я дітей не хочу зараз, а солодке беру. Погано се?» (с. 48).
Відповідно до всіх інших поглядів своїх про полові питання Мирон Антонович виробив свій погляд і на проституцію. «Проститутка», каже він, «є такий же корисний член общества, як і носильщик, банщик, лікар, наймит, поет, філософ» (с. 80). Коли ж йому завважають, що се, мабуть, не так, бо «проституція дає багато зла», він грима на відповідь: «А весь наш соціальний лад не є зло? Чом же ви не звете і се безстидством, низостю, гадостю?» (с. 81), забуваючи, що і сам він, і ті, що з ним розмовляли, іменують себе соціалістами і, авжеж, не знайдуть доброго слова для сучасного ладу.
Та Мирон Антонович не задовольняється ще самим признанням для всіх права на вільні полові зносини. Через те, що вільне задоволення полової потреби, на його думку, є правом і дає радість, а люди повинні мати «жадність до життя» (с. 47) і «не отдирати свого розуму од серця» — «Твій досвід, все твоє життя», пояснює він сю думку прикладом, сказало тобі: «Красти — можна?» — «Так кради!» — то з сих двох посилок він робить такий висновок, що людина не шанує себе і своєї волі і чинить «гріх перед собою», якщо не користується правом вільних полових зносин. Одмовляючись од його допоминань, Аня каже йому: «Я не хочу, щоб на мене всякий лавочник... тикав пальцями і називав содержанкою» (с. 46); Мирон Антонович ганить її за се, як за страхопо-лоство. Се доводить, на його думку, що Аня боїться «розбити шкарлу-пу» і «бути живим гарним метеликом». Аня каже йому: «Та розумієш ти, що я, я ж хочу любити твою душу і хочу того самого від тебе» (с. 49). Мирон Антонович вважає се непотрібним і знов докоряє Ані: «Ти боїшся радощів, боїшся напружити душу, щоб стати вільною» (с. 150).
Так! «Воно правда — Олександер Македонський герой, та навіщо ж трощити ослонці?» — нагадаємо слова добродія Сквозняка-Дмуханов-ського. Хай думка про право людей на вільні полові зносини і цілком правдива, та яка ж рація се право перевертати на обов’язок невідмінно, не вважаючи ні на віщо, мати адюльтер? Яка ж се буде воля? Невже ж Аня не має права зріктися свого права вільних полових зносин, хоч через те, що не вподобає їх без духовної любови (д. Винниченко, яко белетрист, мусів би бути трохи і психологом та знати, що і такі люди трапляються), хоч через те, що не хоче терпіти догани від людей, хай і сліпих? Невже ж, нарешті, парубок, не Мирон Антонович, а якийсь інший, якого дужче обходить доля тих, кого стріва він на своїм шляху, не сміє зректися «свого права» звести дівчину, щоб знівечити їй життя? Отже, якби Винниченко не робив з адюльтеру обов’язку, мусів би згодитися, що кожному вільно вибирати, що йому приємніше, чи стримати свій половий інстинкт, щоб жити і працювати серед людей, користуючись їхньою повагою, чи дати простір тому інстинкту і за те терпіти громадську наругу і т. д. Одбирати в людей се право, казати, що, зрікаючись його, людина понижує себе, може хіба той, хто через перенапруження полової сфери перецінює се право та радощі полового життя.
Коли Мирон Антонович, який, видко, сильно жадав Аніної краси, силкується переконати її в тім, що вона повинна йому віддатися, ми бачимо, чого йому треба, і кажемо: се буває! Та разом мусимо і йому сказати так: «Чи вам не сором!? Людина щиро признається вам, що ви зробите їй лихо, що вона не в силі терпіти догани, що їй потрібна не сама фізична, а і духовна любов, а ви, користаючись тим, що в неї не бракує темпераменту та вона розпалилася вами, таки призведете її, що вона в нестямі віддає себе вам на втіху, нічого не достаючи за те від вас, бо ж ви дали їй не те, що їй було найбільше потрібне!» Отже, коли Винниченко бере під свою оборону такі вчинки Мирона Антоновича, так хіба се не перецінювання полового боку життя і не плутанина в думках?!
Та повернемося до самої основи поглядів д. Винниченка на полове питання, до його принципу повної волі полових зносин. Отже, щоб гаразд зміркувати справу, подивимося насамперед, на якім ґрунті і як вироблявся погляд загальновизнаної моралі.
Ми, авжеж, вважаємо основою моралі не чесність з собою, як се робить д. Винниченко, а користь і інтерес громадянства або і всього людського роду.
Все, що було некорисним для життя і розвитку попереду малих сімейних чи національних громад, згодом і всієї людности, заборонялося і забороняється громадським осудом. Під впливом інтересу сих громад і всього людського роду вироблялися і змінювалися з часом і етичні приписи, що нормують полове життя. Початок сих приписів береться щонайменше з тих часів, коли патріархальний лад заступив матріархальний (якщо признавати сю теорію). В часи, коли людність була дуже обрідна* і розбивалася на безліч маленьких громад, які ворогували поміж себе, зріст людности був найпильнішою потребою для кожної громади, бо тільки більше численні з їх мали змогу обороняти і своє життя, і життя своїх членів. Щоб досягти цього, потрібно було, щоб народжувалося якомога більше дітей та щоб вони зростали здорові до певного часу. Для цього найпридатніша моногамічна сім’я, бо в ній і народжується дітей більше, і виховуються вони краще, бо піклуються за їх удвох і батько і мати. Звідси почалися обмеження полової волі. Траплялися, правда, деякі виключення, та ті виключення викликалися кожен раз особливими умовами, при яких та ж таки громадська потреба задовольнялася краще іншим родом, ніж моногамією. В країнах дуже багатих, де один чоловік міг легко удержувати дітей від кількох жінок, дозволялася полігамія, бо в сих умовах вона ще більш сприяла зросту громади; в країнах же дуже бідних, як і досі в Тибеті, мусили впорядити поліандрію**, бо один чоловік не в силі був би сам прохарчувати всіх дітей однієї жінки.
Наскільки людність в громаді була менша, наскільки більш ворогів було в неї, настільки потреба зросту людности почувалася дужча, а обмеження полової волі були суворіші. В таких умовах громадянство му-сіло часом загрожувати переступникам сьомої заповіді не самою тільки громадською доганою, а ще й правними карами, включно до кари на горло, і кара ся загрожувала однаково як жінкам, так і чоловікам. Так було ще не дуже давно і в нас на Вкраїні, і зовсім недавно в Сербії.
З дальшим розвитком суспільства обставини зміняються: небезпечність від ворогів меншає, людність і потреби її зростають в такій мірі, що розвиток продукції не поспішає за ними і в суспільстві починає прокидатися думка, чи не краще б зменшити кількість народжень, щоб полегшити задоволення потреб тих дітей, які вже є. Разом з тим слабшають і обмеження полової волі. Вкупі зі згаданим головним фактором впливають в тім же напрямку і деякі дрібніші. Попереду проституція, згодом штучні засоби дають змогу уникати дітей при випадкових полових зносинах. Вони перестають загрожувати суспільству смертю та каліцтвом дітей, народжених не в сім’ї, і суспільство, не почуваючи вже великої потреби до збільшення людности, заспокоюється на сім в певній мірі та починає легше відноситися до таких форм вільних полових зносин, які вперед тяжко засуджувало, та попускається на деякі непослідовності і обмеження загального принципу, який, проте, зостається загальновизнаним.
Та суспільство не в одній мірі поменшує полові обмеження для чоловіків і для жінок. Тільки трохи зм’ягшивши їх для жіноцтва, воно майже зовсім ослобоняє від громадського контролю полове життя чоловіків. Знаючи се, не можна не дивуватися, що д. Винниченко витрачає стільки запалу, щоб довести комусь право чоловіків на адюльтер? Кого се обороняє він від суворого суду суспільства? Хіба, справді, того гімназиста, за якого згадує Мирон Антонович на с. 84.
Ще одно спричиняється в сучаснім суспільстві до того, щоб поменшити обмеження полового життя. Громадянство диференціювалося, серед його витворилися заможні класи, для яких удержування дітей не справляє вже великих труднощів. Заможний чоловік може удержати дітей і кількох жінок, заможна жінка в силі виховати їх і без допомоги від чоловіка. Се викликає в заможних верствах думку, ніби мораль без потреби утісняє їх, забороняючи вільне полове життя. Вони перш починають змагатися проти неї, критикувати її і часто, а не випадково, як бувало і давно, ламають її накази в своїм житті. Само собою, громадянство не може погодитися з ними, не може утворити одну мораль для заможних, а другу для бідних вже через те, що кожен моральний принцип тоді тільки і має силу та авторитет, коли він загальний та рівний для всіх, а проте і воно вагається вже в деяких випадках рішуче прикладати свій принцип. Все це помалу ослаблює силу цього принципу.
Отже, і наперед можна угадувати, і в дійсності бачимо, що не пролетаріат, а заможні верстви перші починають змагатися проти поглядів суспільства на неморальність вільних полових зносин. Так що даремне Мирон Антонович нахваляється на с. 82, що «скинуть сю шкарлупу ті, хто сам, як проститутка, продає свої сили».
Справді, мусимо сказати, що, може, згодом громадянство зм’ягшить ще свій погляд на ті чи інші полові відносини, може, і скине деякі обмеження полової волі, а проте, ні суспільство взагалі, ні ще більше бідні його верстви ніколи не погодяться і не зможуть погодитися на повну волю кожної людини в сім обсягу.
Серед моральних обмежень полової волі є такі, за які можна казати з певністю, що від їх не увільнить своїх членів жадне суспільство; є і такі, які зостануться обов’язковими принаймні доти, доки пануватиме сучасний соціальний лад, а навіть і геть ще довше.
Насамперед ніяке суспільство, яке не втратило ще вдатності до життя, ніколи не зможе цілком оправдувати полових зносин без обов’язків або штучної бездітності. Воно зможе легше оцінювати се, поки такі випадки трапляються рідше, воно, може, й не осудить штучного зменшення дітей в родині, щоб полегшити тим краще виховання хоч меншого їх числа, та ніколи не ухвалить повної штучної бездітності, бо в суспільстві, яке пристало б на се, народження траплялися б, певне, дуже рідко, і воно мусило б вимерти.
Не‘зможе також суспільство ухвалити повної волі невпорядкова-них полових зносин. Д[обродій] Винниченко через те тільки і міг обороняти такі зносини, що одкидає питання про дітей, визнаючи цілком вільним уживати штучних способів бездітності. А коли суспільство не може дати повного дозволу на штучну бездітність, то й не зможе ухвалити невпорядкованих полових зносин. При таких зносинах «батьки не знають своїх дітей» і удержувати їх довелося б самим матерям без допомоги батьків. В більшості випадків се було б їм не по силі, і велика частина дітей вмерла б малими, чи виростала б скаліченими. Суспільство не може з сим погодитися і заборонятиме невпорядковані полові зносини доти, поки панує лад, заснований на приватній власності.
Вгадувати, як буде далі, се було б з наукового ґрунту, заснованого на спостереженнях, переходити на ґрунт гіпотез. А проте із значною мірою певности можна сказати, що суспільство заховає той самий погляд навіть і за соціалістичного ладу (якщо і тоді визнаватиме право кожного свого члена вільно обладувати своєю часткою громадського побуту), — хіба що зважиться перейняти на себе удержування всіх дітей. Аж тоді змогло б воно дозволити без шкоди для себе необмежений простір полових зносин. Та через те, що така система має свої некорисні боки, навряд чи схоче суспільство коли стати на такий шлях для того тільки, щоб осло-боняти людей від обмежень полової волі.
Не будемо вже далі переглядати теорії д. Винниченка. Багацько ще можна було б завважити про неї, от хоч про ту його думку, ніби любов духовна і фізична однаково цінні. Адже з огляду на щастя людське духовна любов дає його більше, а з погляду громадського інтересу діти краще виховуються в сім’ї, зв’язаній такою любов’ю і т. д. Правда, те, що поминемо ми, має своє значення для оцінки поглядів д. Винниченка, але в основі питання розв’язується вже і тим, що сказане вище.
Отже врешті мусимо сказати, що критика загальновизнаної моралі в д. Винниченка дуже однобічна, та ж мораль, яку він хоче поставити на місце старої, не обміркована ним гаразд, нелогічна в своїх основах, не відповідає тому суспільному ладу, для якого він пропонує її, і могла б тільки зруйнувати суспільство, якби воно пішло слідом за д. Винни-ченком. Він і сам почуває, що погляди його засновуються більше на почутті, ніж на розумі. Мирон Антонович на с. 60 каже Ані: «Ні, ти не згодишся зо мною. Для сього мало розумом розжувать, треба, щоб життя обкачало в муки сі думки, а ти серцем розгризла і добула їх».
В словах сих є багато психологічної правди, справді-бо, критика д. Винниченка має основою своєю певний настрій та певні почуття, які властиві не тільки йому і загострюються не вперше в наші часи. Вони прокидалися навіть і в XVII ст., напр., як свідчить про се Костомаров, в Разіна та його прихильників, а певне, і раніше. І легко вгадати, звідки береться той настрій. Кожне обмеження, в тім числі і обмеження моральні, викликають в людях охоту увільнитися від їх, заохочують їх до критики. З другого боку, та непослідовність сучасної моралі, яка, як ми бачили, складалася історично, надає ніби ще більше рації до боротьби проти неї. Ся непослідовність, неоднаковість у відношенні суспільства до вчинків, дивлячись по тому, хто вчинив їх (чоловік чи жінка) та в яких обставинах, вражає людей, а надто тих, хто розуміє тільки абсолютне, і ще дужче обурює їх супроти старої моралі.
Такий настрій надто загострюється в часи громадських рухів, в часи незадоволення старим ладом і боротьби проти його. В такі часи мораль поділяє почасти долю права та суспільного ладу. Ворожий та критичний настрій, що панує в суспільстві супроти їх, воно переносить почасти і на мораль.
Отже, хоч критика старої моралі, викликана тим настроєм, і є однобічна і прямолінійна, та настрій такий трапляється досить часто, надто в наші часи. Тому дуже цікаво і корисно дослідити його, спостерегти і змалювати ті типи, які захоплюються їм і думками йому відповідними, і якби Винниченко безсторонньо малював цих людей, їхній настрій і умови, що витворюють їх, той Мирон Антонович був би дуже цікавим типом, а «Щаблі Життя» — дуже цікавим образом життя.
Та через те що авторові насамперед хотілося доводити погляди Мирона Антоновича, йому довелося обминати всього, що могло б виявити хиби тих поглядів, або дискредитувати самого Мирона Антоновича. Через те, мабуть, і не показує автор наслідків життя по програмі, ухваленій Мироном Антоновичом, і наслідків його вчинків. Ми не бачимо, напр., що сталося з Анею після того, як вона піддалася на його влещування. Не показує також автор, як би поводився Мирон Антонович на ширшім полі, а становить його в окруженні тільки самих звичайних людців.
Винниченко силкується справити на своїх читачів таке враження, ніби герой його є справжній герой, має велику силу волі та духу, великий вплив на людей і силу над ними. Але ж сила духу Мирона Антоновича випробується не на якихсь, справді значних ділах та великих небезпеч-ностях, а на вбивстві матері, на лайках людей, що мали нещастя з ним стрінутися, та ще на тім, що він зводить знервовану панночку... Вчинки, які може вчинити зовсім слабовільна людина, аби тільки божевільна морально. Не бачимо ми також і особливого впливу Мирона Антоновина на людей. Кориться йому Аня — так вона ж закохана в йому; кориться йому його брат, так се ж неосвічена і зламана життям людина; ще він дуже подобається Сидорові Маркевичеві, так сьому нема і дива. Йому подобається вдача Мирона Антоновича дбати тільки про себе, ні на кого не оглядаючись, бо і сам він, яко капирь і глитай, завжди поводиться так з людьми.
Отже такий іспит не можна вважати повним, і читач має рацію не повірити Миронові Антоновичеві, ніби він «любить гори» (с. 150), а «щаблі його збиття» такі вже широкі, як думає він, а за їм і автор. Мимоволі з’являється підозріння, що в автора і немає змоги змалювати свого героя таким, яким би хотів, і що він невірно пояснює його вчинки та вдачу.
Дякуючи сьому п’єса Винниченка справляє двійчасте враження; деякі спостереження в їй дуже меткі і цікаві, та типи змальовано не дуже виразно і не зовсім правдиво, ввесь малюнок поужений, а деякі частини його мовби умисне позамазував сам автор, щоб не бачили люди, що в житті не все відповідає його поглядам.
Отже, і те, що автор обстоює за невірними поглядами, ще й доводить їх не образками з життя, а теоретичними та досить невдалими мізкуваннями, і те, що свідомо чи несвідомо ховає він від читача для своєї мети деякі боки життя, все це зменшує літературну вартість «Щаблів Життя». Це шкода, бо талан автор має немалий. Від щирого серця мусимо ми сказати йому: «Не псуйте Вашого белетристичного таланту, беручись не за своє діло, а за діло проповідника чи мислителя. На се в Вас нема хисту».
