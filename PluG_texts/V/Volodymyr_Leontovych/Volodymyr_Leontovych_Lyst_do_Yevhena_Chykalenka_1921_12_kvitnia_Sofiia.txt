Дорогий мій, любий Євгене Харлампійовичу!
Спасибі Вам, дорогий друже, за Вашого, такого гарного, любого листа. Одержав я його тільки оце, бо я їздив до Царьгороду і пробув у дорозі 25 день, і лист Ваш прийшов без мене. їздив я шукати Вітю, сподівався, чи не знайду його серед евакуйованих з Грузії. Я шукав пильно і не знайшов, та не маю певности, що я не знайшов його через те, що він не приїхав, а не через те, що не зумів знайти, бо кораблі приходили [не] по одному, згружалися зараз же, ніхто не знав, коли вони прийдуть чи прийшли, ніхто не дбав дізнати, хто на їх приїхав і де подівся. Взагалі ніхто не опікувався цією евакуацією, а особистими силами неможливо було за нею устежити. Не знаю я також тепер, що думати, чи був Вітя у Грузії, чи, може, і зовсім там його не було. Так і повернувся я, нічого не дізнав-ши, і знову наше життя потягнеться, хитаючись між одчаєм та надіями!
Тяжко було мені прочитати, дорогий Євгене Харламповичу, звістку про арешт Петруся. Усім серцем болію і за Вас, і за його. Думка не може мирити з сім! Як був Левко у Криму, він не знав сієї біди, а і тоді боляче було думати, що Ваші не з Вами, що Ви самі! Тільки раз од Левка я і міг почути про Вас, то вже, як прибули до Царьгороду, то більше почув про Вас і прочитав скільки звісток про Вас у «Волі».
До мого повороту з Царьгороду в мене не було ніякого заробітку, а запаси майже витратилися. Без мене склалось одно діло. Товариство земляків (5 інтелігентів — але тільки я та ще один малоздоровні — та 14 справжніх хліборобів з Хорольського повіту — моїх сусід) узяло на певних умовах з відсотку невеликий маєток — 130 дес[ятин] в 7 верстах од Софії. Завтра я переїду туди — мені доручають там конторське діло — хоч, як буде вільний час, робитиму і усяку роботу. Юл[ії] Володимирівні] і Олі там діла нема, то й жити ніде, і вони залишаються у Софії. Се дуже неприємно, і якби трапилося що інче, я б охоче вийшов з товариства (се право собі я застеріг), та, поки нема, не можу вередувати. Ще охотніше я переїхав би до Відня, щоб бути із Вами і ближче до рідного життя — бо в такий час бути од його одрізаним більше ніж неприємно. Отже, якби Вам пощастило якось мене там пристроїти, я б
дуже радо передався до Відня, тільки не так, щоб забирати од Вас частину Вашого діла та заробітку, бо вони ж і Вам потрібні, дорогий Євгене Харламповичу.
Я нічого не чув про те, що казав Вам Липинський, ніби мене можуть закликати до Ради сахарозаводчиків. Коли трапиться, розпитайте про се певніше та напишіть.
Дуже прохаю Вас, розвідайте скоріше і більше про те, чи міг би я і д. Висоцький (землевласник 4000 дес. — се такий наш неофіт) дістати якісь гроші під заставу наших маєтків, на яких умовах, хто, де та як дає цю позику. Документи наші з нами. Якщо се певно і умови не дуже тяжкі, ми б приїхали для свого діла, бо я песимістом зробився і не дуже вірю, щоб скоро пощастило бути вдома. От і побачилися б з Вами! Простіть, Бога ради, що турбую Вас цією моєю справою.
Сумно мені було прочитати Ваш погляд на наші майбутні можливосте. Ви ж людина реально думаюча, бачите все зблизька, і у Вас дуже багато шансів не помилитися. Але не можу зрозуміти, як людям досі не вивиднилося, не можу зрозуміти сієї нікчемної рутини людської думки, що невдатна зсунутися з тих рельсів, на які колись стала, або її поставлено. Пишіть, дорогий Євгене Харламповичу, пишіть більше за себе самого, щоб я почув себе ближче до Вас.
Міцно цілую та обнімаю Вас. Юл[ія] Володимирівна] і Оля теж. Ми всі щиро вітаємо Юлію Миколаївну.
Ваш В. Леонтович
