XXXVIII
Большевицька перерібка історичних нарисів О. Левицького
Не знати якого року, бо дати на книжці не подано, харьківське боль-шевицьке видавництво «Рух» видало під назвою «По судах гетьманщини» низку нарисів, вибраних з книжки Ореста Левицького «Нариси народного життя гетьманщини другої половини XVII віку».
У передмові до цього видання п. Горбань, що складав, перекладав (нариси О. Левицького друкувалися вперше в «Київській Старині» російською мовою за тих часів, коли невільно було щось друкувати українською мовою) та редагував цей збірник, пише: «У цій книжці ми подаємо тільки вибрані нариси з очерків Левицького, вибіраючи... ті, де яскраво можна бачити тогочасне суспільство... в його класових сутичках, не просто милуючись з усього, що діялося у давнині».
Отже, до совітського видання вибірано лише ті з нарисів Левицького, які можна було приладнати на користь большевицької агітації, такі, які Горбань зміг переробити так, щоб вони розворушували класову ворожнечу та показували лише негативні риси життя тоді майже незалежної Української держави та її уряду, бо імперіялістичні завдання СССР відносно України ще рішучіші та запекліші, ніж були в старій російській монархії, бо вона не виморювала українців голодом і не квапилася одбі-рати в українських селян землю, щоб заселювати її чужинцями.
Однако для доконання зазначеної мети ще не досить було однобічного вибірання нарисів, «треба було ще змінити цілу низку приміток автора (і Горбань без вагання це робить та без стиду в тім признається), переробити деякі вступи до нарисів і цілком змінити передмову», бо, пояснює він, «О. Левицький... був найяскравіший представник аполітичного культурництва, культурницького етнографізму... і скрізь і в усьому він зостається народником», культура ж, на большевицький погляд, річ непотрібна, а любов до свого народу та його прикмет і народництво ще й шкідливі, бо заважають совітському завданню — нівеляції.
Після такого підроблювання писання О. Левицького, видані під його йменням, можуть на менше вдатного до критики читача справити зовсім не те вражіння і прищепити не ті думки і не таке відношення до нашої старовини, які справляли вони у первісному вигляді та які хотів прищеплювати читачам автор.
Такою фальсифікацією большевики використовують для своєї агітації ім’я відомого і зовсім чужого їм письменника, бо все, що прикинув Левицькому Горбань свого, пересічний читач вважатиме за думки самого Левицького. Щоправда, у передмові розказано про зроблені над його творами операції, та більшість читачів передмов не читає, звіряти нове видання з старим ще менше буде охочих, не в кожного на те буде й можливість. Тому редактор сміливо накидає авторові отакі пояснення до ріжних правних явищ, що цілком протилежні тим, які справді робив Левицький у своїх розвідках.
Так, наприклад, обов’язковим кодексом для судів гетьманщини і після Богданової революції залишилися Литовський статут та Магдебурзьке право тому, що нова влада, може, не встигла, а може, не мала відповідного персоналу фахівців, щоб скласти новий кодекс, відповідніший до нових умов. Ті старі кодекси призначали за ріжні злочини і проступства дуже суворі кари, і, на основі переказаних ним актів, Левицький зазначив, що суди вельми часто, особливо коли за те висловлювалися присутні на суді громадяне (бо суд гетьманщини відбувався привселюдно), не додержувалися норм тих кодексів, а робили присуди згідно зі звичаєвим правом, дуже полегшуючи кари, иноді заміняли кару на горло грошевими штрафами, а то й, після прохання громадян, зміняли вже виголошенні вироки на м’ягші. Левицький зовсім слушно поясняв це характерне та цікаве правне явище невідповідністю старих норм більше лагідному та гуманному праворозумінню людности на гетьманщині.
Горбань у своїй переробці нарисів О. Левицького це його пояснення викинув, а натомісць пояснює те явище хабарництвом суду та потуранням заможнім злочинцям і подає те своє пояснення так, ніби то була думка самого Левицького. Тим часом в актах немає жадної вказівки ані натяку на хабарництво суддів.
Своє обвинувачення Горбань спірає на тому, що з кожного обвинуваченого суди присуджували на свою користь штраф. В поясненнях Горбаня ті штрафи п’ятнуються, як хабарь: «ні в якій справі судді не забували себе й полковника хоч би справа закінчувалася миром», «коли навіть злочинця віддавано на кару на горло» — пише він з робленим обуренням.
Читач, неознайомлений з історією права, може повірити цьому обуренню та й перенятися ним, але неможливо, щоб людина, яка береться критично розглядати історико-правні праці, от хоч би і такий Горбань, не знала, що на певній стадії розвитку по всіх державах судді за свою працю не діставали удержання певного, а натомісць винагороджувалися штрафами з обвинувачених. Викликалося це необхідністю, бо замалі державні прибутки позбавляли державу можливосте утримувати суддів на удержанні. Отже, побірання тих штрафів суддями було цілком правним і не брати їх судді не могли, бо не мали б з чого жити.
Той старий порядок, звичайно не був добрий, але був для тих часів необхідний і нікому як большевикам, як послідовникам історичного матеріялізму, годилося б це розуміти.
Згори можна припустити, що подекуди і в судах гетьманщини могли траплятися зловживання та несправедливі вироки, але такі поодинокі випадки трапляються часом і зараз по судах усього світу, ба ідеальних установ, що цілком забезпечували б од зловживань, не лише ніде немає, а й бути не може. Та ці випадки не виправдують тих загальних обвинувачень наших старих судів, які закидає їм Горбань.
Про дуже характерну і цінну властивість тих судів, а саме, що вони не були замкнені, а відбувалися привселюдно, властивість, яку Левиць-кий у своїх творах виразно підкреслював, Горбань не обзивається ані словом. Взагалі все, що в тих судах малося доброго, він або замовчує, або збуває плутаною балаканиною, а то й плюгавить ті добрі риси їхні, пояснюючи їх лихими та користолюбними мотивами уряду чи суддів. Усі перерібки Горбаня перейняті бажанням змалювати наше минуле у лихому освітленні, надати йому лихі прикмети, щоб знеохотити чита-ча-українця до свого минулого, ослабити тим його патріотизм і в той спосіб полегшити совітській владі провадити відносно України свою імперіялістичну політику.
Нема нічого більше нелогичного, та й безхосенного, як оцінювати норми, звичаї, події та вчинки людей минулих віків мірою сучасних поглядів, а'тим паче мірою своїх мрійливих ідеалів. Таке оцінювання минулого, нічого не поясняючи, вдатне лише розкладати кожне суспільство, бо, прищеплюючи хибну думку, ніби предки наші винні за те, що не мали того ладу і не жили так, як нам здається кращим, нищить традицію, зневірює людей у минулому свого народу, а відтак і в його моральних та розумових вдатностях, підриває в той спосіб патріотизм, робить з людей безбатьченків, яким немає чого шкодувати, немає ради чого обстоювати свою народність, виправдує у їхніх очах їхнє відступлення од неї. А тим часом соціяльне життя підлягає певним законам. Минуле так само підлягало необхідностям умов свого часу, як сучасне необхідностям свого, а иноді буває і таке, що не все, що здається нам кращим, є й дійсно кращим, а ще частіше трапляється, що краще в умовах наших часів могло б в умовах часів минулих учинити тільки шкоду.
Далі Горбань робить ще такі закиди судам гетьманщини, ніби вони не однаково ставилися до заможніх і бідних, і заможніх карали легше,ніби вони «були знаряддям боротьби заможнього козацтва та міщанства проти широких селянсько-міщанських мас» та «обороняли інтереси статечних людей», а всьому ладу старої гетьманщини, — що за нього диктатура «невпинно переходить у руки заможнього козака-хуторяни-на, землевласника».
Перше з тих обвинувачень не має жадних основ у актах, наведених Левицьким, з них видко, що і бідним, так само як і заможнім, суд зменшував кари проти призначених Статутом та Магдебурзьким правом і карав заможніх не менше суворо, як і бідних, коли в залежности од характеру злочину та вражіння, що справляли на суддів обставини справи й самі підсудні, суд визнавав потрібним додержуватися суворих ста-тутових норм.
Друге й третє з наведених обвинувачень Горбань опірає лише на тім, що злочини проти власности суд карав суворо. Такий доказ особливо кумедно чути од оборонця пролетаріяту. Виглядає так, ніби, на його думку, всі пролетарі!’ невідмінно причетні до злочинів проти власности і тому в інтересі пролетарської класи, щоб ті злочини не каралися. Очевидно також, що, на думку Горбаня, інститут власности користний тільки для заможніх і шкідливий для бідних. Але ніщо краще за факти совітського життя не доводить, що инакше як на основі права власности сучасні люде жити не вміють, не хочуть і не можуть (не будемо угадувати, чи згодом і коли саме люде зможуть жити без цієї основи) та що знищення цього права іде не на користь, а на велику шкоду і тих «широких мас», в інтересах ніби яких большевики його скасували. Не відповідає це обвинувачення і фактам, занотованим в актах, бо кари, до яких присуджував суд за ті злочини, були иноді все ж таки легші од тих, які призначалися узнаними кодексами. Так, якщо злодій повертав господареві покрадене, а часом і заграбоване, суд обмежував кару штрафом, хоч кодекси однаково, і в таких випадках, призначали кару на горло.
На основі актів, переказаних Левицьким, можна сказати тільки, що тогочасний суд за порушення прав власности неохоче та рідше давав пильгу проти норм кодексів, ніж за деякі инші злочини, напр., за перелюбство (вшетенство чужолоство). Причиною тому було, що, як і завжди за часів після війни або революції, право власности було тоді на Україні дуже загрожене. Умови війни або повстання завжди розхитують внутрішній лад, бо серед них легко і часто безкарно минають порушення законів. Ці умови і витворили тоді на Україні дуже багато людей, що не хотіли і далі додержувати законів, а живилися грабіжкою та иншими порушеннями чужих прав.
В кожному разі суворість тодішніх судів відносно злочинів цього ґатунку не можна пояснити, як намагається Горбань, класовою боротьбою, бо власне і класів на Україні тоді не було, вони ще не склалися.
В українському суспільстві тих часів стали один проти одного не двоє ріжних класів, а, з одного боку, люде, що хотіли працювати і дбати, а з другого, — ріжні нетяги та прибиши (злодії), які воліли краще живитися розбишацтвом та грабунками. Таких, як видко з «нарисів», було дуже багато, і життя та майно мирних працьовитих людей завжди було у великій небезпеці. Щоб край мав змогу розвиватися, суд не міг легко ставитися до тих злочинців. У якій мірі такі елементи заважали упорядженню життя знати вже з того, що, як видно з нарисів Левицького, громадянство не трималося тоді звиклого в нас: «моя хата з краю, я нічого не знаю», а діяльно допомагало суддям розшукувати злочинців.
Останній закид Горбаня старій гетьманщині, що за неї «диктатура невпинно переходить у руки заможнього козака-хуторянина» — до певної міри історично вірний, а проте цілком нещирий. Насамперед треба зробити застереження, що слово «диктатура» тут не до речі, воно за-сильне. Козача верства дійсно стала керуючою та найвпливовішою, але диктатури та верства все-таки не мала. Та, безперечно, не було ще досі такої держави, і хто знає чи така буде хоч колись, у якій всі верстви мали б в урядуванні однакову участь та силу, і в якій не було б керуючої верстви, незалежно від того, чи надають їй закони якісь виключні права, чи ні. З заможнього козацтва і вироблялася було на Україні така верства, поки московський тиск не позбавив Україну її прав, а козацьку верству — її впливу та значіння.
Большевики все те добре знають і не лише не мають нічого не то проти такого керовництва й проти диктатури, а навіть і хотять диктатури, бо й самі завели її в СССР, тільки пролетарської, а не иншої верстви, бо, власне, кажучи про диктатуру пролетарську, хотять тільки диктатури для себе, а сподіваються, що од пролєтаріяту їм завжди буде легше, як иншим партіям, перейняти диктатуру і владу до своїх рук, бо пролетарії найлегше оманюються їхньою демагогією.
Горбань напіввідверто висловлює ці большевицькі погляди та бажання. Нас. 18 його передмови читаємо: «Дослідники, вказуючи на перевагу козацьких судів проти попередніх, говорять не тільки про простоту та відсутність формалізму, але найбільше підкреслюють, що це були «безстанові суди».
«Суть, звичайна річ», — кінчає він трохи не до речі, «не в цьому, а в тому, в руках якої класи був суд гетьманщини XVII віку».
Думаємо, що СССР довів усім, пріч большевиків, а навіть, може, і декому з них, що саме диктатура пролєтаріяту є найгіршою, найнеспра-ведливішою та найнестерпнішою з усіх диктатур, які були, які є і які ще може будуть на світі.
1933, ч. 47