Дорогий Михайле Михайловичу!
Хоч пізно, простіть мені се, дорогий мій, здоровлю Вас з Новим роком щиро гаряче і бажаю Вам усього-усього доброго і насамперед і найдужче здоров’я. Простіть, будь ласка, що так довго не писав. Повернувся з П[етербург]а лише 24 дек[абря], а 15 або 16 января їду знов туди, бо Юлії Владимировні цим разом доктори сказали, що треба робити операцію — для сього і їду з нею до П[етербур]га. Через те, що так скоро і знов надовго, прийшлося знов їхати з дому, було в мене ввесь сей час дуже багато клопоту — мусів і до дороги сієї виготовитись, і діла, яких в мене і так багато, на довгий час поладнати, через те, простіть, і не писав довго, а тут ще під сей же час побігли ще деякі нові цікаві справи.
Спасибі Вам, дорогий Михайле Михайловичу, за Ваше співчуття і за Ваші ласкаві та добрі слова. Справді, настрій мій більше лихий, ніж гарний, і справді, може, він хоч почасти б покращав, якби я мав змогу взятися за більше цікаву мені літературну працю, але колишнього веселого молодого настрію, чую се добре, вже ніколи не буде, а се знов перешкоджає літературній праці. Тим часом зроблю над собою зусилля, обіщаюся Вам се, і запитаюсь, навіть вже запитався писати, бо в чор-новці написав нове невелике оповідання. Тільки ось бачите, чорновку зробив, треба б обробляти поки ще живі ті вражіння, під якими вони писалися, а тут ся операція і, хто й зна, чи схочеться згодом обробляти се оповідання, чи доведеться його викинути, як багацько інших не скінчених речей, і чекати знов, поки прийде настрій вже до чогось іншого. Тільки сим разом, хоч зціпивши зуби, а примушу себе його довести до кінця.
Гірко, дорогий Михайле Михайловичу, чути від Вас, що Ви нездужаєте, знати, як би можна допомогти Вам і не мати змоги зробити сього через те, що державної посади Ви ніяк не хочете взяти на себе, а недержавної ніде не знаходиться. А може, якби знайти Вам посаду по міністерству хліборобства, яке ж не має жадних відношень до політики, Ви таки погодилися на таку посаду? Невже ні? Подумайте про се — ніяким же принципом Вашим Вам не треба б було при тім поступитися. Знов оце недавно мені впало на думку, хоч ще не знаю, чи зміг би се зробити, але радий був би поклопотатися про се, чи не погодилися б Ви взяти на себе секретарство абощо в якійсь російській місії чи консульстві у якомусь теплому краї? Це ж діло знов, здається, не має ніякого відношення до політики. Не сердьтеся, голубе, що обридаю Вам сим,
я так бажав би і для Вас, і для України бачити Вас здровим, і напишіть мені Вашу думку про се у Петерб[ург]. Напишіть, будь ласка, тим часом на адресу: С. Петербург, Государственный Совет, Ивану Николаевичу Леонтовичу для передачи мне.
Низенько кланяюсь Вірі Устиновні, міцно Вас цілую.
Ваш В. Леонтович