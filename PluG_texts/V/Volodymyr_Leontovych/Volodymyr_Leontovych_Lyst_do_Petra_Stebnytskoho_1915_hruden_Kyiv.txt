Дорогий Петре Январовичу!
Першого листа Вашого я не одержав. Другий — одержав, та вибачте, що трохи загаявся з відповіддю, бо все пробуваю в подорожах та великій шарпанині.
Прохав Сергія Олександровича Єфремова подати Вам детальніше бібліографічний матеріал, що стосується небіжчика Василя Федоровича. Він обіцяв. Сам я пам’ятаю, що колись в «Київській Старині» була стаття про рід Сіміренків, а, здається, в книзі Грінченка «Перед широким світом» є стаття «Перший український спектакль в Сидорівці», себто — в маєтку Василя Федоровича. Інчого друкованого матеріалу не знаю.
Прохав Андрія Васильовича Ніковського переслати Вам кліше з портрету Василя Федоровича, яке було зроблене для «Основи». Це, мабуть, придасться Вам більше, як портрет. Андрій Васильович обіцяв його Вам переслати. Якщо Сергій Олександрович або А[ндрій] Васильович] забулися про се, то напишіть, будь ласка, і їм, і мені.
Щодо біографічних матеріалів недрукованих, не знаю, що б Вам подати.
Життя Василя Федоровича пройшло рівно, без видатних подій, ввесь час у великій праці. Він був надзвичайно працьовитою й здібною до праці людиною. Працю проводив з великою дбайливістю та обміркованістю, в техніці все, що розпочинав, вираховував наперед математично, як з технічного, так і з економічного боку. За щоденною своєю справою стежив, перевіряючи її насліди. Своє діло любив, і тому багато працював над новими винайденнями в сахарному ділі, писав статті і читав доклади в технічному Товаристві. Виплеканий математичною працею, розум його був дуже точний. І се позначилося і на його міркуваннях і про громадські справи. Не знаю, як давніше, але останні 20 років він брав безпосередньо малу участь в громадських справах, але завжди його порада була дуже добра. Антонович наводив колись його слова: «Хай кожен робить те, що краще вміє, хай інчі керують громадським життям, а я буду заробляти і постачати для громадського діла гроші».
Безперечно, сі слова не зовсім вірні. Справді, в справі здобування грошей ніхто з громадян того часу не міг би зробити стільки, як Василь Федорович, але він був би корисним вельми і в самій громадській роботі. І коли не робив її безпосередньо, то або через дуже велику властиву йому скромність, або через те, що часто безрезультатна у нас громадська праця від незалежних обставин. Через те менче прихиляла до себе людину з такою практичною і діяльною вдачею, як Василь Федорович.
В кожнім разі, з сіх слів видно, що В[асиль] Федорович] завжди дивився на своє майно, як на громадське, і, працюючи над здобуванням його, працював для громадського діла. Се, впрочім, і мені багато раз казав. Його національне почуття було дуже гарячим, хоч він не часто висловлювався взагалі по громадських питаннях. Але я добре пам’ятаю один випадок, коли ся стримана людина заплакала, розказуючи про утиски нашому народові. В особистих відносинах В. Ф. був дуже м’яка, ніжна і весела людина. Так було давніше. В останні роки, почуваючи себе слабим, безсилим до роботи, розчарований, як тим, що поступ іде затихо, так і тим — в людях, він став сумний і мовчазний.
До того ж, мабуть, спричинилася й слабість серця. Поводження його служащих по заводу в 1905-1906 році теж сильно на його вплинуло і розчарувало. Він завжди дуже добре до їх ставився, а в 1905 році зробив їм найкращу пропозицію: саме щоб вони разом з їм вели далі діло його коштом. Із здобутків насамперед оплачується жалования, що матиметься більше, розподіляється між капіталом і працею. Але служащі відповіли на се, що не бажають бути експлуататорами робітників, а хай, мовляв, В[асиль] Хв[едорович] експлуатує сам і виплачує їм дуже велике жалования. Це дуже неприємно вразило В[асиля] Федоровича], тоді
здав завод в оренду, а служащим роздав на прощання щось біля 30.000 крб. Згадувати про се В[асилю] Ф[едорови]чу було завжди тяжко. Якби Ви хотіли запитати мене, про щось з життя В[асиля] Ф[едорови]ча, я охоче відповім, а сам далі не пригадую, щоб сказати для короткої біографії. Дуже радо буду шукати посади для Вас у Києві, бо се було б для нас великою приємністю, якби Ви приїхали в Київ! Не знаю тільки, чи вдасться щось здобути, бо не маю великих зв’язків. Напишіть, з якого обсягу служба Вам більше подобається. Бувайте здорові.
Ваш В. Леонтович
