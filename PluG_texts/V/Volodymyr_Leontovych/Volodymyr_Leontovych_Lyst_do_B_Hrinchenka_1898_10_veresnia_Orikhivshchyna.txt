Вельмишановний Борисе Дмитровичу!
Без міри провинуватився перед Вами, простіть, будь ласка. Велике спасибі Вам за щасливу думку складати періодичні альманахи. Це така потрібна річ, що годі про се і розказувати, спасибі і за згадку про мене, і за те, що закликаєте до Вашої хати, з радістю надсилатиму Вам що своє, коли матиму щось цензурного. Так давно забарився з відповіддю тільки через те, що не хотілося обзиватися з порожніми руками, а по щирості, хотілося з відповіддю надіслати і рукопис — через те і загаявся з нею, бо все були думки, чи не напишу чого? Та так обставини в мене склалися, що і написати нічого не написав (бо та повість, біля якої давно працідю і що трошки тільки невикінчена, не придатна через цензурні умови), і перед Вами дуже провинуватився. Вибачте ж, будь ласка, ще раз та будьте певні, що з великою радістю візьму участь у Вашому виданню і надсилатиму все, що буде придатного.
Будь ласка, коли матимете що для друку з популярних книжок для народу, то чи не надішлете або мені, або Євг. Хар. Чикаленку. В нас склалося видавниче товариство для таких книжок. Умови такі: коли автор того вимагатиме, плата за лист друкований — ЗО крб., видання на кошт товариства, воно робиться власністю товариства. Зиск повертається на нові видання. По бажанню авторів можна погодитися на якусь частину зі здобутка. Повідомте, будь ласка, про се знайомих Вам письменників.
Бувайте ж здорові.
Бажаю Вам усього найкращого.
Ваш щирий Вл. Л.
1898	Сентября 10
