ВОРОХОБНЯ
І
Село Зорівка було велике, тисячі на три мешканців, і одно з найстарших сіл на Полтавщині. У церкві ще стародавні козачі ікони: Мати Божа на небі, а козаки в козачих убраннях до неї моляться, і слова молитви написані од козачих ротів аж до Божої Матері. Молодиця у капорі, у керсетці пряде, а у споді підписано: «У раю Ева із’їла одну тільки кисличку, тепер треба сидіти прясти на гребені мичку».
Оселили Зорівку люди ще тоді, коли тут од степів неспокій був, то й шукали вони затишнішого місця. Стоїть вона на високому сугорбку, а з трьох боків його Оржиця обтікає. Річка мала, де біжить, а де і переривається, очеретами заросла, засмокталася у плавнях, мов у повсть. Кажуть рибалки: «Оржиця тягне воду в Сулу, а Сула подає в Дніпро». Долина у неї верстов дві-три завширшки, і довкола Зорівки на тій долині очерет, як море, невилазна тванюка, плавні, серед них ковбані та озеря-вини, а подекуди порозкидані острови густо лісом позаростали, один з
них «половецьким» прозивається, а чому, ніхто не докаже. Перейти через сі нетрі, хто стежок не знає, важко, а сховатися у їх легко.
Розказував старий дід Стукало: «Давно це було. Колись зайшов у сі краї козак Зоря, шукав, де б оселитися. Нагледів по той бік яру містину ловку, пішов туди, а заяць з-під ніг. Не можна тут селитися, не всидиш тут, дума, сюди-туди пішов, тут знайшов — качка на гнізді сидить, тут і селитися, коли так, треба. З чого і пішла Зорівка.
За гетьманщини Зорівка якийсь час сотенним містом була, та глухе дуже місце, од усього далеко і не в завороті, перевели сотню у друге село, а Зорівка так просто селом і зосталася».
Людність у ній переважно козача, та було трохи і селян, було декілька й панів, так один тільки з їх заможніший, а то всі дрібні. Сей заможніший панський рід колись і зовсім багатий був, та вже батько старого пана хазяйнувати не любив, усе святі книжки читав. Якось лежав він на дивані, читав, а надворі туча, вітер, не знати, що робиться. Перейшло трохи, приходить прикажчик. «Неблагополушно, — каже, — одну кошару вітром звалило, подушило там шпанки штук з тисячу».
«Бог дав, Бог і взяв», — тільки й мовив пан, повернувся на другий бік, знов чита, ані глянути, ні порядку дати не пішов. Померли і він, і жінка його молодими, після їх малий син залишився, віддали його в науку аж до Петербурга, а тут опікуни «опікувалися». Навідався молодий пан додому вже як науку скінчив. Саме тоді воля вийшла. Недовго і побув, наділив своїх селян землею, та не так, як скрізь, аж по десять десятин і викупні громаді на школу подарував та подався, згодом на професора вивчився. Додому тільки влітку на два місяці приїздив і усе книжки читав, а то ще любив з людьми побалакати, закидав про правду та вольности, про закон та ряд по чужих краях... Помічали люди, що не до кінця доказує, а все щось натякає на те, що можна б і краще життя упорядити, як у нашій державі.
За тих часів ті розмови професора мало цікавили більшість селян. Цікаво було ще поки слухаєш, а потім з того, що він сказав, якщо і пам’яталося, так тільки по верхам, і стирчало воно у голові нарізно від усіх думок селянина, але декілька чоловік таки дужче до його слів прислухалося, і любили вони по святах прийти до нього послухати.
А проте професор залишався і для них чимсь чужим і був їм таки більше паном, аніж професором. Те, що він дуже переважав селян освітою, мимоволі виявлялося в його поводженні з ними, відчувалося, що він говорить до них, мов дорослий до дітей, і селяни чули, що не рівня він їм, отже, чужий. Впливала так само і ріжниця побуту, і ріжниця способу думання та складу думок. Були це так ніби дві дуже віддалені стадії розвитку та культури, один новітній, останніх часів, другий предківський, Що заховався з давньої давнини. В них усе було неоднакове: і навички,
і побут, і склад думання — і ці ріжниці відчужували, дивували, навіть дратували, особливо селян, які так мало бачили не подібного собі та менше здатні були зрозуміти незвикле.
Не помогло і те, що професорова посілість була невелика, що він здавав її селянам, що жив сам небагато, а витрачався найбільше на книжки... Це все було незрозуміле так само, як і те, чому він сидить сливе досвіту та палить світло, а встає тоді, коли вже час обідати, чому він не постить, чому часто миється і т. д.
Через скільки років почули люди, що професора заслано. Відтоді мало і чути було за його, тільки від часу до часу приїздив повірений та спродував землю по клаптю, бо, знати, не вистало панові оренди на життя у засланню, бо заробітку там не було. По восьми роках заслання, коли професора ослобонили, залишилося у його маєтку усього десятин з п’ятсот.
Професор умер 1905-го року, невдовзі як виголошено було першу російську конституцію, помер, зневірений у народ, бо його тяжко вразило те, як поводилися під час першої революції селяни та робітники, а через те зневірений і в будучині краю. Коли в день оголошення конституції вранці зайшов до його приятель поздоровити, він ще і не знаючи її змісту, відповів подразнено: «А все ж таки лупитимуть, як і давніше лупили».
Після його залишилася дочка-одиначка, вже заміжня. Вона продала маєток, залишивши собі тільки дворище з невеликим шматком землі.
З того часу в Зорівці вже великих маєтків не лишилося, бо все поскуповували більшими та меншими клаптями селяни: залишилося три дрібних маєточки. Поки пани спродувалися, дехто з козаків, а між ними і кілька селян, багатіли та скуповували землю. І набралося у Зорівці та на хуторах біля неї заможніших козаків та селян чоловіка з сто, решта були середні хазяїни, а були таки й зовсім малоземельні. З таких була і родина Порубайкотів. Були вони з дворових одного зорівського полупанка і наділу не мали, сам малий ґрунт, а на йому обіходчасту хатинку; та мали вони тим більшу хіть: і смачно з’їсти, і гарно походити, а надто гризло їх безупинно, тим пекучіше, що незадоволене, бажання мати і собі своє хазяйствечко, земельку, худобу. Старшого Порубайкотового хлопця, Опанаса, ще з дитинства, було, як побачить, що сусіди на своє поле йдуть чи на своїй ниві роблять, такий жаль пече. Чому люди хазяїни, а вони ні? Чому в людей земля, а в їх немає? Так йому здавалося, мов тим людям місце на світі є, а йому немає, мов вони за своїм полем, як за міцним муром живуть. Схо-тять, їм нікого не треба, що з своєї земельки вироблять, тим і житимуть, а він, як його в найми ніхто не візьме, де дінеться?
І старий Порубайкіт вікував у наймах, і діти його з малих років служили по економіях. Колись-то сподівався ще старий: ось діти повиростають, зароблятимуть, полегша... Та дарма, діти ніякої батькові помочі не дають, ще з батька тягнуть.
II
У Зорівці великих маєтків нема, так, за сім верстов від Зорівки, за річкою Нетечою на широких степах, що розіслалися скатеркою, була велика економія, у якій сам пан і хазяйнував. У ту економію і нанялися у строк 1905 року три старших сини Порубайкотові.
Цілу ту осінь і зиму перед тим і в те село, де та економія, і в Зорівку наїздили раз у раз оратори, спинялися в учителя в школі, скликали хлопців та настренчували їх. Найдужчеє прислухався та горнувся до їх з-поміж усіх хлопців Опанас. Не так, щоб він дуже заглиблювався у те, що оратори кажуть, досить з його і того, що вони проти панів та хочуть в їх землю забрати... бо йому аби панів здихатися та клапоть земельки захопити, а де ж її взяти як не в панів. Поривала Опанаса на панів і заздрість, і лють за те, що вони землю позаймали і через їх нікуди розпросторитися.
«Аби мені клапоть земельки, а там би я жив, — думав він. — Може, згодом і докупити б можна, щоб просторіше було. Не кожен же схоче та не кожен і тямить на землі робити...»
І Опанас із запалом брався до помочі агітаторам, носив з міста їхні проклямації, кому підкидав, кому і роздавав, хлопців підхожих у товариство з собою підмовляв... Набрався їх гурток сім чоловік, усе більше з того села, де та економія.
Опанас був старший парубок, було йому понад 25 літ і військову службу він уже відбув. Проте не женився, бо таки і нікуди було б жінку взяти.
Був він гладкий, коренкуватий і надзвичайно міцний та якось недоладно складений. Здоровенний тулуб з широченною сутулою спиною, короткою шиєю, дебелими в’язами, узлуватими руками містився на коротких та міцних і дебелих, як снопи, ногах. Виглядав він мов корч якогось дуба, покинутий у лісі через те, що немає сили його поколоти, облуплений та стемнілий від вітрів, дощів та снігів. Угласта голова його була мов вирубана двома-трьома замахами сокири. Обличчя дуже смугляве, аж темне, чорне, як смола, волосся низько звисало на вузький та малий лоб, маленькі чорні, як вугіль, очі і поблискували, як вугіль з-під попелу, а товстий, як картоплина, ніс, наче загруз серед запухлих щік та широченних щелепів.
Наказували агітатори: треба так робити, щоби панам скрізь по селах життя не було... і Опанасів гурток надумався в оратора поради спитати. Як той промову скінчив та збирався їхати, Опанас його набік відкликав і питається:
—	А що б ви сказали, якби ми панові солому спалили?
—	Угу, — тільки й одказав.
Спалили хлопці один ожеред та й заохотилися через тиждень другий. Згоріло в пана поспіль три ожереди соломи, шість стирт сіна, а усі одна від одної далеко стояли скрізь по степу. Воно і збиток малий, бо забезпечені, але моторошно якось і жити серед тих пожеж, що так і дожидайся, чи де не загориться.
Якось примусили підпалити стирту якогось хлопця не з своєї кум-панії. Було їм цього треба, бо він їх на гарячому вчинку спіткав, так щоб не посвідчив. Довго він і не хотів, та приневолили, бо він дуже за Опана-совою сестрою упадав, а самі з балки, так як за півгони, дивилися, як він підпалює. Плакав він опісля, мордувався, бо совість дошкуляла.
Зразу підпалювали, тільки щоб спалити, далі розлютилися, що з маєтку пан не виїздить, почали підпалювати, думали: він зопалу вночі сам на пожежу вихопиться, то переймуть та вб’ють, однак ні разу не виїхав. Тоді хотіли його у його ж власний сад виманити. Ходять, мов по своєму, овочі збивають, гілки обламують; облишив пан і до свого саду ходити, неспокій тоді скрізь був, не зважився.
До заможних селян менше в’язли, а таки тих, що не в селі, а по хуторах самі собі жили, декого зачіпали. В старого Рожка (в 'їх дітей не було, він та баба) раз у раз попід вікнами тупалися, через що не зайшли та не вбили, хто його зна, а з комори часто як не те, так те витягнуть. Довго потім Рожко «ті годи» згадував та лаявся. До Шаповаленка приходили його добро дуванити, та якось одпрохався, зійшли. В Нехворощанського бакан зеленої пшениці уночі викосили, так собі, на капость, за те, що професор йому в оренду ту землю віддав, яку давніше селяне держали та невчасно сплачували, так професорові й обридло.
Та капирі дерзкіші, хоч і трусилися, а таки сиділи на свойому, а пан не витримав, на зиму до міста виїхав. Прикажчики, сторожі ходять залякані, дехто і служити покинув, аби од гріха, дід сторож Семен аж навколішки впав, просився, щоб пан його розрахував. Хто і зостався, уночі і за двері не виткнеться. Добро стало Опанасовій челяді: плуга вкрали, годованого кабана живцем з сажа вигнали, де й подівся... Певно, він не мовчав, а і з сажа витягли, і через двір гонили як по-своєму. Раз у раз тепер у хлопців і горілка, і їжа добра є...
Над весну вилупили хлопці у горницях вікна, влізли, усі замки потрощили, багацько всячини повитягали, знесли усі меблі на купу до залі й підпалили, та пожежа не розгорілася, хтось побачив, зчинив галас, загасили.
Це була вже остання ворохобня Опанасового товариства, почало вже замирюватися, а начальство заходилося порядок робити. Якби ще спалили якусь скирту або ожеред, може, воно і минулося б, а як горниці обікрадено та підпалено, начальство заворушилось, виїхав становий, слідчий, допитували, за деким почало виявлятися. По весні трьох арештували, хотіли і четвертого, Опанаса, арештувати, та втік. Заарештовано тоді і двох братів Опанасових, хоч і по іншому ділу. Багато тоді по остро
гах сиділо, як оселедці у бочку напхані. Од тісноти гарячка кинулася, брати Опанасові од неї й померли.
Поки була весна, літо, тинявся Опанас по околиці, молоко, сало, хліб у людей викрадав. Як можна було так, щоб ніхто не помітив, то й мати виносила в умовлену містину чогось попоїсти. Часом Опанас вночі у віконце пошкрябається, спитає: «Питають?» — «Питають...» Набере харчів на тиждень та і поспішає у свої нетрі.
Надійшла осінь, ночі холодні, дощі, вогкість, хліби повикошувані, тільки і схованки, що по островах та байраках, а там вогкість, дрижаки б’ють, Опанас іншої ночі і крихітки не засне.
Вже наприкінці жовтня одного холодного дня пішов Нехворощансь-кий подивитися на свою далеку ниву, чи доорють її того дня син та наймит, що він вирядив їх туди вранці з наказом невідмінно доорати. Нива та була верстов за три від села.
Було вже надвечір, слався густий холодний туман, з півночі потягав невеликий та густий і гострий вітерець. Небо геть замазалося сірими, одноколірними хмарами. З досадою побачив Нехворощанський, що ниви таки не доорють, небагато, разів на три обернутися, а залишиться. Вже чисто стемніло і, глянувши скільки разів то на незорану смужку, то на поле, що дедалі дужче вгорталося мороками, Нехворощанський звелів хлопцям плуга гнати додому. Плуга погнали дорогою, а сам Нехворощанський пішов навпростець і тільки почав спускатися долиною попід стінкою, коли се з кущів просто поперед ним висунулася якась здоровенна постать. Трохи не зомлів він, пізнавши у темряві, що це Опанас.
«Аж затремтів я, — признався Нехворощанський, — а він надійшов до мене, та такий нещасний, бідкається, аж сльози йому, чуть, навертаються: «Що мені у світі Божому робити, — каже, — жити так вже через силу, і голодний, і холодно, і мокро, і страх, як та іржа, їсть. Я вже так далі не можу». Подивився я на його. Який був, а на що звівся, тремтить, плаче. Аж забувся я, що через його не одну ніч не спав, шкода його зробилося. Що холодно та голодний, кажу, іди до мене сю ніч переспи, попоїж, одпочинеш. Та таки і думаю собі: з такими краще не споритися, краще їх до себе приручити... А тільки, кажу, ти з тими страхами себе запаморочив, що і думок не збереш. Чого ти тут сидиш, чого дожидаєш? Швидко зима буде, де ховатимешся? Тобі на який час зійти треба. А сам собі думаю, як би тебе здихатися, щоб ти з нашого краю десь далі пішов...»
А він бідкається: «З чим я піду? Як піду? Ні грошей у мене, ні паш-порту».
— Дурний же ти злодій, — докорив я, — скільки здобував та усе, як крізь решето, просіяв, нічого про лиху годину не сховав і пашпорта не розстарався. Що ж, як нема, то треба і так йти. Нема грошей, то зароблятимеш по дорозі. Тільки красти не квапся, а то за абищо ще з дороги
завернуть. Тоді пропадеш, а пашпорта десь доскочиш: чи видуриш, чи купиш, хіба мало вас таких і давно волочилося, і зараз волочиться?..
—	Куди ж, — питає, — дядечку, йти?
—	Авжеж або на шахти, або десь на Чорне море, чи на Донщину, чи на Кавказ, а то ще у Бессарабію на дунайські гирла можна.
Плаче: «Це я, дядечку, свого краю ніколи і не побачу».
—	Чому? — кажу, — угамується, то років через два навідаєшся, може, за тебе забудуть, то зостанешся. — Потішаю його, а в самого думка: Тільки б тебе тут чорти і бачили... А отже, напророкував — повернувся.
Як прийшли, Нехворощанський сказав Опанасові хвилину в садку перечекати, зайшов у хату вперед сам, позатуляв вікна, тоді закликав Опанаса в кімнату, замкнувся з ним, нагодував.
—	А тепер, — каже, — йди ночувати або в клуню, зариєшся там у сіно, тобі тепло буде; або у стайню в яслах ляжеш. У хаті не можна, бо, якби хто підгледів та прийшли шукати, і ти звідти швидше втечеш, і в мене обмовка буде, що я і не знав, як ти туди убрався. Тільки гляди, ні цигарок, ні люльки там не пали, схочеш курити, виходь.
Розійшлися, та тієї ночі ні Нехворощанський, ні Опанас сливе не спали: Нехворощанський усе поглядав у вікно, чи не горить, чи не підпалив Опанас, а Опанас прислухався, чи не повідомив Нехворощанський урядника та чи не йдуть по його.
Проте вранці він таки попрохав, щоб Нехворощанський дозволив йому ще одну ніч у себе переночувати. Не було тому що робити, годився, а ще другої ночі попростився Опанас і подався, заходив тільки на хвилину до батька та матері, і з того часу не було нічого чути за його аж дванадцять років; не приходив додому ні за царя, ні за ради, ні за гетьмана: не встиг, мабуть, прийти і за перших большевиків, але коли вони вдруге прийшли, то й він з ними. Хвалився декому, що за ті дванадцять років і на вугляних копальнях робив, і рибу по лиманах тягав, і матросом їздив, та хто його знає, чи так?..
Прийшов Опанас з червоним військом, та якось так зробив, що далі не пішов, оселився у професорських горницях, сам на шість кімнат, заволодів садом та городом і нікого туди не пускав. Дехто на той сад та город зазіхали, щоб потроху кожному, бо і садок добрий, і город прикладний, так Опанас каже: «Чому ж не брали, поки я не прийшов? Тепер я узяв, то тепер моє, мені ж, певно, шість десятин, скільки їх тут є, упаде. Комісар землю ділитиме, то просіть, може і переділить, а так не можна, щоб ми один одного з місця спихали, так ніхто нічого і не посіє, а це ж державі комуністичній збитки».
Люди слухають, може, воно по-їхньому, по-большевицькому і так, погодилися комісаря дожидати, не що воно, хай один рік покористується, і не сердяться на Опанаса, усе ж то голота, їм Опанас рідний.
А він, як і давніше, усе з голотою, усе царя, панів, старі порядки лає, нові вихваляє, та тільки усе так, по верхах, загалом, а ні на кого з заможних зорівців не настринує і сам шкоди їм не робить.
Ніхто і не помічає цього: голота так само його за свого вважає, а заможні однаково бояться та журяться, що його притаскало. А навсправжки Опанас вже почав від большевиків відхилятися. Пішов з ними колись, щоб у багатіїв землю забрати, тоді на велике не зазіхав, аби і йому як усім. В те, який лад хотять большевики зробити, не дуже заглиблювався. Але як попавсь йому раз на війні товстий гаман з американськими грішми, як прийшлось одібрати у якоїсь пані у Харкові дороге намисто та серги, і збагнув, що не шість-сім десятин, а більше сотні тепер би подужав купити, почав йому большевицький програм проневірятися, і як йшов ще з ними, то одно через те, що подітися нікуди, а друге, — боявся, що як хто інший подужає, щоб бува не карали...
III
Демид Мехтодович Нехворощанський був заможний селянин, що сам забагатів, мав аж 75 десятин. І козаків таких у Зорівці не гурт було, а тільки двоє чи троє більше від його землі мали, так то ж предківська, а Демид Мехтодович сам придбав, і якби не оця революція, а Бог віку дав би, то ще хто і знає, скільки б він тієї земельки настягав? Та тепер усе те пропадає.
Поки большевики удруге не прийшли, сподівався ще Демид Мехтодович якось вихитрувати, своє одборонити, а тепер і надії нема, звели його на ніщо. Як почули люди большевиків, враз панську та куркульську землю, хоч де і засіяно, поділили, тільки дворище покинули йому, як на сміх, сім десятин, та й та щонайгірша з тієї, що в його була, худоби частину забрали, частину, спасибі людям, між їми порозтикав, неначе б їхня, так ще чи і віддадуть?
Було Демидові років з шість, коли воля вийшла, а батько його теж не зазнав, як часом бувало за кріпацтва, лиха, бо пани його — і батько професорів, і він сам до людей добрі були, а професора то мало у Зорівці і бачили.
Рід Демидового батька був не з дуже заможних, та й не з бідних. Старий Мехтод була людина старозавітна, сім’ю держав у строгости, не балував і балуватися не дозволяв, від жінки та дітей вимагав, щоб не лінувалися та щиро робили, хоч сам робив нерівно: коли і завзято, а коли і спокволу, а часом і випити не цурався. Тільки ж казав він: «Я вже своє одробив і нажився, а перед вами усе життя, довгий вік, то треба вам надалі загадувати». Демида часом і дуже бив, та ще, не дивлячись і куди влучить, часом, і по голові. Професор якось побачив, усовіщав його: «Ну б’єте, то
б’єте, та хоч не по голові, хіба вам хочеться, щоб син дурним зробився, як же він тоді зароблятиме?» Після того трохи обережніше бити почав.
Було в Мехтода двоє синів, були і дочки. Так дочок за люди повіддавали, менший син за батька малий ще був, не так зазнав батькової науки, а Демидові вона добре узнаки далася, а ще ж він у маму вдався, що ззамолоду до роботи «огненна» була, і робив, поки на хазяйство не зіпнувся, як каторжний, і не тільки на своєму, а і заробітків шукав, та усе де робота важча, аби заробітніша.
Спочатку і непомітно було, щоб Демид дуже багатів, купив раз десятину, раз дві, худоби в його трохи більше, ніж у людей було, як коли гроші виявлялися, а робити — робив з усіма поряд та ще тяжче. А як почав повірений панську землю спродувати, Демид, бац тобі, купив зразу аж 25 десятин і вже од гурту одбився. Він то і далі усе з людьми, усе, як і вони, як і давніше, так яка вже то рівня, як у його земельки десятин з сорок? Хоч і давно його люди за розумну людину поважали, а то ще дужче поважати почали, і непомітно якось з Демида зробився він Демидом Мех-тодовичем, і тільки найстарші діди не облишили на його «ти» казати.
Минуло ще кілька років, купив Демид Мехтодович ще 15 десятин, далі ще 25, купив парову молотильню та непомітно облишив сам робити, тільки ряд давав та дивився, як син, наймити та одробітчани роблять.
«А чого б я сам на ній їздив? Хіба в мене нікому?» — образився він навіть, коли якось професор спитав, чи він сам на жатці їздить. «Я вже старий», — додав він, відшукавши відповідне, про око людське, пояснення.
Назбиравши 75 десятин, Демид Мехтодович не на усіх хазяйнував сам. Сам присівав тільки на кращих нивах, гіршу ж землю роздавав людям на одробіток з додачею деяких басаринок, так ладнаючи, щоб на ввесь рік, коли йому в хазяйстві треба, були у його винуватці. Харчувалися вони в його разом з ним, їли те, що й він, завше він їх і почастує, та і робили вони в його не згірше як їли, за його доглядом та за приводом його сина, що сам сідав на жатку та підгонив коні, з косарями ставав позад валки та усе нагонив косою, щоб не барилися, а до молотильні ставав за машиністого та погукував, щоб не гуляла машина.
Ще і перед самою революцією його «однообщественники», цебто ті, чиї батьки колись одного пана були, як їм про щось треба порадитися чи одному, чи гуртом за яке громадське діло, було до Демида Мехтодо-вича йдуть. Він людей не цурався, щонеділі повно у його в хаті, і не скупий, хлібом та чим є до хліба охоче привітає, ну а горілку вони вже самі приносять. Так воно здавна ведеться. «За розмовою воно п’ється, а випити з людьми і для діла добре, — казав Демид Мехтодович, — і людям приємно, що їх не цураєшся, і усе, що де не діється поміж людьми, за
горілкою дізнаєш... Хоч би хто і тобі яку капость зчинив або в тебе що крав, і те виявиться. Як з людьми жити по-товариському, то в кожному, хоч у громадському, хоч у якому іншому ділі можна на своє, як схотів, повернути».
Ото тільки в Демида Мехтодовича дурна навичка, охочий він з людей кпити, та й візьме когось на сміх, та ще як лукаво: зачастує, той уп’ється, а він тоді і шпилить. Казали вже йому, що так не годиться, то він ще і дивується: «Аякже ж, а навіщо ж дурні, як не на те, щоб з їх кпити?»
Се йому і в справах шкодить, бо люди сердяться... То вже тоді Демид Мехтодович підсипається та піддобрюється, а найголовніше — вип’є з тим чоловіком, та й помирить, а стриматися таки не міг і далі тієї звички не кинув.
Здавна повелося: як з паном за оренду умовлятися чи рахуватися, як сіно чи лозу дуванити, коли гуртом наймуть чи з копиці візьмуть, люди Демида Мехтодовича обирають ряд давати, «бо грамотний, розумний і не жадібний. Щоб зовсім не зачепився, без того не можна, але живосилом, як би інші гребли, не крастиме».
Було, ще поки Демид Мехтодович не забагатів, як доведеться йому сіно чи лозу дуванити, він таку галасню, таку біганину по луках, між кущами та копицями, долічуючись їх, здійме, так бідкається, аж за голову береться... «Та тут, — каже, — і голова розколеться, поки полічиш», — а нарешті таки кожному одтика, звелить усім на вози накладати, ще і з луки виряде, а сам своє аж тоді бере. Дивись, йому найкращі копиці упалися та ще десь у куточку зайвий настрямок чи купка лози для його ж залишилися.
А потім сам і сміється: «Воно мені і не потрібне, або я з того забагатію? Так щоб ви бачили, що ви дурні, адже в кожного з вас на той настрямок зуби сверблять, так припусти вас котрого дуванити, враз половину людського гребти почне, а ладу не дасть».
Але ж, як забагатів, мусів поважніше поводитися, не личило вже йому таких штук строїти, а таки знайде якусь приключку покпити. Як дякують люди, він збіднеться: «І чого там, і за віщо? Хіба це важке або мудре? Хіба і з вас кожен того б не зробив? От хоч би...», — та й дивиться, хто поміж людьми найдурніший, такий, що вже ніяк ради б не дав. «Та от хиба і Хома перший не поділив би?» То люди і сміються, а таки і Думають: «Що це він нас до Хоми прирівняв?»
З усіх зорівчан Демид Мехтодович найбільше до професора учащав; його найдужче цікавило, що той розказує, хоч часом і ніяк не міг з ним погодитися, аж сердився. А прийде друга неділя, якусь причіпку вигада та знов прийде, знає, що коли прийде, то професор розговориться і можна буде й довше посидіти.
IV
Рано, ще тільки на світ почало благословлятися, Демид Мехтодович вийшов з хати як спав, накинувши тільки чемерку наопашки. Весна тільки починалася, сніги тільки саме порозтавали, і було ще холодно.
Демид Мехтодович станув близько дверей, знизав плечима, позіхнув, перехрестив рота, перебіг очима по обійстю і задивився на степ.
Великий та гарний ґрунт Демида Мехтодовича був на краю села. Зразу за доріжкою, що бігла повз його ворота і далі заверталася у вулицю, починалися ниви і, порізаний ними, рівний, як долоня, степ зникав за обрієм. Зблизька виразно зелені на рунах та сіножатях, жовтаві та рудаві по стернях, чорні по ріллях, ті нивки у далечині туманіли, зливалися у один жовтаво-зелено-сірий степ. Сонце тільки краєчком почало виринати, мов виростало з землі, перші промені його вигонилися понад імлистим ще степом до блідого ще неба, до хмарок на йому, що не грали, як улітку, яскравими фарбами, а лише злегка, мов журливо, червонілися од їхніх поцілунків.
Глянувши хвилину на цей відомий йому, як своя хата, як своя рука, малюнок, Демид Мехтодович ще позіхнув і пішов умиватися до колодязя. Поки він мився, обливався холодною водою, поки обійшов та глянув по двору і нарешті повернувся до хати, невеселі думки ходили слідом за ним.
Маємо клопіт з тією революцією! Поки був тимчасовий уряд, поки гетьман був, поки навіть рада була, борюкалися ще ми, воювали, сподівалися, ще якось, може, своє одвоюємо. Думалося: панам може і гірше закрутиться, та не нам... А тепер, що зробиш? Большевичня надушила, обдерла, пограбувала... покинули, як на сміх, з усієї моєї землі 7 десятин, та найгіршої. Працював, заробляв, робив так, що ті лодарі, що землю побрали, і за рік, може, того не зробили, що я за місяць, сподівався на старість спокій мати, дітям покинути, тепер—маєш. Тепер вони те, що Демид своєю шкурою заробив, нехай поживають. Забрали та й не подавилися... То, було, у мене і двері не зачиняються: «Демиде Мехтодовичу та будьте ласкаві, Демиде Мехтодовичу та Христом Богом», а то й у хату ніхто не загляне.
З такими думками і снідати пішов.
Та і снідати не скінчив, як почув у себе у дворі хрипкий та гучний голос, що питався за його. Зразу і пізнав його, ніхто, як Опанас. Демид Мехтодович, як і завжди, коли чув той голос, нашорошився та похмурився, але переміг себе і підвівся назустріч гостеві.
Опанас знав добре те, чого не знав ніхто на селі, а саме, що він тепер найбагатша на Зорівку людина, тільки і того, що землі щоб більше тепер не так легко здобути. Тепер не можна до цього братися так спроста, як колись було: є гроші, купуй, тепер треба хитріше. Треба і з курку
лями порозумітися... Найнебезпечніше те, що вони тепер розлючені і з безнадії на все здатні, хоч і собі на капость, аби і большевикам та голоті, а з ними разом і йому. Треба їх трохи поманити та заспокоїти, щоб шкоди не робили. Та й так, як оце, довіку не буде, а між куркулями є багато розумних, ті знов наскребуть і наверх видряпаються.
Давно перевертав Опанас у голові цю думку, давно над нею мізкував і це наважився піти побалакати до Нехворощанського, як до найрозумнішого з куркулів.
А проте прийшовши, почув він себе спочатку ніяково... Не міг ніяк здумати, з чого б почати, хоч ще збираючись сюди сьогодні, здавалося, усе так добре докупи думкою стулив.
А Демид Мехтодович і собі наче трохи обмарився, неначе сторопів, та й не прибере слова до розмови.
Посідали вони коло столу і якусь хвилю ззиралися між собою мовчки, неначе питаючи один в одного очима: «А що тобі, чоловіче, треба» і «що ти мені казатимеш?» Демид Мехтодович перший не стерпів Опа-насового погляду та спустив очі, думаючи: «Чорт їх і витрима, оці каторжні очі». Та як далі мовчати було б необачно, а гість розмови не починав, то Демид Мехтодович присилував себе та, пильно дивлячись собі на пучку, якою колупав стіл, наче щось одшкрябуючи, промовив:
—	Ну, то як же вам велося там, на чужині? Люди подейкують, що заробились те добре, не дурно тобто довелося по чужих хатах погиба-ти? — Опанасові було вже років біля сорока, та й силу він тепер має, то й Демид Мехтодович не став йому вже, як колись, «ти» казати.
—	Та дещицю заробив, — прохрипів на відповідь Опанас. — Щоб так вже багато, сказати не можна, але таки заробив, на хазяйство стягтися б і можна, так же самі знаєте, як тепер. Я саме за це і хотів з вами погомоніти.
Демид Мехтодович не витримав і не дав скінчити гостеві.
—	І що ж, це вам так давно пощастило, чи зразу, чи наприкінці? — пильно шкрябаючи нігтем по столу, спитав він на вигляд безневинно, навсправжки ж думаючи, що коли Опанас розжився за останніх часів, то вже, очевидячки, що грабіжкою.
—	Та було і давніше, було і наприкінці, знаєте самі, воно збирається потроху, зразу не розживешся.
—	Аз чого вам найбільше повелося? — так само з притаєною думкою спитав знов Нехворощанський.
—	Та було з усячини!.. — вже знеохочено відповів Опанас. — Коли зароблялося, а коли і пророблялося, і по наймах пропадав, і рибу тягав, і рибою торгував, і матросом їздив...
А прикрі спогади, гірше... мов людські постаті встали та попливли перед Опанасовими очима, промайнули бліді, скривавлені люди з по
ширеними передсмертним переляком зіницями, зачервонілися калюжі крові... і він почав протирати очі, щоб визволитися від цієї мари та хоч на хвилю не дивитися на Нехворощанського.
—	Та-ак, — протягнув та враз і злякався той, щоб бува і не розсердився цей чоловік, бо тепер у його сила, і додав: — Там хто бував, то кажуть, що заробити ще можна.
А Опанас вже отямився та повернувся до справи:
—	Та то усе пусте минулося, то і не має ваги, — сказав він. — Ось слухайте, за віщо я з вами погомоніти хотів. Ви усі уважаєте мене за комуністок), за розбишаку, і давніше воно, може, і підхоже трохи було... Так то я не за їх, а за себе бився, а вони мені без надобности, ще і заважають, бо хазяйнувати не дають, а кожному ж хочеться і хазяйствечко мати, і заробити, та ще щоб і більшеньке... Через те я тепер не з голотою, а з вами... Заведено, поки большевики тут, так просто, як колись, хазяйнувати не можна, але щоб і зовсім не можна було, сього не скажіть. У совісного чоловіка його ниву купити не можна, а орендувати, хоч і на десять років, можна. От вже у вас присівок і більший. Совісному чоловікові позичити можна, от вам і буде одробітчанин. Та хіба тільки це? Ті комісарі не все бачитимуть, не все і схотять бачити... Ласі вони і на гроші, і на дівчат та молодиць, то як ублаготворити, то і недобачатимуть...
—	Ну як же ж таки так? — не стерпів Демид Мехтодович.
—	Тобто гріх? То колись гріх був, а тепер дівчата, хіба в якої батько вже дуже строгий, боячись держаться, а то усі так не живуть, балуються, то і не поменча їй, як і комісарові догодить.
—	Знов-таки велику вагу має, кого тут за предсідателя волісполкома поставлять, — казав далі Порубайкіт, — бо він і комісарю, схоче, у вуха внесе, схоче, ні, він і тут всьому ряд даватиме. Візьміть такий приклад: у мене одна корівка, а у вас десять, своєї землі тепер мало та й нащо їх на свойому пасти, коли на громадському можна, а тут, як люде скажуть, а людей, хто за старшого, і так і так обернути зможе. Можна сказати так: з якої речі Нехворощанський сам усю пашу випасає, з якого права людським коштом багатіє, так знову у нас куркулі позаводяться. А можна і так сказати: Товариші! Се ж добре, що чоловік на зайву корівчину розстарався, це і для комуністичної держави добре, щоб худоби більше було, а де ж йому пасти? Так невже ж ми тому не раді та будемо і йому, і державі на капость робити? Усяке діло і так і так обернути можна.
І подумавши, Опанас додав:
—	Оце у нас вибори будуть. Комісар мене хоче за предсідателя поставити. Голота дурна радіє, мене за свого уважає, а радіти треба б вам, та ви, я знаю, якби ваша сила, мене не пустили б. Я цього не боюсь, не за тим і прийшов, комісар хоче, то я і буду, бо хоч людей на вибори і зганятимуть, а вибиратиме комісар. Ви хіба б одним мені пошкодити змогли
 б, якби за мене руку дуже тягли. Якби подумав він, що і я з куркулів, то може і одставив би. Так у одному селі і було. Так ще чи і поняв би він вам віри? Та й якби ви так зробили б, на свою б голову зробили. Кажу вам, зі мною вам краще. Ви так поводьтесь, наче б вам мене і не хочеться, та і комісаря не послухатися боїтесь... Так чи будемо сватами?
А Демид Мехтодович вагався. Одно чоловік з цього Опанаса такий — гидкувато з ним товаришувати, хоч і треба, мабуть, а найголовніше — сумнівався, чи і справді він на сей бік перекинутися хоче, чи підісланий на підслухи?
—	Так що ж ви мені скажете? — спитав вдруге Опанас.
—	Що гроші у вас є, то це, мабуть, так, — потиху почав, мов сам з собою розгадуючи, Демид Мехтодович, — так що ж ті гроші тепер? — полова, чи дійсно ж вам вигідніше робити так, як ви кажете? — тягнув він.
—	Та полова ж, якби наші, — посміхнувся Опанас, — та в мене аме-рицькі, ті свою вартість мають, — і на доказ він розгорнув папір, у якому була вгорнута чимала папуша долярів. — Се ще і не усі.
В Демида Мехтодовича засвітилися очі, але він стримав себе і, простягуючи руку Опанасові, мовив:
—	Добре, з людьми перебалакаю.
У	ту хвилину рипнули двері і до хати уступився сивий, височенний, що аж мусів у дверях зігнутися, дід.
—	Ну тепер за діло нічичирк, — ураз похопилися перестерегти один одного і Опанас, і Демид Мехтодович, а Опанас мерщій сховав свої гроші.
V
—	Здоровенькі. А що ви тут поробляєте? — весело та дуже голосно казав, наче гукав, дід, усміхаючись на ввесь рот усмішкою, що розлазилася по усьому його широкому обличчю, та весело світячи великими, чорними і не старечими, а ще зовсім навіть дитячими, очима. — Зібралися собі та й сидять, то-то-то, як сичі, — тикав він, кажучи це, пучкою у повітря, мов у книгу, вишукуючи відповідне порівняння. — Сидять собі та й мовчать, ні розмови у їх не чути, ні, то-то-то-то, горілки не видко. Що ж це таке?
—	Здоровенькі, діду Редько, сідайте-но, то для вас і чарка горілки, певне, знайдеться.
—	Та сяду. Я хліба-солі не цураюся. Та хіба за мене це мова, не за себе я кажу, а дивуюся я, які тепер люде понаставали. Оце годів скільки куди між люде не піди, ні тобі веселої розмови, ні тобі примовки чи приказки, ні жарту не почуєш, сама ворохобня... Хоч і горілка де є, так однаково сидять, понадимаються та усе щось радяться, та усе змовляються, та усе гуртом щось робити збираються. Сказано з предків: «гуртове — чортове», то-то-то. Хіба на те люде людям потрібні, щоб гуртом робити? На те, щоб побалакати, пошуткувати, розважитися, а діло своє роби кожен сам. А то наробили такого, що і жити не можна. Хто їх розбере, куди пнуться? Кожен усім лад давати хоче та усім світом порядкувати, та світ перевертати...
—	То як же ж по-вашому, діду, — підморгнув Демид Мехтодович Опанасові, — то по-вашому за громадським ділом нікому клопотатися не треба?
—	А яке там громадське діло?.. Хліб ти посіяв, гляди, щоб і покосив та й помолотив, ото тобі діло... Тепер тільки і чуєш — громадське діло та громадське діло, а що то за діло? Покажіть мені таке, щоб я його як на долоні побачив. Ато я знаю — громадські бугаї маються, а громадського діла щось не замічу.
—	Ну, а як же у волости щось та робиться? Та хоч би і того бугая купити комусь треба?
—	Ось тобі і маєш! На те старшина є, хай і дбає.
—	А як зробить так, як мені невгодно?
—	Ти тобто краще зробиш? Старшина, він повсякчас про те дума, а ти де налопом узявся, вихопився, та й діло в його з рук видиратимеш. Не даєш робити, виходить. А хочеш те діло робити, вибирайся у старшини, тоді й керуй.
—	А у державі мало діла? І казну збирай і військо скликай...
—	А у державі цар був, пани були, то ті діла й робили.
—	Та на свою руку горнули...
—	От-бо ти на свою не погорнеш? — засміявся дід. — Аякже. Звісно, звели наймитові шматок сала у коморю однести — він пучки оближе. Так на мене хай краще сто людей підживляється, а не, то-то-то, як його — міліон. Нащо се мені здалося? Щоб ворохобні наробити, як тепер наробили?
—	Так хіба ж ви не бачили, як тоді пани жили?
—	То тобі заздро, а мені ні. Я менче од тебе маю, та живу по-свойому звичаю, голови собі не морочу чужим, а роблю, що схочу. Жили добре, так же і своє мали. Та й подумаєш, великого щастя? Як хоч би і наш пан небіщик цілісінький день, день у день над книжками сидів?
—	Так наш же пан в уряді не був, його ще і засилали.
—	Та то у їх якось так було: пани, то-то, що зверху сиділи, його заслали, інчі зверху сіли, його повернули. У їх то од віку між собою така воро-хобня йшла... то хай би вони собі і спорилися, а тепер, як до того громадського діла кожне встряває, то і в нас по селах така ж ворохобня пішла, як колись між самими панами велася, що ні чарки горілки до
смаку не вип’єш, ані без жури з доброю людиною не побалакаєш, сварки, та клопіт, та колотнеча...
—	Е, діду, — знов засміявся Демид Мехтодович, що навмисне змагався з дідом, щоб послухати, що він казатиме, та й трохи пожартувати, — вам добре, як ви вже і собі, і бабі і хрести, і труни поробили та вже і пофарбували, так вам за усе байдуже, а ми ще живе думаємо, то воно нас і муляє, як не так робиться.
—	Так тож усе, то-то-то... на свою голову, — засміявся дід.
Він і справді вже років з десять, як дожив до семидесяти років, розважив, що йому з бабою треба вже думати та клопотатися про смерть, бо дітей у їх не було, то як повмирають, поклопотатися нікому буде. Помалу, бо щоб справити одразу коштів не було, поробив дід два хрести та дві труни, згодом купив білої фарби, пофарбував їх і стояли ті хрести у сінях, а труни у хаті, у своїй труні дід і спав; як прочував, робили те святі угодники і тому, певно, буде се Богові вгодне. Ні крихти не боявся він у труні спати, навпаки, почувався так, що добре, краще од усіх на селі, і се тішило його, коли і люди за се згадували, хоч би і жартом, бо десь у глибині прокидалася у йому свідомість своєї вищости над усіма людьми у Зорівці, а се було для його так, ніби і на усьому світі, бо пріч Зорівки мало і знав він і зовсім воно його не обходило.
—	Е, діду, баба яєшню несе, а горілка з шафи давно на неї вигляда, — казав Демид Мехтодович, устаючи до шафи за чаркою та пляшкою.
Дитячі очі діда так і засвітилися веселощами, і усмішка розлізлася по цілому обличчю.
—	Оце то, то, то так краще буде, ніж за ті «діла» споритися, — весело сказав він, підсовуючись на лаві до столу.
Дід Редько Стукало був з предків зорівський козак. Мало знав він за свій рід, якось позабулося, чув тільки, що і з татарвою, і з ляхами, і з Москвою не раз билися. Колись значний козачий рід його намножився та збіднів. В декого зі Стукалів у Зорівці малося ще і по п’ять і по десять десятин, але в самого діда Редька була одним одна десятина поля. Було йому вже вісімдесят років і був він, мабуть, чи не найстарший дід у Зорівці, принаймні з-поміж тих дідів, що не були зовсім «негодящі» та ще тупали між людьми, а не лежали день і ніч на печі. Проте був він і досі бадьорий та жвавий і навіть щороку засівав свою десятинку, викошував та доводив свій хлібець до ладу сам, удвох з бабою, яка була на два роки молодша від його. Ввесь день тупав він як не між людьми, так біля свого хазяйствечка, пораючись у городі, збираючи та сушачи лісові грушки і кислички, щось майструючи. Та найдужче любив він товариство, і коли десь у Зорівці збиралася така кумпанія, що була йому до душі,
дід Редько кидав свою роботу і зразу було там як уродиться. Був він говіркий та годящий до кумпанії дід, і скрізь його вітали і багаті, і бідні, хоч серед сучасних людей був він вже людиною з давно минулого часу.
До усякого приводу знав дід Редько безліч примовок, знав багато казок та оповідань і був великий мистець їх розказувати, отже у вільну годину та ще випиваючи радо, люди його слухали. Тільки останніх років, коли скрізь розпалилася боротьба та захопила і зорівчан, стародавні дідові оповідання не так вже подобалися, і люди почали не так охоче їх слухати, охотніше ідуть слухати якогось орателя, а то і між собою зачнуть змагатися за те, що їх дужче цікавить.
Відчував дід, що не так йому тепер раді, не так його вітають, що робиться він ні для кого не потрібний та що навіть такі люди, як Демид Мехтодович, що на згадку про давнє приятельство ніби так само привітний, ставляться так тільки з доброго серця, а не слухають як давніше. Це смутило, завдавало журби, а навіть потрохи і дратувало діда, і він, що і так не вподобав собі останнього руху, ще дужче до його знеохочувався.
Дід Редько таки звик за своє життя до поваги, бо, хоч не був він ні заможною людиною, ні добрим господарем, ніколи не був ні старшиною, ні старостою, та й взагалі нічим таким, що б робило його для людей потрібним, а таки люди ставилися до його з деякою своєрідною повагою, не з такою, з якою вони звичайно ставляться до тих, хто має більшу силу, хист чи щастя у життєвих справах, але з повагою більше привітною та приязною.
Але найдужче надав дідові самовпевнености, а людям поваги до його, такий випадок. Ще як був живий професор, він, довідавшись, що дід Редько знає багато казок та приказок, почав закликати його до себе, прохав їх розказувати, а сам заводив їх на папір, дуже пильно слідкуючи за кожним словом і часто перепитуючи, як саме сказав дід. Зразу люди дуже дивувалися, на що здалися панові та ще вченому оці простацькі казки та примовки, та тільки здвигали плечима. Але коли пан поїхав на зиму до Петербурга, а приїхавши через рік у Зорівку, привіз свіжо видрукувану коштом академії наук товсту книжку дідових казок та примовок, ще і з його життєписом та портретом, а дідові за те, що дав їх записати, сто карбованців, усім упало в голову, що, певно, у дідових казках є щось розумного, потрібного вченим людям. Селяни і поготів охоче приставали до тієї думки, бо їх таки тішило бачити, що і село знає щось, чого не знають вчені, та що не тільки від вчених іде на село усе знаття, а часом мають і вони дечому повчитися від селян. Тільки декілька найупертіших і далі казали, що не мають пани чого з жиру робити та бавляться такими витребеньками, що переводять на дідові казки гроші, яких вистарчило б купити не одну коняку селянам.
Виявилося, що дід Редько небайдужий до авторської слави та поваги, хоч і неписьменний, бо, побачивши свої казки заведеними у книжку, запишався і не зміг того затаїти, а згодом зробив собі поличку на форму аналойчику, пристроїв її у своїй хаті недалеко від покуття, та й поклав на неї свою книжку. Як коли, то було і вихвалюється, що його казки «ви-друковані аж академією», хоч ні він, ні ті, кому він це казав, і не знали, що то за академія.
VI
На двадцятого квітня у Зорівці вибори призначені, з міста комісар приїхав, почали людей скликати чи зганяти, бо як хто не йде, то женуть.
Народу біля колишньої волости вже багато збилося, поставали нарізно, зразу видко, де були куркулі, де голота; середні господарі і собі зокрема, до голоти мішатися не хотять, а до куркулів соромно, що землю в їх поодбирали...
Порубайкіт між голотою, здалеку його хрипкий голос чути. Щось їм розказує та наказує, чує Демид Мехтодович, нахваляється: «Я їх налякав», тобто куркулів, «не насміють і рота роззявити»... Хто його знає, може, то він таку ману пускає, щоб до комісаря піддобритися та щоб голота дужче його трималася, а сумніви мимоволі ворушаться, може і дурив та зраджує. Здається, і справді йому тепер з ними накладати роз-чоту нема, така вже людина непевна.
Вагаються й інші куркулі: щоб Порубайкіт був за предсідателя — бояться, і щоб не його, а когось іншого наставили, ще дужче бояться.
Цей хоч обіцявся, то, може, справдить, а путнього однаково не наставлять, ще, може, й гіршого... Сам старий дід Малишка ніяк Порубай-кота не хоче.
Для Опанаса саме як йому треба і складається. Він і підказує комісарові: «Бачите, як я їх налякав, ще ж я над їми і не наставлений, а як підо мною будуть, я їх ще краще зігну».
Починає комісар вибори, почав тобто з промови, щось плете, нічого не розбереш, самі чужоземські слова, а кінчає так: «то випадає вам По-рубайкота обрати, а хто його не хоче, обізвіться».
Усі мовчать, тільки дід Малишка наперед виступив.
—	Я не хочу.
—	Ну то, — каже комісар, — маловажно — ти старий контрреволюціонер. Як ти його не хочеш, то се ще кращий доказ, що Порубайкіт Добрий товариш. Начувайся, ти, старий, у мене ти вже на замітці.
Після того вже усі як один за Опанаса голоси дають.
А дід Малишка розсердився і геть од волости пішов. «Як такі вибори, так чого я там і буду».
Та комісар за ним червоноармійця післав завернути.
А дід йому:
—	Скажи свойому комісарові: так він мене налякав, що мене живіт заболів. Що ж він хоче, щоб я у волости публіки наробив?
Подивився червоноармієць: дідові хоч год сімдесят і є, так сам під стелю, і якщо у ручки візьметься, зломить. З тим і подався до комісаря.
Але не минулося, комісар не подарував, вони мстительні, за два дні арештувати прислав, висидів дід аж три місяці, перевівся, заслаб, зовсім не той став, признавався: і били, і мордували...
Як Опанаса наставили, тоді комісар оголошує помічників йому обирати і насамперед в Опанаса поради питає.
Прислухається Демид Мехтодович і трохи заспокоюється:
—	Ні таки, мабуть, Опанас слова додержує, бо радить комісарові хоч і найбідніших, та плохих і п’янкуватих...
Дехто з голоти обізвався: «Сі негодящі, вони нічого не доглянуть». Комісар було і завагався, так Опанас і його, і голоту заспокоїв:
—	Та се ж найбідніші товариші, і малоздоровні, вони інакше не зароблять, їм треба шматок хліба дати... А ви не турбуйтесь, я ж доглядатиму, у мене ні з чим не сховаються.
По виборах розійшлися люди по домах ні в сих ні в тих, а комісаря Опанас до себе у професорські горниці ночувати повів. Там ще не все порозтягали, одне ліжко залишилося, а горілка, ковбаса, огірки, оселедець є, яєшню та курча молодиця з сусідньої хати спекла і принесла, і гарненька. Почув Опанас, що комісар з нею у другій кімнаті шепочеться, знає комуністичні порядки, зійшов з горниць, неначе якийсь порядок дати, ще і дверима відходячи стукнув, щоб чули, що пішов.
Як заходилися вечеряти, комісар не помітив, як і захріп, тільки не втрапив на ліжко, а під стіл.
Прокинувся годин у десять. Нудить його, голова болить, треба похмелитися, та, мабуть, у йому фузу багато, ледве трохи випив, воно розбовталося, він вже і п’яний. «Ходім, — каже, — у проходку».
Пішли, та якось на дідову Стукалову халупчину і натрапили, а в діда двері у сінях розчинені, саме сонце у двері б’є, а у сінях аж блищать два білі пофарбовані хрести, що дід собі та бабі понаготовляв.
Комісар той дуже смерти боявся, моторошно йому зробилося.
—	Що се тут, вмер хто? — питає.
—	Та ні, — каже Опанас, — се тут старий дід живе, вже з глузду зсунувся, так сам собі і бабі хрести та труни наготовив і у труні й ночує.
Як же не розсердиться комісар, біжить до діда Редька у хату, галасує.
— Як ти смієш людей лякати? Мало вам хрестів, ще ти і у хату хреста поставив? Релігія — опій для народу. Зараз мені забирай свої хрести, куди знаєш.
А дід уперся:
— Моя хата, мої і хрести, чого в’язнеш?
Комісар репетує:
— Що значить, моя? Нічого твого нема, усе народне. Занеси їх куди хоч, коли кажуть!
Опанас і собі до начальства підмазується, підтримує його: «Не базікай, а слухайся! Досить з вас, що на церкві ще хрести стоять», — а комі-саря таки заспокоює:
—	Сей дід, — каже, — чисто збожеволів, не варто на його час гаяти, він одно що казки розказує. Тут один поміщик, професор чи що, був та записав од його казки і видрукував, так дід, дивіться, у себе у хаті на ту книжку аналойчика пристроїв... — Думав Опанас, що тим комісаря зацікавить та розговорить.
А той з опалу вхопив книжку та шпурнув на землю.
—	А ти не кидай! Розумніший од тебе наш пан був, та мої казки у книжку завів, — розсердився дід.
—	Контрреволюціонер! — визвірився комісар, — не носись з панами. Ми твоїх панів розстрілюємо.
—	Не розстріляєш... бо вже помер, — посміхнувсь дід.
А комісар аж підскакує. Опанас заспокоює:
—	Не сердьтесь-бо, товаришу комісаре, дід справді вже здурів. Ви мені краще приручіть, я йому узнаки дамся і хрести поодбираю: «Заховай мені їх зараз!» — грізно гукнув він на Стукала, а комісаря все силується з хати виманити.
Якось його вгамував, пішли, та дорогою комісар ще Опанасові виговорював:
—	Так товаришу не можна. Як ви поставлені за начальство, мусите партійну політику провадити, забобони треба з народу вибивати, а не усяким дурням потурати... То ж для їхнього добра.
—	Та я боюсь тільки, щоб людей не скаламутити, сього діда за його казки та приказки люблять.
—	Нехай каламутяться, то ще краще. Нехай контрреволюціонери виявляються.
Але, мабуть, таки поняв віри, що дід Редько божевільний, бо його не арештував.
VII
Поїхав комісар. Думає Опанас, треба з дідом Редьком помирити, що на його гримав. Комісареві добре, наробив бешкету і подався, а мені треба з людьми жити, щоб ворогів не було та тому ж комісареві у вуха не вносили, а діда люди люблять, за його сердитимуться... Так же і сказати дідові, що тільки для начальства мусів кричати, не можна, дід скрізь розплеще... Надумався Опанас Демида Мехтодовича попрохати, щоб діда розговорив та вже разом умовив його, щоб дозволив хрести на піддашшя позносити.
Після того заходився Опанас свої діла упорядкувати, скликав людей, каже:
—	У вас у всіх земля є, усі, кому випадало, дістали, я ж з вашої громади, то й мені тут земля упадає. А як у мене на цей рік присівку нема через те, що я за совітську республіку для вас воював, то поступіть мені з тієї, що з присівком у панів чи в куркулів забрали, от хоч би коло мене.
Обізвався один:
—	Адже у вас садок є, ви ж казали, що садок собі за ту землю, що вам упаде, візьмете.
—	Е, — одказує Опанас, — садок вже не мій.
—	А чий же?
—	Ну, розважте: приїде комісар, треба йому кудись у проходку піти, у садок ходитиме, треба — коням трави чи сіна у садку накосять. Добре ж як сам приїде, а як наїде з червоноармійцями, то чисто траву у садку випасуть, овочі обіб’ють, ще і дерево поламають.
—	А нащо б йому з червоноармійцями приїздити?
—	То невгадно, усячина буває. Треба, товариші, нам у злагоді жити, не споритися, щоб менше начальству надокучати та за себе не нагадувати, бо, може, ще строгости підуть...
—	Скільки ж ви, товаришу предсідателю, хочете? — питають люди.
—	Та небагато, десятин з десять. Я б і не хотів більше від людей брати, та трохи переважити вас треба, у мене ж зайві видатки: хтось приїде, треба нагодувати, почастувати, а робити самому мені ніколи, наймати треба.
Не хотілося людям, та так тому і бути. Аби лихо тихо.
Посунувся кожен заради начальства, нарізали Опанасові десять десятин, зразу за його садом. Земля та була професорової дочки, на ній жито густе та аж синє. Добрі хазяїни ту землю орендували, добре і обробили, та як почули люди за большевиків, поділили і панів, і куркулів, забрали і землю, і посів. На Опанаса ті хазяїни і не ображаються, однаково їм того жита не дадуть.
А Опанас людей заспокоює: «Спасибі, — каже, — товариші, що мені наділили, се ж і не вічне, ще комісарі приїдуть, перевірятимуть, як ми тут поділилися, може, зовсім інакше переріжуть...»
Куркулі тому не раді, знають, що, «хоч і перерізатимуть, їм не наріжуть, хіба ще одріжуть».
Радіє Опанас на свою ниву, трохи не щодня, інший раз і цілу годину по обніжку ходить, любується... Росте жито, як з води, дудочки вигонить, вже і колос почина витикатися, як проти сонця глянути, молоді остючки, як золоті світяться, грають...
Аж ось — несподівана напасть прийшла, прислано наказа: як у кого є зайве збіжжя, мусить у казну віддати. Не пишеться, чи за гроші, чи дурно, а приписано, скільки на душу господареві залишати, щоб до нового хліба дохарчувався. Строго полічено, з такого пайка не погладшаєш. Опанасові наказується хліб списати, забрати та до міста приставити.
Як перечитав він той наказ, темніший од землі став. Де ж таки, ввесь вік того тільки і дожидав, щоб хазяїном зробитися. Ну діждав!.. Маловажно, що в його зараз не візьмуть, бо торік не сіяв і хліба не має. Та як так поведеться, і другого року забиратимуть, тоді і хазяйнувати не варто. Здихалися ми панів, попросторішало нам, то й час би ту кумедію кинути. Так тепер комісари зав’язалися...
Такого і за царя не було!.. Знов, як же він із статечними господарями у злагоді житиме, коли в їх його руками хліб заберуть?
Чутка про наказ умить розійшлася по селу, гомін та смуток знявся. Куркулям, нема що і казати, обида та жаль, у їх тільки і не пограбовано, що хлібець, на його уся надія була, та і не самим куркулям, і в середніх господарів у багатьох, хоч і по менше, а надлишок мається, з якої речі комусь його віддавати. Найбідніші і ті ремствують, їм хліба купувати треба, у своїх дешевше купити і ближче приставити, свої і поборгують і на одрібок дадуть, а то шукай його десь, того хліба, та ще як скрізь, не в самій же Зорівці, зерно позабирають.
Нема в Опанаса охоти хліб з людей вибирати, як наказ велить. Надто як з двору вийде, йому з-за саду краєчок свого жита здалеку видно, побачить своє житце, ще дужче у серці скаламутиться. Проволікає він час. Днів зо два ніякого розпорядження не давав і сам нічого не починав.
А по селу люди радяться, змовляються. Демид Мехтодович між людьми натякнув:
— На мою думку, як у кого трохи зайвого зерна мається, йому однаково продавати, а в нас є такі люди, що їм купувати доведеться, то краще їм поступити, ніж кудись одвозити. Я б, каже, на те пристав, Бо з їм, з тим, що згодом я б, може, дорожче його продав, я по казенній ціні своїм людям поступлю, а як в кого своїх грошей зараз немає, то і поборгую. Так воно годиться, а як ми будемо усе на багатих та бідних пере
ділятися, та один одному шкоду чинити, то нас і кури загребуть... Видно вже, куди воно йдеться.
Заметушилися зорівчани, одно лантухи з двора у двір по селу носять. Опанас наче і не бачить, аж на третій день, нікуди не дінешся, посила своїх помічників по селу хліб списувати і нічого їм не наказує, що та як робити, вичитав комісарський наказ та й уже.
А помічникам, як з гори не нагинають, чого з людьми гризтися, видко ж, що ніхто в Зорівці тому наказу не радий, то вони, як приїде котрий до якого господаря, питають:
—	Скільки в вас якого хліба? Велено списати.
—	Як тобі велено, йди у коморю та й дивись.
—	І чого б я по чужих коморах ходив? Ваше зерно, ви краще знаєте, то й кажіть, а мені, як ваша ласка, краще поснідати дайте, бо втомився і виголодався ходячи.
—	То краще ходім поснідаємо, як на те і горілка є.
А за горілкою господар розказує, як його хліб записувати. «На мене пиши саме стільки, скільки на моє посідамейство дозволено, а то замість на Петра, Дем’яна, Семена, як їх списуватимеш, то й простав на їх з мого, скільки їм упадає. В їх свого немає, вони давно в мене покупили, тільки що не взяли, візьмуть хоч сьогодні, хоч завтра.
Так з Зорівки большевикам менше тисячі пудів хліба упало. Та і то через те, що через Мехтодовича переказав Опанас заможнішим господарям, щоб для одчіпного кожен трохи зайвого зерна у себе лишив.
Може б, воно і минулося, та був у Зорівці п’яничка-коваль Онисько. Колись з лакейчуків десь починав, та не догодив, погнали. Тоді він за молотника з рік поробив та у Зорівку повернувся, справив собі таку-сяку кузню, у селі майстра треба, то на людському потроху кламцати вивчився. Щодня очі собі заливає.
Довелося Ониськові саме до міста поїхати, там впився, що і слова не сплете, і прийшлося йому сп’яна до комісаря піти.
Прийшов та й плете:
—	Драстуйте... ви тут, а там же...
—	Де там, що там? — питається комісар.
—	Тау нас... у Зорівці.
—	Ну?
—	Ви думаєте, там вам приятелі?.. — гикнув... — Ну, побачите...
—	Розказуй! — звелів комісар.
—	Побачите, кажу...
А комісар допитується.
—	Насчот хліба... побачите...
—	Що таке насчот хліба? — заспокоївся трохи комісар.
—	Порядок такий. Ви думаєте там ваші? Там я один вам приятель... Налив комісар Ониськові склянку горілки. Думав, може, більше розкаже. Випив Онисько, мабуть, йому того тільки й треба було, та так сп’янів, тільки мукає, а розібрати нічого не можна.
Думав, комісар торочить сп’яна дурниці, прогнав Ониська, а підозріння таки прокинулося, завів на замітку: «Онисько-коваль з Зорівки».
Та й забувсь, а тут днів за двоє з Зорівки повідомлення, що зайвого хліба зібрано 879 пудів.
Аж підскочив комісар. Тож то той п’яничка щось плів, цього так попустити не можна, списав наказа, щоб Опанас зараз до міста з’явився.
VIII
Діставши наказа, Порубайкіт почув небезпеку і нерадо рушив у дорогу. Знав комуністичні звичаї, усячина може бути, там не дуже розгадують та й вагаються. Та мав надію на те, що партійний та був у червоній армії: на тих ще оглядаються. А таки робилося часом лячно, і в такі хвилі Порубайкіт рипів з люті зубами, ненавидів оте почуття — страх, звик більше, щоб його боялися.
З тим і до міста приїхав, з тим і до комісаря з’явився: і вже зразу не вподобалося йому, як вигляда комісаря: якийсь притаєний вигляд, наче той звір на засідах до зайця підкрадається. Почав стиха, тільки очима не дивиться та слова якось тягне, а тоді зразу як не скине очі, як не блисне ними: «Де ж це ви, товаришу, зорівську пшеницю поділи? Знаєте, як у нас з тими роблять, хто куркулям потурає?» — і вже за дзвінок торкнувся — ось дзенькне, а як на дзвінок приїдуть, то вже лихо. Наче приском всипало Опанаса, на лобі наче роса впала, краплями піт став, на мить зціпив зуби, щоб не пополотніти, оддира слова, каже:
—	Ніде не подів. Хліб восени у куркулів і був, та вони, вражі сини, ще поки ми прийшли, його біднішим, що порозпозичали, що на одро-біток повіддавали... Що ж я тут, товаришу комісаре, винен? Скільки можна було, я і мишачі дірки повискрібував, а чого нема, того не візьмеш! — навмисне гостро скінчив, наче образився.
Одвів комісар руку від дзвоника, та довго ще морив Опанаса вивіряючи: то встромить очі у папери, нахилившись над ними, то на його скине та пильно подивиться. Не гримав, не лаяв, а страшніше було від усякої лайки, від якого-будь крику. Нарешті, хоч не повірив, так завагався.
—	Були б ви, товаришу, не комуніст були, не став би я з вами довго розводити. А так пропала, тим разом, наша зорівська пшеничка. Та глядіть, щоб удруге чогось такого не сталося, я вас тепер на замітці ма
тиму. А ще: порозпозичали та на одробіток пороздавали хліб куркулі, то глядіть, щоб люди і не вертали, і не одробляли. Нехай незаможники знають, що їм наша влада хліб подарувала.
— Та вже ж, що ні вертати, ні одробляти не дозволю, — похмуро, мов з рішучістю, відповів Опанас.
— Хазяйнуй тепер, нахазяйнуєшся за такими порядками, — лютував він мовчки, їдучи від комісаря. — Роби хліб та й віддай його хоч владі, хоч голоті, а тобі дуля. Чорт і робитиме за таким ладом. От, — думалося, — допавсь до земельки, а що з неї?
Та й повернувшись до Зорівки, не міг Опанас від тих думок визволитися, і дедалі вони все частіш його присідали. Було раніше як на своє жито милувався, а тепер як і косити час наспів, як стіна, жито стоїть, колос довгий та важкий до землі хилиться, а косити охота не бере, не тішить, сам Опанас і коси у руки не взяв, Нехворощанський з ласки, своєю жачкою вижав.
Жнива тільки почалися, нова неприємність сталася — прийшов наказ, що на хуторі біля Зорівки, який належав давніше одному панкові і землю якого зорівчани вже поділили, мають заводити комуну. Ще цим літом поприїздять комуністи хату та двір чепурити, озимину сіяти, на ярину орати... Наказувалося їм дров з колишніх панських лісів даром одпустити, наказувалося їм землі коло хутора сто п’ятдесят десятин нарізати, від тих одібравши, хто вже на ній хазяйнував, а щоб не обидно тим людям, усю решту зорівської землі знову переділити.
Почитавши того наказа, Опанас так жбурнув його на стіл, що він аж за столом додолу упав... та за хвилю схаменувся, сам підняв пакета, удаючи, наче незнарошне його впустив. Мусів удавати спокійного, а почувавсь так, наче під ним земля репається.
Тут не те тільки, що достанеться частину землі в людей забрати та й своєї щось поступитися, тут гірше: комуна — це ж шпики на Зорівку, та на його, Опанасову голову. Чи ті комуністи сіятимуть, чи жатимуть, то ще хто і зна, а що скрізь нишпоритимуть, то вже певно. Хазяйнуй тоді тут.
Хіба сідай на малому клапті, скільки сам здужаєш обробити, та й порпайся на ньому в злиднях. Чи того треба було, чи за те марилося і Опа-насові, і іншим, хто допомагали отим червоним?.. А хто начальникує тут, тому прямо пропасти: догоджай тим лодарям з комуни кожному, щоб комісареві чого у вуха не вніс, а він, з тобою твою чарку п’ючи, тут тебе і продасть. Ой помилилися ми, большевиків підтримуючи, цупко вони за нас беруться.
Як хмара ходив Опанас кілька день, поки зваживсь... тоді наче вид йому відмінився, якийсь сторожний, насторожений став.
— Так не буде, хоч би і тікати довелося та до повстанців приставати, а не буде...
Тієї ночи, як чисто стемніло, вийшов він крадькома з горниць і подавсь через сад низом попід городами скрайніх зорівських дворищ. Йшов, ступаючи тихо, пригинаючись, пильно пронизуючи очима темряву. Присів коло одного тину, під гіллястою вербою, що звисала через його гіллям трохи не до землі, і свиснув раз, перегодом вдруге. Свистів якось особливо, наче якийсь хижий птах квилив.
За хвилину у гущавині вишняку за тином щось зашелестіло, і над тином виткнулася голова років з десять молодшого від Опанаса. Очі в темряві світилися сердито, а сердитий голос пошепки озвався:
—	Якого чорта свистиш? Запанів, продався, то чого кличеш?
Це був один із старих приятелів Опанаса — Терешко Довбиш, син-одинець селянина середньої заможности, який мав десять десятин. Але Терешко, як багато таких і інших, робив революцію, витручував з околишніх сіл панів, а врешті пішов до червоної армії, там здибався з Опа-насом, спізнався з ним як земляком, бився з ним поруч, все на те маючи надію, що, як землю ділитимуть, то і йому упаде.
Та коли повернули додому, а зорівчани ділили землю, батькові його ні ступня не дали, сказали: «своєї досить». Марне пішли його труди.
Сподівався ще, може, як большевицька влада вкоріниться, большевики приріжуть, не повинні ж таки за те, що підтримував, не платити, а вийшло на гірше. Вже усе большевицьке начальство по містах стало, вже і Опанаса над Зорівкою наставлено, сусід один, гультяй задрипаний, сплів ябеду — нажалівся, що в Довбишів землі багато. Приїздив комісар, і Опанас при ньому своїми руками у них десятину відпаював.
Зненавидів з того часу Терешко і большевиків, і Опанаса та, пізнавши по свисту, що той його кличе, лютував: «Чого ще тому іродові треба?» — але старе гасло силу мало, таки вийшов.
На сердите Терешкове питання Опанас підвівся з-за тина і пошепки, але спокійно, віддав:
—	Ти, Терешку, тільки свою біду бачиш, чужої ні. А якби ти знав, Що будь би не я, не одну, а три десятини в тебе одкраяли б, ти так би не порскав. Попереду, ніж лютувати, попробував би ти з тими комісарами балакати.
Ці Опанасові слова трохи збили Терешкові серце, та тільки проти самого Опанаса, «може, бреше, а може і правда» завагався він... Та на большевиків ще дужче його поривало, рипнув зубами, мовчав.
—	А тут такі діла заходять. Треба їх знати, треба рятуватися, а то усім нам край буде, — переконував далі Опанас, — ніж казитися, не знаючи
діла, краще іди до мене порадимося. Тебе першого кличу, ми ж товаришували... А за твою десятину я перед тобою не винен. Що одборонив, одборонив, а більше несила була. То приходь, саме добре, темно, чекатиму. І не дожидаючи відповіді, певний, що Терешко прийде, Опанас одступився у темряву і зник, тихо ступаючи.
Постояв Терешко біля тину, вагався, чи звірятися на Опанаса, чи ні. Враз потиху вилаявся, сперся руками на тин, перескочив і пішов слідом за товаришем.
Завів Опанас Терешка в маленьку кімнату, вікна у ній подушками позатулювані, бо хоч у хаті і не світили, так щоб крізь вікна не чути, чи гомонять, і довго розказував і про те, що хотять біля Зорівки комуну на хуторі посадити, а для неї знов у людей землю одбиратимуть, і про те, що комуна то тільки так, а власне се на його та на людей шпиків насилають, тоді у Зорівці і дихати не можна буде, звелять, наприклад, хліб віддавати, хіба тоді можна буде так відкараскатися, як ото по весні.
—	Сподівалися ми, большевики добрий лад для селян зроблять. До-сподівалися! Землю дали, аякже! І та, що дали, і своя, в кого була, вже не наша: продати не вільно, купити не вільно, хліб приробив і той не твій... Хоч тікай світ за очі.
—	Куди втечеш?
—	Хіба не чув, скільки вже людей у повстанці зриваєтся?
—	Ну, то не мед. Як хазяйство покинеш?
—	Не мед же і тут. Що з того хазяйства, як на когось робити. Та се вже інша справа, насамперед, як би нам тієї комуни здихатися?
І другої ночі знов приходив Терешко до Опанаса, балакали і радилися, а третьої ночі, так як перед світанком, спалахнув хутір, призначений для комуни. Як зайнявся, враз його полум’ям обхопило, де і подівся. Вигонив Опанас людей на пожежу, погнав пожарку, вибіг і сам верхи, не помогло, поки добігли, саме згарище побачили.
Наводив Опанас слідство, чого б йому зайнятися? Стояло дворище порожнісіньке серед степу, довкола людськими хлібами обсіяне, так нічого не виявилося. Написав комісареві бумагу, що, мабуть, якийсь бурлака підночовував необережно.
Бумагу послав, а сам дожидатися, поки комісар приїде, не схотів, зник. Тільки сказав Терешкові, де його шукати, та звелів ще путніх хлопців до свого гурту закликати. Занепокоїлося начальство у місті. Слідство наводити виїхав комісар, товаришів з «чеки» трьох та біля них чоловіка чотири червоноармійців. Першого на допит викликали коваля Ониська, довго його розпитували, потім ще кількох чоловіків потроху спитали, а тоді зразу послали червоноармійців до Довбишів, щоб Терешка привели.
Стерегся Терешко, почув, що до них у двір сунуть, кинувся в очерети — такі невилазні в них за левадою росли. Скільки не шукали, не
знайшли, замість сина батька до комісари потягли. Допитував і комісар, і чекісти, де син? «Ось тільки був, а куди пішов не знаю». — «Признавайсь», — вимагають. Боживсь, що не знає, не дали віри — мордували, били, поки і на ногах не здолав стояти, тоді до дерева поставили та з револьвера у потилицю бахнули, і не здригнувсь.
Провоювали большевики у Зорівці днів зо два, списали слідчі протокола, що державне дворище спалили куркулі-Довбиші батько з сином та куркуль Порубайкіт, який хитрощами на уряд усунувся, а виявився зрадником революції та контрреволюціонером. Підписав того протокола і комісар, Нарешті виїхали, тільки від’їжджаючи, вже як у фаетон сідав, комісар погрозив: «Попаду отих ворогів Опанаса і Терешка, замордую!»
Наче туча над селом перейшла. Вмивалася сльозами стара Довбиши-ха, чоловіка ховаючи, журилися люди, бо добрий сусід був, та й кожен не знав, що і йому буде, а таки людям, як виїхало начальство, наче полегшало.
Та недовго тривав спокій над Зорівкою.
Ще з того часу як Опанаса за хліб до комісара кликано, був Онисько у зорівчан на підозрінні, а тепер усім у очі вкинулося, чого першого на допит покликано, та його самого тільки довго розпитувано.
І ось за три дні після того, як слідчі виїхали, сталося таке: Онисько, як се з ним раз у раз траплялося, десь самогону насмоктався і повертався додому пізно, дуже п’яний. Перестрів його якийсь чужий чоловік, прохає: «Виведіть мене, спасибі вам, на дорогу на Заріг, я не тутешній, не знаю куди йти, а вже не рано. Ось у мене пляшка доброго самогону є, як виведете, то й вип’ємо!..»
Поквапивсь Онисько на самогон, не розпитав, що за чоловік, звідки, куди йде, де був, чого у Зорівку забився, веде і точиться. Не далеко і завів, не встиг і показати куди дорога звертає, тільки одійшли трохи за скрайні хати, там і найдено Ониська, видно задушеного — і «рятуйте» не скрикнув, ніхто не чув.
IX
А годин у одинадцять другого ж дня, у хмарі пороху, з галасом та яайкою влетіло у Зорівку двадцять червоноармійців верхами, а посеред них на фаетоні комісар, ще ззаду до фаетона кулемета прив’язано. Може, поки їхали, і не так швидко бігли, та над’їжджаючи, навмисне коні навзаводи пустили та галасню зняли.
Уся ця валка попрямувала просто до волісполкому. Люди, що з нею на вулиці стрівалися, попід тини з подиву та страху тулилися і неспокійно стежили, куди їдуть, думаючи, на кого ж ся напасть упаде.
У волісполкомі були тільки нікчемні Опанасові помічники, що без його не знали, що робити, та никали по волісполкому, як восени мухи.
Вилаяв їх комісар, як вмів, а накричавшись, звелів він людей скликати на допит. «Кличте, — звелів, — насамперед куркулів тих, що з Опана-сом товаришували». Сторопіли помічники, не в замітку їм, щоб Опа-нас з куркулями товаришував, кажуть: «У себе вдома він більше з біднотою товаришував, з ними й випивав, а куркулі тільки зрідка до волісполкому приходили, так він з цими строго обходився».
Ще дужче розлютився комісар, кулаком по столу креше, лається, нахваляється. «Згоньте, коли так, тих чортів куркулів усіх. Од них усе лихо, а там видко буде».
Побігли червоноармійці по дворах, та мало кого найшли, усі або у полі або на ярмарку; прийшли і до Нехворощанського.
Саме він на городі був. Як почув, що у двір до його щось налопом з лайкою суне, глянув попід деревами, бачить — червоноармійці, зайшов за коноплі, а тоді у лози, у балочку і подався.
—	Де чоловік? — в жінки питаються.
—	Не знаю де, або у полі десь, або на ярмарку.
—	Знаємо, — кричить, — яке поле, який і ярмарок, сховався. Як знайдемо, стережись тоді...
—	А чого йому ховатися, він нічого лихого не зробив.
—	Не зробив, знаємо ми вас. Увечері повернеться, скажи, щоб чекав. Ми йому покажемо ярмарок, таскає вас по ярмарках!
—	То за волі вашої, ви нас обидити завсігди можете...
—	Мовчи, бабо!..
Добре, що Демид Мехтодович утік. Куркулі сливе усі порозбігалися, злапали тільки чоловік чотирьох, та кого до комісаря привели, тим і досталося.
Напавсь комісар на одного: «Де Порубайкіт?»
—	А я з чого знаю? — і справді, що не знав. — Я його і завсігди за чортзна-що мав.
—	Е, — каже комісар, — не вибріхуйсь. — Візьміть його хлопці, — на червоноармійців гука, — виведіть у двір та накладіть. Може, чи не згадає?
Трохи з тіла душі не вибили.
Сей признавсь, як йому було, а інші й розказувати не схотіли.
Так як годин у чотири прибивсь у Зорівку якийсь молодий ще парубок, знати здалеку, зморений, весь у поросі і чуб мокрий. У руках в його гнуздечка, видко, була колись з доброго реміння, панська, та вже полупалася.
Никав той парубок по Зорівці, розпитував, чи не бачив хто його коняки, коняку в його, каже, вкрадено... зайшов і до волісполкома, стирчав там довго, все до комісари добивався, в силу добився, бо тому ніколи.
Вилаяв його комісар:
—	Якої тобі, в чорта, коняки?
—	Та гніда, — каже, — лиса, клапоуха, хвіст трохи біля коріння посічений, добра коняка...
—	Іди собі к чорту з нею, ніколи мені.
Парубок той у двір заглянув, ника і там, як дурний, скрізь заглядає. Висміяли його червоноармійці та прогнали, ходив він по Зорівці аж до вечора, бачив, мабуть, як на ніч комісар з червоноармійцями на професорове дворище поїхали, коней у садок попускали, коло горниць, де комісар спатиме, вартових поставляли, у дворі теж.
Пішов той парубок вже, як чисто стемніло, і пішов так, як на Бого-духівку, ніхто за ним не стежив, а вранці поміж червоноармійцями ґвалт: набої, дві рушниці, ще і кулемета вкрадено, ще і шпаргалку на воротях почеплено: «Не вертайтеся краще, бо гірше буде».
Злякався комісар, мерщій звелів сідлати, запрягати та до міста. Через два дні цілу сотню червоного війська пригнали. Нишпорили вони скрізь, і по болотах лазили, один так і не повернувся: чи втік, чи втопився, чи вбив хто, так і не дізнали. А зорівчанам і не сказати, яке лихо: допити, грабіжка, дівчатам не можна і з хати виткнутися, кожен і в себе у хаті труситься, мов татарва найшла.
Втишилося далі на якийсь час, а це тим разом, дякувати Богові, що не біля Зорівки, а верстов за тридцять за Сулою, скоїлося.
їхав комісар з помічником автомобілем, шлях у одному місці понад Княжим озером ішов. Озеро велике, верстов з 15 навколо, очеретом сильно заросло, а по другий бік шляху ліс. Знали люди, що по якомусь ділу комісарові доведеться там їхати, і саме перед тим, як йому там їхати, Опанасові хлопці впоперек того шляху рівчак прокопали та штучно його заличкували.
У лісі комісар погнав скільки міг, чув, видко, своє лихо, та не вгадав, звідки прийде, боявся, щоби не перестріли, і з розгону автомобіль на той рівець наскочив, аж гевкнуло, як став, передні колеса поодпа-дали, автомобіль у ровець зарився, а комісар та помічник повипадали, забилися. І оглянуться не встигли, а з-за кущів Опанас з хлопцями, тут їх і надушили. Не довго і поралися, бо боязко, щоби хто не нагодився. «А то я його ще і віхтями присалив би, щоби не збирався мене мордувати», — хвалився Опанас.
Через тиждень верстов з ЗО вже з другого боку Зорівки, від Княжого озера, може, верстов і 60 буде, ввесь волісполком вирізано. Там кляті волісполкомці були, і по усіх прикметах ніхто як Опанасівці.
Чим ті Опанасівці годувалися? Може і люди наділяли, а Демид Мехтодович так робив: виїде оце було на свою ниву, наче на роботу, візьме у лантусі харчів, так що йому і тижнів на двоє вистачило б. Поставить повозку під стінкою *, мовляв, щоби коняці у холодку стояти, а сам піде по ниві розглядатися, аж у другий край, дивись повернувся — лантуха і нема. Він нікуди і не жалівся, і людям не хвалився, а як хто питає, каже:
— Точно вкрадено. Чи ж було так раніше? Таке злодійство пішло. Як його і встерегтися? — а сам пильно на того, хто питає, дивиться, бо не він сам так робив, були й інші.
Ще трохи згодом комуну одну пограбовано. Серед степу вона стояла, так туди просто фірами приїхали, усе чисто забрали, ще і двох комуністів забили.
Недалеко Зорівки ще одна комуна була. Помічають після того люди: комуністи з неї один по одному тікають. Попереду жінки їхні познімалися, а за ними паничі, один по одному до міста поїхали і не поверталися. Жнива надходять, а у комуні ні духа. Думали вже зорівчани: хто ж це хліб покосить, чи не нам доведеться. Тільки не забогарадишся. У людей хліби як очерет, а в них як на сміх уродило, та й присівку того небагато. Весна холодна була, так вони усе одкладали сівбу, поки у полі потепліє.
Розлютилися большевики на Опанаса, нахваляються: «попадемо на його», а заразом і на Зорівку нагінку женуть, се, кажуть, кодло. Ось позагонимо Опанасові шпички під нігті, не витрима, виявить, хто з зорів-чан з ним накладає.
Не раз виїздило їх ціле військо Опанасівців ловити, та не щастило їм. Ось обступлять якийсь ліс, певні, що вони там ховаються, аж підскакують радіючи, що вловили, а Опанас саме того часу десь верстов за двадцять комсомола розбиває, та дедалі все дужче та дужче коїть, наче об-смілюється.
Коли се знову почали большевики тікати, з півдня наступає Денікін, жене їх поперед себе налопом. Куркулі радіють, голота не знає, що й думати, а Опанасові однаково виявитися не можна, бо хоч тепер боль-шевиків б’є, та колись з їми був і дуже вже багато накоїв. Ще гірше йому, бо дехто з його хлопців, хто заможніші, покинули його, додому поверталися, а і сам гаразд не знає, з ким йому битися. їх поб’ють, большевики повернуться, большевиків поб’ють, вони будуть, йому і так і так недобре, треба кудись забиратися. Думав, думав: до петлюрівців йому і далеко, і теж не можна... А переказують люди, на Катеринославщині Махно орудує, велику силу має. Інших повстанців кого большевики, кого
денікінці порозганяли, а сей тримається, подолати не змогли. Завів своє селянське царство, селян, хоч і заможних, не займає, багато їх у його війську, а усіх інших трощить.
Скликав він своє товариство, виклада їм се, каже: «Хто зі мною хоче, ходім до Махна, хто ні — як знає, а я далі тут не втримаюся».
Небагато охочих з їм знайшлося, чоловіка з п’ять, решта по домах порозходилася. Він з тими п’ятьма дніпровою долиною, лозами та очеретами продиралися, чисто ноги побили. Не скоро десь човна вкрали, подалися далі човном.
Іде Опанас човном, а думки налягають: «Мабуть, я вже ніколи не діжду хазяїном бути. Нащо б’юсь, за що б’юсь, і сам не скажу... Що мені краще і чи добре для себе роблю, і того не знаю». Дума, дума, розлютується од тих думок, було аж зубами заскрегоче та засопе... а їхати далі — таки треба.
Поблукали трохи по катеринославських степах, поки розпиталися та люди справили, де Махна шукати, нарешті прийшли у табір, просяться, щоб «батька» за їх повідомили.
Вийшов він, поклонилися:
—	Приймай, батьку.
—	А хто такі? — питається.
Розповіли.
—	Ну таких і треба, — каже Опанасові: — Оце в тебе п’ять хлопців є, присоглашай ще, то будеш над їми отаманом. Ти мені подобаєшся, видко, що смалений.
Роздивився Опанас по табору, щось не така вже велика сила, як люди казали, аж посумнівався, та опісля довідався, що у їх так: як нема бійки, не усі у таборі, мала частина, кому подітися нікуди, а то по домах розходяться. В нас, кажуть, так як в запорожців було. Вони себе усе до запорожців рівняють.
Якось, признавався один, полонили вони якогось чоловіка, так той їм вичитав: «Куди вам до запорожців рівнятися? Запорожці лицарі були, за віру, за правду билися, а ви за те, що по чужих коморах поховане, б’єтесь». Вбили вони його за такі слова, так що ж і досі інший з їх при-гада та й завагається: «Чи ж не правда?»
X
Минуло близько двох років, як Опанас у Махна, і лік згубив, у скількох боях був, самий Катеринослав разів скільки захоплювали та знову з його тікали. Бився і з білими, і з червоними, не раз Махно то
з тими, то з тими приятельство заводив та знов поривав, а через що та за віщо, певно, «батько» знає, а Опанас не розбере.
А проте з ким би битися не довелося, Опанас, як до бою йде, сатаніє, злість, ненависть його поривають, суне як ведмедяка у саму гущу ворога, куля його наче не бере. Порубайкота і білі, і червоні знають, як побачать, трусяться, кулі в їх кудись розлітаються, шаблюками, багнетами, мов паличками, одбиваються, а більше того, що все покидають та тікають, сатаною їм Опанас здається.
Видима річ, не вміють люди без ненависти гаразд битися. Хоч за найсвятіше діло, поки людина не осатаніє, ніякий з неї вояка. Яка без ненависти війна?
Не знає Опанас, через що «батько» то з тими, то з тими б’ється, через що з одними замирить, з іншими посвариться, не знає, чого він хоче, яка в його думка, а за батька Махна і в огонь і у воду піде, та й то правда, де йому без Махна подітися, тільки йому на світі і місця, що в Махна та поки він орудує. Розбили б Махна, куди Опанас подасться?
Як у Катеринослав чи у яке інше місце приходили, нема лютішого за Опанаса на грабіжку. Вікна по крамницях трощить, каси розбиває, крам на вулицю у куряву, у грязюку викида, з людей, що краще, здирає, не одному кожен раз і віку вкоротить.
А дивись — воно йому і непотрібне, що награбує, чи пороздаровує, чи і так повикида, та лютість його за свою долю пече. Мусить же хтось за неї винний бути, що така ледача. Хто, він не знає, та, певно, ті, кого він звик ненавидіти...
А як десь у степу на спочивок отаборяться, часто насідає на Опанаса сум. Як де огонь розпалять, сяде коло його, вирячить очі, дивиться на полум’я, а самого сум пече: «Життя пропало. Сорок вже років, досі нежонатий, хазяйства нема, притулку нема. Що грошей назбирав, та на ката вони? Що за їх купиш? І навіщо воно здалося б? Так і звікувати доведеться».
Піде ще, як коли, з табору в темряву, геть у степ, впаде на землю та аж качається з журби.
На другий рік, коли вже большевики білих подоліли та за Махна узялися, якось після однієї нещасливої бійки одійшов геть у степи Махно і отаборився на спочивок на одній перещепині. З одного боку глибокий яр і з другого. Тут, коло перещепини, узгір’я дуже стрімкі, конякою не здерешся, і тільки подекуди по їх кущики повигонилися, а далі обидва яри розщепилися на менші байрачки, густо зарослі. Думка така у «батька» була: з двох боків не підійдуть, буде, якщо треба, куди тікати, а коли б, на нещастя, і з двох боків навалилися, так при скруті можна у яри тікати, а там байрачками розбігтися.
Не думав Махно, щоб саме тоді та тут на його посіли, здавалося йому, що усі сліди гаразд позамітав та далеко одійшов, а одпочити його хлоп
цям треба. Багатьох з їх він на час додому поодпускав, залишилися їм такі, що здалеку, усіх, може, чоловіка з тисячу...
Стоять вони на високому, а таки їх здалеку не видко, бо і на перещепиш, хоч і не густий, ліс росте.
Проте стереглися. Вартувати звелів Махно якнайпильніше і скрізь сторожу розставляв, а тачанками довкола обгородився тільки понад ярами, як звичайно, а по обох кінцях перещепини на рівному дишлями уперед, — в який край вільно було б тікати, ту частину тачанок можна було б ураз запрягти.
Тієї ночі порозставляв Опанас своїх хлопців на варту з правого кінця, а сам не спить, зажурився, як се останніх часів з їм раз у раз траплялося.
Коли се щось йому наче учулося. Підвів голову, прислухався, тоді припав вухом до землі. Так і є. Десь далеко щось хляпа, чи дощ краплистий, так же зоряно, чи коні йдуть та підковами об землю? А се щось ледве брязнуло. Покликав вартового: «Слухай».
Каже той: «Кіннота йде»...
Побудив хлопців, послав до «батька», до інших отаманів попередити, а сам тут ряд дає.
Аж вертається один з посланців, блідий.
—	І з того боку, — каже, — чуть.
А Опанасові вже і прислухатися не треба, виразно чути, так, мабуть, верстов за три, хляпає, наблизилися. Сила їх, знати, суне.
Вишикував своє військо, послав у яри кількох хлопців подивитися, як там. Швидко з яру постріли стало чути. Прибіг один: і у яру є. Сі, мабуть, раніше попідкрадалися.
—	Багато?
—	Та хто його знає.
Прибігла й решта, одного тільки немає. Петра, кажуть, убито.
—	Пробиватися б яром? — міркує Махно, — усе ж таки не з усіма, а з частиною бійку мати, бо кіннота до яру не вскочить, так же кулеметів шкода, їх так легко не доскочиш. Нум, хлопці, попробуймо одбиватися, а як несила буде, тікайте ярами. Ото тільки зле буде, якщо в їх гармати є, тоді не одіб’ємося. А поки ставайте до кулеметів та по ярах зразу шпарте.
Знялося тут пекло. Як тільки пужнули махнівці перші постріли, втишилося на хвилину, чують, що червона кіннота на їх вже налопом з обох боків біжить. Почали і на кінноту з кулеметів смалити, разів з п’ять одби-ли, вже сподівалися, що одіб’ються, за гармати і забулися, а вони, мабуть, тільки трохи забарилися та зненацька як ревнуть. Перші стріли понад махнівцями перелетіли, але далі вже просто на перещепину падають...
Скрикнув Махно: «Хлопці, беріть рушниці, багнети, тікайте ярами!» — і перший у правий яр пірнув у темряву, побігли і усі, узгір’я круті, ззаду утікачів насідають, а знизу одно кулі торохтять.
Знялася уряд бійка, прямо навмання б’ються, ніхто не бачить і не знає, хто кого б’є. Махнівці розбігаються хто куди, хто на протилежне узгір’я видирається, хто балкою між кущами, а кулі одно дз... та дз...
Вихопився Опанас нагору, думав врятувався, пустився світ за очі бігти, біг, біг, коли се щось у пітьмі бовваніє. Припав до землі, придивляється, — хутір. Тільки хотів праворуч обминути, три постаті, як з землі виросли, кричать:
—	Хто йде?
—	Свої! — скрикнув не своїм голосом Опанас і мотнувся ліворуч.
Три огники блиснули, три постріли розляглися. Одна куля Опана-сові у спину влучила, крізь груди вийшла, друга у потилицю, впав він, як сніп, наперед, руки розкидалися, ані голосу не подав.
XI
Нешвидко, за півроку почули у Зорівці, що Опанаса вбито. Сиділо якось у Демида Мехтодовича кілька чоловік, надходить ще один.
—	Чутка, — каже, — прийшла, Опанаса вбито, вже й давно. Як Мах-на розбито, так у останній бійці Опанас поляг.
—	Сам собі своєю лютістю це заподіяв. Увесь вік лихо коїв, а за що, на кого лютував і сам не знав. Не знав, мабуть, за що і загибає, — сказав один з гостей.
—	Бо, і справді, і найрозумніший не вгадає, за що загинув.
—	Звісно, за що, за гріхи, — обізвався ще один чоловік, що сидів у кутку та досі мовчав. — За те, що тільки про себе дбав. Бо в нас так комуністи тільки про себе дбають. Опанас тільки про себе, та й усі, куди не глянь... і ми самі, ніхто на правду та на інших людей не оглядається.
—	Ну-бо! Ми ж таки так, як Опанас або комуністи, не робимо, таки оглядаємося трохи, — усміхнувся Демид Мехтодович.
—	Та трохи правда, але і в нас так, як чого не можна, то поки не дуже треба, то й не можна, а як дуже треба, то й можна. Як щось годиться зробити, та легко, то й зробимо, а як важко або небезпечно, то хай інші, або й обійдеться.
—	З вовками жити, по-вовчому і скиглити...
—	Вовча наша вдача.
—	І коли нас вивчить? Пророки вчили, святі вчили, сам Бог на землю приходив, не помогло.
—	Може, нас лихо вивчить? Лихо, як попіл, кажуть, ввесь бруд од-золює.
—	Де там!..
ЛИХО ПОДОЛАНИМ
З самого краю українського оселення на українській новоселиці, на надкавказькому надбережжі Чорного моря збудувалося в недавніх часах місто Туапсе. Місто було нове і поки що невелике та безладно розкидане. Поруч з великим заводом та більшими й чепурнішими будинками тулилися нашвидку збиті, так-сяк стулені робітничі бараки та рештки малого села, що здавна тут стояло понад малою та затишною пристанню.
Нове Туапсе розраховане було на велике портове місто. Закладено його волею та заходами Петербурзького уряду з адміністративного наказу. Почало міністерство робити тут при березі порт, а біля порту завод для будівлі та ремонту пароплавів, звеліло прокласти через гори залізницю, що сполучала його з загальною сіткою залізниць... Але місце було угадано, і Туапсе швидко розросталося, й можна було сподіватися, що встане тут незабаром велике торговельне місто, бо цілій великій країні, поки що мало залюдненій, що тільки починала переходити од скотарства до хліборобства, було найближче саме сюдою висилати закордон своє збіжжя та інші здобутки.
Та знялася війна, а за нею вибухла революція. Порта ще не було викінчено, тільки частину заводських будівель було збудовано, а ще меншу їх частину приладжено до роботи, а довелося загородити порт мінами, бо ворожі кораблі блукали по морю, і було небезпечно, щоб не з’являлися перед Туапсе та не почали розбивати його гарматами. Тепер по залізниці не було куди щось везти, і Туапсе завмерло, перестало зростати й захляло.
Серединою міста по глибокому яру протікала річка Туапсінка, влітку мілка, по весні та в дощову пору глибока, але завжди прудка та рвучка. Через неї було зроблено міст, і по обох боках її до війни як з води росли людські оселі. На правому березі город, на лівому пригородна слобода, де селилися й мешкали заводські робітники та бідніші мешканці. Слобода зростала швидше і була більша за місто та займала більший простір. Людність була мішана: українці, росіяни, турки, греки, вірмени, німці, але хотів чи не хотів того уряд, українці переважали кількісно інші народи, і було їх коло половини усіх мешканців.
Ще як малося починати будування порту й заводу, було до Туапсе прислано кілька військових інженерів на чолі з інженером-генералом з росіян, а він привіз з собою свою праву руку, німця, Карла Федоровича Шулястра.
В молодих роках, шукаючи заробітку, Карл Федорович прибився у Російську державу. Не мав ні широкої загальної, ні вищої фахової осві
ти, був лише інженерним техніком, не вмів і не любив побагато балакати ні про діло, ні в товаристві, завжди обмежувався двома-трьома словами та не мав, здавалося б, здатности подобатися людям. Але був надзвичайно упертий в роботі, над кожним зробленим йому дорученням працював завзято з ранку допізна, у тісному обсягу свого фаху мав справді великий досвід та практичне уміння. Де праця була найнеприємніша, де було найбільше грязі та бруду, де навіть було найнебезпечніше, куди не хотіли й потикатися більше освічені інженери росіяни, туди сам, ні слова не кажучи, ліз Шулястр, на власне око вивіряв, що зробили робітники, давав їм вказівки та розпорядження. За те генерал з усіх сил витягав Шулястра по службі і нарешті склопотав йому чин полковника, дарма на його неповну освіту. У сьому чині Шулястр приїхав вже і до Туапсе з жінкою та двома синами-підлітками.
Розуміння подій великої політики не було властиве Шулястрові. Він не передбачав ні великої війни, ні революції, а, спираючи свої обрахунки на тому, що було перед очима, прийшов до висновку, що Туапсе належить помітна майбутність, що зросте воно на велике місто, а тому кожне набуте тут нерухоме майно мусить дуже та швидко зростати в ціні, отже вирішив покласти свої невеликі ощадження на купівлю тут ґрунту. Ґрунт він купив не в місті, а на Слобідці, але досить великий, поставив на йому одноповерховий будинок на два помешкання, одно для своєї родини, друге, щоб наймати.
Дім було зроблено чепурно. Двері, вікна, дошки на підлозі добре по-пригонуті, з сухого дерева. Пристрої до дверей та вікон, зроблені у казенній майстерні, хоч прості, та міцні і надійні. Підлогу та вікна Карл Федорович пофарбував сам святками, коли в заводі не було роботи. Своїми ж руками насадив перед домом квітник та садок... Та не повелося йому у новій оселі.
Своєю волею та свідомо вирішивши покласти гроші на будинок, він просто не міг спокійно мирити з тим, що в ощадній касі залишається в його все менше грошей, і тому ще частіше як попереду нагадував жінці, що мусить зменшити хатні видатки, а синам докоряв за зайві витрати, за недогляд за вбранням і т.ін. Був певний, що коли й перебільшує свої їм докори, то робить се тільки для їхньої ж користи. Але жінці й синам тяжко було виконувати його вимоги, і на сьому ґрунті в родині росло взаємне невдоволення. Жінка з чоловіком, сини з батьком тепер сливе й не розмовляли, кожен з їх уникав потрапляти йому на очі, здибувалися тільки при обіді та вечері, та й то сиділи усі мовчки, хіба сам Карл Федорович забалака. Але в його не було іншої мови, як про необхідність ощадности. Од тієї мови усі опускали очі та замовкали ще глибше, а Карл Федорович, відчуваючи загальне невдоволення та осуд, дратувався, хмарнів і, ледве доївши останній шматок,
 сердито одсував ослонця та йшов чи на службу, чи довбатися у садку.
Жінка дужче од синів хотіла б вволити його волю, та могла се робити, тільки погіршуючи харчі йому й дітям, а найбільше собі. Врешті се мусіло б дійти до родинної сварки, але сталося, що жінка чимсь заслабла, нікому за те не хвалилася, до лікаря не зверталася й померла.
Без матері сини не схотіли залишатися при батькові і, не скінчивши науки, поспішилися піти на свій хліб, з’їхали з Туапсе і неохоче та зрідка обзивалися до батька листами.
Хоч в родині й негаразд велося, а на самоті ще сумніше стало. Журився Карл Федорович і за жінкою, й за синами. За синами та на їх ще менше жаль дійшов, що покинули. Сам завжди ту думку мав, що до того мусить прийти, бо се природне, адже й пташенята, як повиростають, забувають батьків, а й сам він пішов од батька з Німеччини аж до Росії, а писав і зразу не часто, а далі і зовсім облишив — не знає, коли й помер батько. Через те, може, що ніколи не звикав до думки, що має до смерти з дітьми вкупі жити, менше і любив їх, менше й журився за їми. До жінки дужче звик, без неї і в господі багато не так йшло, як треба б. До жіночої роботи Карл Федорович не звик та й ніколи йому її робити, воно й нагадує... І здавалося йому, що він любив жінку, що наче добре жив з нею, журився за нею. Та якось треба господу упоряджати: хату прибрати, натопити, їсти зварити, білизну попрати. За садом Шу-лястровим у малому брудному дворі стояла халупа вдови якогось робітника, Явдохи Хохуленкової. Ще як жива була жінка Карла Федоровича, часом, якщо невправки, кликав було Явдоху до помочі. Умовився і він з нею, щоб йому що треба по господарству робила.
Не так вже молода Явдоха, год їй тридцять п’ять буде, а недобра слава за неї йшла. Жила вона у своїй халупі з полюбовником та з молодшою сестрою, дівчиною, і в їх по ночах раз у раз гульня, пияцтво, часом бійка та лайка, подейкують, і не без розпусти. По ночах в їх заводські робітники — як загуляють, бенкети справляють, та й неохайна якась та Явдоха. Та Карл Федорович на те не вважав. Прийде, поробить що треба, та й усе, а що неохайна, чи не так що, вередувати не можна, нелегко у Туапсе путню служку знайти, зате близько й дешево, а до іншого йому байдуже, не боявся за себе, вже старий...
Та за два місяця почала Явдоха хвалитися та розказувати, що вона в генерала полюбовницею, живе з їм, ще й додавала: «Од мене, хоч там який, як схочу, не встережеться». Може і справді воно так було, а може Явдоха так тільки для своєї мети славу пускала, може, думала: «він старий, недовго дожидати — помре. Так як я в його служу, та ще думатимуть, що він зі мною жив, хто ж мене тоді од труни та з хати гнатиме. То чи не розживуся чого, поки родичі поприїздять».
Тим часом вийшла Карлу Федоровичу одставка. Воно й пора вже, хоч він ще не дожидав. Дали генеральського чина й пенсію. З тієї пенсії за тих часів та ще самому жити можна б добре. Новий генерал щомісяця більшу половину з неї до ощадної каси односив... Тільки роботи нема, сиди вдома. Нудьга. Топчеться Карл Федорович, а й сам бачить, що без діла. А незабаром війна почалася, надії на те, що на ґрунт ціна здійметься, затамувалися, а ще і неспокійно. Хоч він і російський підданець, а з німців, щоб не причепилися. Облишив Карл Федорович до моря на проходку ходити, щоб не сказали, бува, що ворогам знаки подає. Більше вдома сидить. А Явдоха часто, мов то за тим, то за сім, і за ділом, і без діла забіга, за генералом упадає, зуби шкирить і очима грає, бісики пускає, сама ж до усього придивляється.
* * *
На другій половині будинку було в Шулястра окреме помешкання, кімната з кухнею, які він наймав. Вже від кількох год мешкав там старий робітник із заводу, Олексій Лук’янович Нехведь з жінкою. Прибився він до Туапсе з першою партією робітників, яких набирано з інших південних заводів, коли надумалися тут завода збудувати. З молодих год працював він по металічних заводах і тепер було вже йому під шістдесят років, а так і не вибився він з підрядних робітників. Замолоду ще часом мріялося у майстри вислужитися, та не мав ні великого здоров’я, ані особливого хисту до своєї праці — і вже давно покинув ті мрії. Один мав потаємний клопіт, за який нікому не признавався, — щоб не роз-считали з заводу як старого та не довелося на старости бідувати. Сам бачив, що робити гаразд вже не здужа, задовольнявся вже тим, що має, турбувався, щоб і того не втратити.
Сі страхи завжди ворушилися у його в душі поруч з надією, що му-сить-таки начальство на старого робітника обачність мати і не схоче викинути його напропаще. Змагалися у йому ті два почуття, примушували його шукати ласки і в начальства, од якого залежала його доля, і в товаришів, щоб бува котрийсь з серця не вніс на його чого начальству та щоб при потребі товариші заступилися за його. Повсякчасний клопіт про те, щоб нікому не спротивитися та усім подобатися, витворив в Олексія Лук’яновича особливу поведінку. На старечому виду в його все грала привітна ухмилка, в розмові він все наче сторожко випробував, чи вподобається те, що він каже, тому, з ким розмовляє. Наче завжди збирався вхопити назад сказане слово, змінити його на інше, якщо воно бесідникові не до мислі.
За молодих год Олексія Лук’яновича не чути було на Вкраїні ні за робітничий рух, ні за соціялістичні програми. Залишилися вони йому чужими й при старости. Та в міру того, як той рух здіймався та зростав, а
надто з початку революції, Олексій Лук’янович побачив та відчув, що встає ще одна сила, яка може мати вплив на його долю, може його оборонити, а може і знищити, що сила та все зростає, доростає до сили начальства, перевищує її, що начальство само починає хилитися перед нею, а вона коверзує їм. Ся свідомість примушує Олексія Лук’яновича більше звертати уваги, дужче хилитися перед новою силою, шукати способу, чим їй догодити. Новий клопіт почина тепер його турбувати. Негаразд помічає він, де та в кому зосереджується та сила, де та чим треба здобувати її прихильність. Мов немає в їй такого сталого осередку, який мався в заводському начальстві. Якась вона непосидюча, мінлива, все переходить од однієї людини до іншої. Турбує се Нехведя. Надолужує він тим, що запобігає приязні в усіх товаришів по роботі, в кожного робітника, і се вже здається важким, коли треба подобатися багатьом... Непокоїть Нехведя ще і те, чи справді сі люди, до яких переходить на заводі сила, дбатимуть за усіх, як кажуть? Не йме він їм віри, боїться, що вони усіх окрутять, гірше ще од старого начальства. Такі вони запеклі, гострі, про все, що на заводі діється, знають, чого і начальство не знало, такі заздрісні... Боїться Нехведь тієї лютости їхньої, та не сміє того казати, примовчує.
Але в себе вдома, коли певний був, що стіни оберігають од стороннього вуха, своїй старій він часом звіряв притишеним голосом свої сумніви. «Думаєш, так і робитимуть вони, як ото кажуть? Якби ж не такі вони запеклі, не такі заздрісні... А сі скрутять та ще й притиснуть. Боюся їх, ох боюся. Якщо не по-їхньому, стережися тільки... Та ще за ким тягти, кому годити? Сьогодні один, взавтра інший, позавтрому знову ще інший, не вгадаєш, на яку ступити...» Виклада Нехведь жінці свої сумніви і зразу-таки наказує:
— Ти ж сього нікому не кажи, аж нікому не звіряйся. Наше діло придивлятися та приладновуватися.
* * *
З революцією життя Карла Федоровича пішло ніворотом. Ще кілька перших місяців усе велося начеб по-старому, та вже допікала дорожнеча — не вистачало пенсії. Далі приходили большевики і зовсім було її скасували та забрали в його з дому усе, що за ціле життя придбав кращого. Коли згодом настали білі, пенсію тобто поновили, та одержувалося її нестало й непевно. Часом видадуть, часом затримують і по кільки місяців. Брати на життя гроші з каси Шулястр не хотів, не знав, що береже їх для большевиків. Обмежив свої потреби до скрайнього, сливе до старцівства: білизну носив до чорного, ходив у шматтях, їв щось мало подібне до їжі і не так, щоб наїстися, викинув з свого ужитку попереду каву, а далі і чай, кинув палити, сам рубав дрова, але грошей таки
було треба, і він вирішив наняти в своїм помешканні ті дві кімнати, у яких досі жив, а сам перейшов у маленьку комірчину поруч з кухнею, що за кращих часів була за помешкання куховарці.
* * 
Ростов давно вже захопили большевики та насували далі на білу армію, що котилася до Новоросійська. За нею тислися утікачі ріжних станів, хто тільки мав змогу тікати. Та не усім щастило поспішати до Новоросійська за армією, не вистачало потягів, а в потягах місця, і дехто збивалися з шляху і тікали, і самі вже не знали куди, аби на південь. Збилися з шляху і старий український діяч Сергій Григорович Сторченко з родиною. Вони прибилися до Туапсе з думкою їхати далі до Грузії. Але ще в дорозі в Сторченків заслабла дочка, і довелося затриматися тут на волю Божу.
Шукаючи помешкання, знайшли дві кімнати в Шулястра і оселилися в його. Не балакучий і завжде, а тепер надто пригнічений, Карл Федорович мовчав, як бирюк, не обзивався часом за ввесь день і словом. Не до розмов було й Сторченкам. Тулилися по своїх кутках, перевертаючи кожен свої сумні думки.
Та всидіти у хаті було неможливо. Грошей не було на біжучі видатки, треба було продавати щось з речей, ходити на базарь. Тягло розпитати, що чути за большевиків, чи є ще надія, що вони не прийдуть, поки Сторченкам можна буде їхати далі. Сергій Григорович мусів залишати недужу дочку на жінку та доччину подругу, що їхала з їми, а сам бігав по тих справах і по кільки годин на день. Не мав нікого знайомих, а без поради місцевих людей тяжко було щось зробити.
Блукаючи по місту, натрапив якось на вивіску українською мовою: «Український Кооператив» і дуже їй зрадів. Блиснула надія, що земляки допоможуть порадою та знайомствами. Зайшов до кооперативу щось купити. Се була дерев’яна коморя, у якій, як і скрізь по туапсінських бакаліях, манячило на полицях щось небагато та дуже одноманітного харчового краму. Двоє людей, що тут торгували, розмовляли і між собою, і з покупцями по-українськи. Вони зразу звернули увагу, що се до Туапсе прибув, мабуть, новий український інтелігент і особливо зацікавилися, почувши, що Сторченко з Києва.
Обидва продавці — Григорій Парменович Півторак та Карпо Ники-хворович Корковий були щирі українські патріоти. Вони розповідали, що у Туапсе мається українська громада, що вона заснувала кооперацію, що недавно, поки білі були в силі, не було так безпечно признаватися до українства та балакати у крамниці українською мовою. їм навіть було зачинили крамницю та хотіли зачинити й кооператив, але тепер, коли білі збираються тікати, кооператив знову почав торгувати та ще й нікого не питаючи.
Півторак був худорлява, середнього зросту людина год сорока. Носив піджака, вузькі галанці, запхнуті у чоботи «бутельками», а на голові якогось штучного картуза, бороди не голив. Не був говіркий, виглядав зосередженим та упертим. Корковий високий на зріст, опасистий, з зав-жде веселою усмішкою чоловік більше-менше того ж віку, додержувався приблизно українського вбрання, бороду голив, носив довгі вуса, а в погляді його очей якось дивно єдналися мрійлива та глибока щирість з лукавноватою жартівливістю. Обидва були родом з Наддніпрянщини, але вже год з п’ятнадцять, як прибилися сюди і тепер, хоч і почували себе синами Єдиної України та цікавилися, що там діється, але таки зовсім мало знали і за події останніх часів на Україні, і про те, що там робилося давніше. Сторченка немило вразило, що вони, видко, і не читали видатних українських письменників пріч Шевченка та Котляревського, а навіть і не знали про їх існування. Подумав, що тут, певне, не було ні української інтелігенції, ні української агітації, а через те щире національне почуття всіх та інших подібних до їх земляків не розвивалося до свідомости й не набирало сили.
Справді, сі люди, хоч і почали начеб з великою цікавістю розпитувати про українські події, але швидко не знали вже про що б ще питати й перейшли на місцеві справи, з захопленням розповідаючи, що тут діється, що має статися, як жилося тут давніше, як зараз. Місцевий інтерес переважав у їх інтерес до загальнонаціонального. А з розмови помічалося в їх, скоріше почуття, ніж думка, що тут усе може стати та й стане на добре місцевими силами, незалежно від того, що буде там, на Україні. Не розуміли виразно того значення, яке має об’єднання України для їхнього краю, може, найдужче потрібне, не розуміли, що тільки в єдности можливі якісь досягнення.
Все ж таки вони, помітно, були раді землякові з України і, коли Сторченко відходив, запрохували його заходити. З того часу він і справді заходив до їх трохи не щодня. Тут можна було почути усі чутки, що снувалися по місту. Земляки ставилися до його привітно і розмовляли з їм зовсім одверто. Вони казали, що скрізь по околишніх горах криються багато зелених, що зелені поки що ховаються, але ввесь час натискують на білих, налітаючи на їхні менші загони, турбуючи запілля, і незабаром вони таки візьмуть Туапсе, а білі тут не втримаються...
До білих помічалася велика ненависть. На їх ремствували за порушення місцевих прав, за самоправство та самовольство, за поновлення старого осоружного ладу ще в погіршеному вигляді. В тих докорах було багато правди, а проте Сторченко не міг радіти тому, що білих швидко проженуть зелені. Не знав, що з зелених за люди, чого вони хочуть, а найголовніше, був певний, що й вони не втримаються, а за їми прийдуть большевики і сим разом сядуть міцно й надовго, знущатимуться з
усієї людности, винищать багато і зелених, і звичайних мешканців. Був певний, що большевицький лад накоїть більше лиха од кожного найгіршого.
Не появляючи свого занепокоєння, спитав:
—	Що ж то за зелені? Хто вони? Чого допоминаються?
—	А то славні хлопці. При їх, не бійтеся, он як житимемо! Краще не треба. То все наші... І, як вони прийдуть, робитиметься усе так, як ми скажемо,— відказав впевнено Карпо Никихворович.
—	Через що так?
—	То вже побачите,— хитрувато посміхнувсь Корковий. — Але так воно буде і буде швидко.
Ся відповідь мало потішила Сторченка, запитавсь довести свою думку:
—	Невже ж ви сподіваєтесь, що зелені зможуть тут порядкувати? Чули ж, що йдуть большевики. Зелені не здолають їх спинити, вони прийдуть сюди.
—	То хай ще прийдуть... Ще побачимо...
У бадьорому тоні відповіді чулася певність, що большевиків вони, мешканці Туапсе, або, може, Чорноморря, не допустять. Але Сторчен-ко був переконаний саме у протилежному, та віра Карпа Никихворовича його знесилювала, обізвався несміливо:
—	Ой прийдуть, Карпе Никихворовичу. У большевиків значно більша сила.
—	Хоч і прийдуть, мусітимуть до народу прислухатися, вони ж за народне право. От і робитимуть те, що народ схоче.
—	Ні, Карпе Никихворовичу, робитимуть те, що самі схочуть, та притиснуть нарід ще гірше од білих...
—	Ні. Так не буде... А, хоч і буде, та ненадовго ... нарід не дозволе.
—	Може і на сто год...
—	Де там... А хай і на сто. Так же хоч через сто год нарід вже житиме, як сам забажає. Ніхто згори не вказуватиме...
—	Нас же з вами тоді вже не буде...
—	Я не за себе і дбаю.
Далі сперечатися не було чого. Основою незгоди були не стільки протилежні погляди, як два протилежні враження. Та тяжко довести людині, що вона бачить не те, що існує навсправжки... Сторченко побачив, що Карпо Никихворович не може поділяти його сумнівів, змінив розмову та по недовгім часі відійшов дуже знепокоєний тими передбаченнями, що викликала ся розмова.
Дочка Сторченкова видужала, та заслабла її подруга, і її теж не можна було покинути. Поки видужала й вона, виїхати з Туапсе на південь, де ще не було большевиків, стало не можна. Єдина залізниця, що йшла з Туапсе в тім напрямі, перестала ходити. Хто казав, що завалилися десь гори на колію, хто нарікав на зелених, що затримують потяги... Пароплави до Туапсе тоді не заходили, заходили зрідка фелюги, але море бурхало ввесь час і їхати фелюгами було небезпечно, небезпечно ще і через те, що ходили чутки, ніби турки-фелюжники, як вийдуть у море, грабують пасажирів, а самих їх викидають у море. Доводилося Сторчен-кам сидіти у Туапсе, чекаючи на щасливий випадок, що, може, дасть змогу вихопитися з сього, дедалі все більше небезпечного місця.
Був початок січня, та зими ще не було, зрідка трохи холоднішало, а переважно трималося біля п’яти ступнів тепла, і люди місили по вулицях грязюку.
Але однієї ночі вдерся через гори різучий бора, впав на тепле надбережжя, закрутив завірюхою. До ранку сипало снігом, позамітало усе сугорбами, а як пронесло хмари далі, вдарив мороз, а з долини проміж гір тягло холодний струмень густого вітру.
Мороз тяг так, що старожильці згадували такий аж перед двадцятьма роками. У незвиклих до холодів мешканців мало в кого були запаси палива, раптом воно подорогшало, і Карл Федорович, не зважуючись на великі видатки, вирішив якось одлежатися у нетопленій хаті. Лежав цілий день на ліжку, обмотаний старим брудним шматтям, вилазив тільки щось собі зварити та дедалі почував, що промерзає все гірше, помічав, що вже не сам хатній холод діймає його, а йде той охолод з його самого, звідкілясь зсередини. Ледве здолав підводитися і вже не в силі був сам собі щось зварити. Через силу зіп’явся та додибав до Явдошиної хати, покликав Явдоху, щоб затопила та щось зварила. Як вигрілася хата, од-лежавшись, на хвилю мов подужчав, вийшов навіть з хати подивитися по прикметах, чи не показує, що потеплішає. Та голова вернулася, було млосно, а в грудях мов залягло, не можна продихнути. Повернувся швидше до хати і знову лежав непритомний...
Явдоха поралася у кухонці, часто заглядала до його в хатину та позиркувала якось чудно на Карла Федоровича. Вона дуже непокоїлася, такий слабий, так непевне вигляда генерал, а в неї ще досі немає від його ніякого паперу... Ще щоб не вмер так. От тих поглядів чогось неспокійно робилося Карлові Федоровичеві. Так наче вона за чимсь приміча, щось надумалася...
А Явдоха все заглядала, питалася, як себе почуває, та, нічого не кажучи, відходила.
— Так я і взавтра прийду, — сказала вона, як збиралася, упоравшись, додому, і підправила під недужим подушки.
—	Холодно, — простогнав він, і Явдоха ще уважніше глянувши, вкрила його ще якимсь шматтям.
На ранок, саме вона прибігла навідатися, сталося у Туапсе щось надзвичайне: раптом почулися постріли і щось заторохтіло по парканах, по покрівлях, заляпотіло по стінах, зашелестіло між гіллям дерева. Постріли чулися з краю Слобідки та, здавалося, все наближалися і досить швидко.
Морози в горах діймали ще дужче, як в Туапсе, та примусили зелених зважитися на те, на що вони доти не зважувалися — йти наступом на місто, вибити звідти білих. Зразу ж виявилося, що задаремне вони досі вагалися. Білі вже зовсім втратили віру в перемогу, багато з їх вже порозбігалися, а й з тих, що лишилися, більшість не хотіла далі обороняти місто. Залазили думки, що, одбиваючись, тільки дужче роздратують ворога і він лютіше помститься, тішили себе надією, що як не робитимуть спротиву, ворог помилує. Ті думки здіймали ляк, знеохочували до боротьби. Одбивалася тільки мала купка військових, решта поховалися. За годину Туапсе було захоплене зеленими.
Карлові Федоровичеві, що напівнепритомний тремтів та ледве ворушився під купою шмаття, часом набігала серед непритомности думка, що тепер вже не зможе затопити у хаті. Пенсії тепер не дадуть, з ощадної каси грошей теж не дадуть, при собі мав їх мало, тепер і їсти зварити не буде за що. Ввесь вік працював, а з голоду, з холоду пропасти треба. Та сі думки, неприємно вдаривши, губилися потім десь у тій мло-сти, що раз у раз насувала та обгортала його свідомість. В одну з тих хвиль, коли вона поверталася, він звелів Явдосі не топити.
Та Явдоха спротивилася: «Як-таки так, ви ж хворі». А коли Карл Федорович знов наказав не топити, вона одказала: «Ну то я вам своїми дровами хату нагрію». І мерщій одвернулася, щоб недужий не помітив злюче-зляканого виразу її очей та не зрозумів по йому її думки:
—	Ще згинеш, а документу нема...
* * *
Вночі у Явдошиній хаті відбулася нарада. Зійшлося там, як і щоночі, кілька чоловік заводських робітників попити та погуляти. Сім разом було їх п’ятеро, але за вечерею та горілкою не було жартів та сміху, а провадилася поважна розмова.
Явдоха викладала присутнім свій клопіт та прохала поради: «Що ж воно буде? Генерал (у Явдошиному оточенні усі прозивали Карла Федоровича не інакше як генералом) зовсім слабий, мабуть, помре, а й досі не зробив на неї заповіта на своє добро».
—	Ви ж знаєте, — бідкалася Явдоха,— я з їм жила, з таким старим, я його доглядала та потішала... За що ж се? Не жила б же я так задурно з таким бридким... Що ж мені робити?
—	Ох, понесли ви, кумо, ошибку, що давніше на заповіта не розстаралися, — завважив один.
Постійний полюбовник Явдошин, теж робітник із заводу, був присутній при тому і брав участь в обміркуванні.
—	Я так понімаю, затягати сього діла не можна. Мусить Явдоха вранці напосісти на генерала. Хай зразу дає заповіта, а то понаїздять його синовці...
—	Авжеж що так, — обізвалося кілька голосів.
—	Та бачите, воно і так би, — непокоїлася Явдоха. — Так генерал чисто негодящий, мало що розуміє, вряди-годи йому тільки у голові висвітлюється, та й писати він чи здужатиме?
—	Се маловажно. Заповіта можна і самім написати, аби він підписав.
—	А хто тямить, як писати?
—	Та хоч би й Горпинченко.
—	Підіть же голубе, куме Іване, скоріше, спасибі вам, покличте Гор-пинченка, попрохайте, хай прийде потрудиться, скажіть, і горілка, й ковбаса є... А я ж ще й подякую.
—	Та се можна.
І кум Іван почав одягатися.
—	Головонька моя бідна, — знову заклопоталася Явдоха. — Там же він такий нужденний. Що як до ранку він імення свого підписати нездужатиме?
—	Нічого, підпише. Як нездужатиме, можна і за ручку поводити, — сказав високий чорнявий чоловік.
—	А як виявиться?..
—	То пусте. Тепер не їхні закони. Тепер право народне.
—	Ох мені лишечко, — зненацька вдарилася об поли Явдоха, — до заповіту ж свідків треба. Так ви, люде добрі, не одмовте, підемо вранці зі мною, будете свідками та й поможете мені. Я з їм побалакаю, заповіта з собою принесемо. Тільки він підпише, так і ви за їм.
—	Гаразд, аби, глядіть, і нам щось поступили.
* * *
На ранок Карл Федорович був вже зовсім близько до кінця свого життя. В грудях різало, важко дихав, дивився просто поперед себе тьмяними очима і, мабуть, нічого не бачив, а ввесь час стиха стогнав.
У такому стані знайшла його Явдоха. Вона привела з собою трьох свідків з учорашніх своїх гостей та Горпинченка, як автора заповіту й порадника юристу, посадила їх дожидати у кухонці, а сама зайшла до хатини, де лежав недужий.
Глянувши на його, ще дужче злякалася, чи здужатиме він підписатися, і тому, ледве спитавши, як він себе почуває, та не діждавши
іб»
відповіді, почала його тормосувати попереду злегка, разом прохаючи її не обидити, підписати заповіт.
—	Я вже його принесла, — кричала вона. — Ви ж обіцяли. Я ж на ваші слова покладалася й вірила. Я ж за вами ходила. Як би ви й жили, якби не я? Так же не можна. Ой Господи! Що ж воно буде?.. І з якої речі... так моє задурно... Комусь там... — І, тратячи терпець, Явдоха все дужче смикала Карла Федоровича за руку, підводила йому голову, кричала вже прямо у вухо: — Та слухайте ж, та очуняйтесь...
Час спливав, свідки почали цікавитися та й непокоїтися, що там в Явдохи з генералом. Все ж таки, коли вони вже пішли на те діло, узялися за його, так мусить же з того толок бути. Але і їм за клопоти Явдоха обіцяє щось поступити. Найдужче хвилювався чорнявий чоловік, що давно вже упадав за Явдохою й хотів їй догодити. Він перший не втерпів, пішов з кухні послухати під двері генеральської кімнати. За їм посунули й інші. Не дочуваючи крізь двері, що там діється, вони одхилили їх зразу трохи, а, помітивши, що генерал нічого не чує і не розуміє, розчинили їх навстяж, дехто просунувся і в кімнату. Чорнявий заходився допомагати Явдосі підводити генерала та, посадивши його на ліжку, гукнув на товаришів, щоб уносили стільця з кухні.
—	Пишіть же, підписуйте, — туркав він генералові у вуха разом з Явдохою.
Та Карл Федорович нічого не чув, не розбирав, або не хотів підписувати. Може, згадалися йому сини, може, схаменувся, що негаразд буде їх обидити, і, коли йому тикали до руки вмочене перо, воно падало з рук прямо на заповіт і на заповіті розвозилися плями атраменту.
—	Та подерж його за ручку, поводи нею, — наказувала Явдоха чорнявому.
Але той, хоч ще вчора сам радив сей спосіб, тепер злякався та вагався. Щоб не появити того, він узяв Карла Федоровича за руку, та зразу ж і пустив:
—	Ні. В мене нічого не вийде, я малограмотний, погано пишу.
—	Може б, ви? — звернулася Явдоха до Горпинченка.
—	Таке вигадайте. Моєю ж рукою заповіта писано, мені не можна...
—	Підіть покличте Нехведя, нехай Нехведь поводить рукою, порадив хтось.
—	Слухайте, Лук’яновичу, — постукав чорнявий до дверей, до Нехведя, що виходили до того ж передпокою, що і двері з генералової кімнати. — Ідіть сюди, та скоріше, пильна справа...
А Нехведь давно вже прислухався, що у генераловім помешканні діється щось непевне, знепокоєно виткнувся з своєї хати, питаючи, що сталося, а почувши, чого вимагають від його, рішуче замахав руками:
—	Сього не можна, ніяк не можна. Знаєте що за таке буває?
—	Та чого ви боїтесь? Хіба тепер старі порядки?
—	Там чи старі, чи не старі, а за це не похвалять.
—	Ви, діду, аж нічого не розумієте, — докоряв чорнявий. — Тепер же наше право. Знаєте кого дожидаємо? Дайте нам їм тільки руку простягнути, так ми гайку навернемо та як прикрутимо...
Але Нехведь вже скоренько сховався до своєї хати й, причиняючи двері, тільки прошепотів наостаннє:
—	Без мене робіть, що хочете, я нічого не знаю.
Тоді ще один з свідків, Йосип Рябий, як його прозивали в Явдохи, розлютившись на таке страхополоство, не витримав:
—	Бач, боягузи прокляті! — вилаявся він люто. — Ось дайте я. І вхопив Карла Федоровича за руку.
Явдоха ледве встигла нагадати:
—	Тільки три слова: Генерал Карло Шулястр.
А підпис було вже проставлено.
Непритомний Карл Федорович впав на ліжко, усі почали розходитися. Явдоха не подумала тепер хоч би вкрити його. На відході Горпин-ченко, показуючи їй на двері до хати Сторченків, сказав їй стиха:
—	А тепер раджу вам оцих швидше геть, та самі сюди уселяйтеся, щоб бува хтось десь виявиться, ви вже тут сиділи та хазяйнували.
Спорожніла кімната Карла Федоровича. Нікого коло його не залишилося. Самотній він лежав та зтиха стогнав до вечора, а ввечері упокоївся. Другого дня Явдоха вже ховала його, як хвалилася сусідам, «своїм коштом».
* * *
Третього дні після захоплення Туапсе, зелені призначили вибори туапсинського уряду. В оголошенні сповіщалося, що вибирати та вибиратися мають право усі, хто того дні пробуватиме у місті, хоч би й тимчасово, отже й зелені. Таких оголошень, видрукованих машинкою, було розклеєно по місту двоє чи троє. Часописів, щоб оголосити через їх про вибори, у Туапсе не виходило. Про заклик до виборів мешканці дізнавали найбільше з переказів один од одного. Малося обирати уряд наче до цілої держави: щось з десять міністрів і т. д. Та ніхто не знав, які права та обов’язки того уряду, що він має робити та як далеко сягатиме його влада і чи тільки на саме Туапсе, чи ще і на якийсь край.
І Григорій Парменович, і Карпо Никихворович обидва були певні, що вони міністрами будуть. Мали зв’язки з зеленими ще тоді, коли ті сиділи в горах, сповіщали їх, що діється у Туапсе та виконували їхні доручення. Ще тоді і сам отаман та багато й інших зелених обіцяли їм, певно, Що як прийдуть, оберуть їх на міністрів. Не можна сказати, щоб ті сподіванки не лоскотали приємне і Коркового й Півторака та щоб не нахиляли їхнє співчуття до зелених.
Вибори призначалися на одинадцяту годину, не в помешканні, бо у Туапсе і не було такого помешкання, щоб умістилося стільки людей, а на площі, оточеній з одного боку низкою домів, а з другого — річкою. Голосувати, авжеж, малося по чотирьохчленній заповіді тих часів, але в згаданих обставинах дехто зовсім не знав про вибори, дехто побоявся на їх прийти, іншим розпорядчики тикали папірці і по кільки разів, часом в тих, хто йшли їх подавати, зелені висмикували записки з рук та читали, за кого вони подають голос. Сливе ніхто не знав ні тих, хто керував виборами, ні тих, хто їх перевіряв. Усі ті люди були призначені вже зеленими.
Півторакові слова додержали, обрали його хоч на поганеньке міністерство — почтове, а з Карпом Никихворовичем вийшла якась плутанина, не багато й не вистачило йому, усіх двадцять п’ять голосів проти іншого кандидата з зелених, та той йому дорогу перебив. Отаман аж розсипався перед Карпом Никихворовичем, висловлюючи свої жалі за ту помилку, та досадував дуже, а Корковому таки неприємно, що його мов зрадили. Не був за те певний, але підозріння таки ворушилося. Хто б же міг йому таку капость встругнути? На своїх городян не можна думати. У місті в його більше приятелів, ніж в Григорія Парменовича, та він таки й замітніший. Упада на зелених думати. Так чим він їм не до вподоби? Служив їм вірно, мав і серед їх, здавалося, немало приятелів... А хтось таки підточився. Є таки хтось і на його злобитель. Потішає трохи те, що так мало голосів не вистачило, а досада, проте, порива.
По виборах призначене було революційне свято у сквері, на високому березі над старою пристанню. Йдучи туди, Карпо Никихворович з усіх сил намагався не появляти своє невдоволення. Як на правду, то що йому те міністерство? Навіщо йому здалося? А таки ввесь час не міг не перевертати думки: чому так сталося? хто його зрадив, і дедалі все виразніше на зелених думав.
Не диво, що й на святі багато дечого Карпові Никихворовичові не вподобалося, бачив, що не все так робиться, як треба. Насамперед кинулося в очі, що чомусь повивішувано самі червоні прапори, а ні однісінького тобі жовто-блакитного. Не витримав, надійшов до розпорядника й виговорив:
— Ми ж вас не на те сюди кликали та пустили, щоб ви тут, як схотіли, так і порядкували. Повинні ви тут так робити, як нарід бажає. А чому ж ви і одного жовто-блакитного прапора не почепили?
Послухалися сім разом. Метнувся розпорядник. Винесли та почепили між червоними і кілька жовто-блакитних. Тільки якось воно поруч з червоними не так гарно дивитися...
* * *
Другого дні, як поховано Карла Федоровича, Явдоха заходилася чепурити його хату та кухню. Повикидала усе з хат на сніг, щоб пройшло вітром, порозчиняла і вікна, і двері, мила підлоги. Серед тієї роботи надумалася постукати до Сторченків.
— Тепер ся хата моя, мені заповітом відказана, а я хочу тут жити сама. Так щоб ви мені оці хати за два дні звільнили.
— Так же ми заплатили небіжчикові до кінця місяця.
— Я того не знаю. Є в вас розписки та умова? А нема, то й балакати нема за що...
— Не дав би небіжчик нам в його мешкати, якби не заплачено. За два дні ні хати знайти, ні з хати виселити не можна. Ми так не підемо.
— То ще побачимо. Не думайте, що як ви раніш позвикали пану-вати-командувати, то так і тепер буде. Увірвалося вам. Ще й як любісінько повикидаю! Не ваше право тепер, а наше.
—	Ні по яких законах не вільно пожильця за два дні з помешкання викидати, та ще зимою, та ще як заплачено, — розсердився Сторченко.
—	А по наших вільно! — стукнула Явдоха кулаком у долоню. — Ото шукайте собі деінде та швидко. І вона сердито крутнулася, вискочила од Сторченків та побігла до Нехведя.
Крізь заставлені шафою двері до помешкання Нехведя Сторченко чув, як там Явдоха репетувала.
—	Бач, ще що вигадав: ні по яких правах не вільно. Скажіть на милість, ні по яких. А нащо б ми тих правів і добивалися, якби нам знову не можна було робити, що схочемо?
Знайти помешкання у чужому місті, де стовпилося стільки сторонніх людей, куди ось тільки прийшло нове військо та нова влада та реквізують помешкання для себе, було тяжко, і становище Сторченків було справді прикре. Нехведь здавався Сторченкові розважнішим та справедливішим серед робітників, і він запитався звернутися до його попрохати поради та оборони. Мабуть, робітника тепер скоріше послухають, думав Сторченко і, діждавши, коли Явдоха викричалася та знов узялася до роботи, пішов до Нехведя.
Той привітав його привітно, попрохав сісти, але вислухавши, похитав головою.
—	А я б таки радив вам, пошукайте помешкання скоріше, — сказав він.
—	Так де ж його так швидко знайдеш? І хіба вільно так раптом викидати пожильця, ще серед зими?
—	Та воно так... Але тепер, знаєте, інші права, в інтересах народу, а Явдоха, вона з простих, та ще за нею багато робітників руку тягне, а ви, — і Нехведь зніяковів, наче вагався сказати таку неприємність, — зви-няйте, з панів, то щоб далі од клопоту...
—	Але ж я за місяць заплатив. За що мої гроші пропадуть?
—	А хто ж тепер знає, де чиє? Се вже маловажно.
—	Слухайте, Олексію Лук’яновичу, ви ж бачите, що так не по правді, що так не годиться, оступіться ви за мене. Ви робітник, вас послухають...
Нехведь злякався, почав завіряти:
—	Та що там я? Вірите, я й за себе боюся, не знаю, як буде. От хіба, якщо зразу не знайдете, то, може, на яких днів двоє й одпросю. А ви таки шукайте, пильно шукайте, бо, знаєте, в Явдохи багато приятелів...
Знепокоєний Сторченко пішов до кооперативу. Не знав ще нічого про вибори, але згадував слова Карпа Никихворовича, що усе робитимуть так, як вони скажуть. Не дуже няв тому віри, та не дурний той вовк, що й у порожню кошару загляда, почувши у кооперативі, що Півто-рак тепер у Туапсе за міністра, подумав, що, може, його заступництво таки щось поможе.
Поздоровив, як годиться, Півторака з високим призначенням, а тоді розповів про свою пригоду.
Григорій Парменович поздоровлення вислухав з очевидним задоволенням та широкою усмішкою, а почувши прохання, зразу наче осунувся і, подумавши, мовив:
—	Краще я допоможу вам знайти помешкання.
Мабуть, вже враження перших двох днів на міністерській посаді похитнули в йому віру до своїх сил та впливу.
Усі ті враження дедалі дужче лякали Сторченка. Раптом йому знову схотілося виїхати з сього міста, де життя робилося все ненормальніше та небезпечніше.
Висловив своє бажання уголос.
—	А куди? — спитали разом і Півторак, і Корковий.
—	Та авжеж до Грузії, бо се єдиний край з тих, куди можна звідси доїхати, де немає большовиків.
—	Але ж на се треба мати дозвіл, — мов соромлячись, сказав Півторак.
—	Як-то?
—	Видано таке розпорядження: без дозволу нікого нікуди не пускати.
—	То поможіть нам, будь ласка, дістати дозвіл.
Григорій Парменович зніяковів. Йому, очевидячки, клопотати не хотілося. Мав вже нагоду помітити, що зеленим не подобається, щоб він до таких справ втручався.
—	Поможіть-бо справді людям, — обізвався Карпо Никихворович, — ви ж міністр. І не можна було пізнати, чи він справді так думає, чи глузує.
Та ті слова вплинули на Григорія Парменовича, як батіг на коня.
— Ну добре, — вихопилося в його, — зараз коло першої, то ходімо зараз.
Сторченко йшов з Григорієм Парменовичем не знав куди. Певно, до якоїсь установи міністерства внутрішніх справ. Як прийшли, їх проведено до кабінету начальника. Кабінет був невеличка кімната, сливе порожня: один стіл, двоє чи троє ослонців і все. За столом сидів низенький, зовсім ще молодий, надміру кручений, з неспокійними рухами хлопчак чужинецького вигляду, який ще негаразд привчився триматися відповідно своєму новому становищу.
Він поздоровкався з Григорієм Парменовичем, але не попрохав сісти ні його, ні Сторченка, а, коли почув од Півторака прохання про дозвіл виїзду Сторченкам, ввесь вигляд його виявив величезне невдоволення. Спитав, пронизувато дивлячись на Сторченка:
— Куди ж ви хочете їхати?
— До Грузії.
—	До Грузії? — перепитав насмішкувато і додав з рішучим роздра-женням. — Бач, чого заманулося. Се неможливо.
—	Мені дуже треба, в мене торговельні справи...
—	Мало чого, підождете. Нас зовсім не так цікавлять приватні торговельні справи.
А Півторак стояв, як засуджений, та не обзивався й словом.
«От тобі й міністерське становище», — подумав Сторченко і, бачачи, що далі тут стояти немає чого, вклонився та покликав і Григорія Парменовича йти з їм разом.
До самого кооперативу йшли мовчки. Півторак йшов похмурий та пригнічений, а в кооперативі Карпо Никихворович, почувши, як їх приймали, глузливо посміхнувся.
—	Чорт із їм, з таким міністерством. На біса воно мені і здалося б таке. Ну, а з вас таки добра халява, — шпигнув він Півторака.
Та по кількох хвилях наче щось здумав.
—	Почекайте, Сергію Григоровичу, ще діло, може, і не пропаще. Є тут в нас один чоловік, адвокат, учений чоловік. Він усією нашою громадою тут керував. Він тепер також міністром і його, мабуть, краще послухають. Дам я вам до його цидулку, підіть, чи не виклопоче він вам дозволу, бо й справді, похоже, вам краще тепер звідси їхати.
* * *
У Туапсе усе недалеко. За десять хвилин Сторченко вже дзвонив до помешкання адвоката. Діставши через дівчину, що одчиняла двері, листа Коркового, він прийняв Сторченка, але дівчина, впускаючи, попередила, що пан дуже нездужають.
Вона провела Сергія Григоровича до кабінету господаря, де на дивані лежав високий худорлявий чоловік, років 30-35, з блідим обличчям, яке, здалося Сторченкові, належало до тих, що по волі свого власника можуть виявляти найдужчі зриви почуття та можуть і аж нічого не виявляти.
—	Саме для адвоката підхоже обличчя, — подумав Сторченко.
—	Вибачте мені, — сказав господар вітаючись, — що я лежатиму, але в мене розгулялася печінка і дуже болить. Сідайте, будь ласка.
—	Дуже прохаю, даруйте мені, що турбую вас хворого, — одказав Сторченко. — Дозвольте вам одрекомендуватися. Я українець з Києва, їхав до Грузії, забився сюди випадково, а затримався тут через хворобу дочки. Тепер хотів би їхати далі, тим паче, що господар мого помешкання помер, а спадкоємці мене неправно викидають, але мені чомусь не дають дозволу їхати. Я зважився прохати вас, пане міністре, як земляка поклопотати, щоб мене пустили.
Поки Сторченко се казав, господаря почало судомити, обличчя йому тіпалося, а сам він звивався на ліжку мов од тяжкого болю, але Сторченкові, може, тільки здавалося, наче вії господаря, ввесь час зклеплені, раптом на мент розтулюються, а з-під їх блимають підозрілим та лиховісним поглядом очі. І од того погляду Сторченкові кожного разу робилося неприємно та моторошно навіть тоді, коли він і не помічав його.
Коли Сергій Григорович скінчив, господар лежав витягнувшись з заплющеними очима, обхопивши голову руками і мовчав. Так минуло хвилин дві чи три.
Мовчав і Сторченко.
Нарешті господар глянув на його і знесиленим та дуже тихим голосом мовив:
—	Я дуже був би радий допомогти вам. Але бачите, що зі мною діється. Я зовсім слабий і навряд чи зможу швидко виходити, а поза очі не можна нічого зробити.
Сторченко встав, вклонився і вийшов. Коли сходив з ґанку, думав з роздраженням: «Чортові боягузи...» І враз блиснуло підозріння: «А може, цей добродій або продався большевикам, або большевик, підосланий стежити за українською громадою, скеровувати, піддурюючи на користь большевикам. Тоді клопотатися тут про дозвіл виїхати, се тільки накликати на себе підозріння. Не пускають звідси, певне, на те, щоб піддати на слідство большевиків. Чи се для усіх, чи тільки для мене? А поки живеш, треба шукати десь жити...» Такі думки, перебиваючи одна одну та зачіпаючись одна за одну, тиснули йому мозок, гнітили настрій.
Поки Сторченко шукав оборонців, Явдоха взялася до затвердження своїх спадкових справ та подалася з заповітом до тієї установи нового уряду, про яку їй казано, що вирішує ті справи.
—	Що вам, товаришко? — спитав начальник, коли Явдоха зайшла до його кабінету. Та на превеликі її диво й досаду, тільки глянув у папери, зразу ж їй повернув їх.
—	Ми сім поки що не займаємося. То ще питання, як з тим буде. Найскорше майно буде визнано народнім.
Цією відповіддю він Явдоху мов по голові цюкнув. Вона так і скипіла.
—	Як се так? З якої б то речи? Адже в мене заповіт.
—	Що там заповіт. Приватна власність має бути обмежена, і ще не знаємо, як буде вирішено, яке майно дозволено буде передавати у спадщину.
Явдоха не дуже второпала, що він плете, але ж почувала, що зазі-хається на її добро. Не могла того стерпіти, почала кричати.
Як-то може бути? Стільки вона клопоту поклала, стільки праці, поки до того домку добивалася, і се хтось на його руку простягає... А ще, кажуть, народній уряд, добрий тобі народній, як усе гарбає. Знаємо ми, що то таке, як усе в уряд та в уряд, — поприсмоктуються урядовці, як п’явки, та й смоктатимуть, а людям, хоч пропади.
—	Слухайте, товаришко, не галасуйте мені тут, гетьте звідси, — розгнівався начальник.
Явдоха злякалася, аж позадкувала, та стримати себе не могла і на дверях скрикнула:
—	Та піду, піду... Не гостюватися до вас прийшла, а свого не дам.
І, вихопившись з кабінету, червона та розлючена, аж дверима стукнула.
—	От тобі й маєш народній уряд, — репетувала вона на усю почекаль-ню. — Що мені з того, що він мене товаришкою величає, начхать мені на таке товаришування, а мого не займай...
Розгнівана вона і не помічала, що додому аж бігла. В думці твердо вирішила, що ні за що не поступиться, боронитиме своє, хоч би там Що. Бач який ласий. Та не буде так, як він каже. Тепер вона ще завзятіше візьметься, щоб неодмінно та зараз випхнути пожильців, а самій оселитися у тому домі. Хай тоді хтось поткнеться її виставляти. Хіба мало в неї приятелів-робітників? Ото народ, а не ті, що хто й зна звідки сюди поналазили.
І, кликнувши на нараду кількох приятелів та нашвидку порадившись, Явдоха подалася з їми до профсоюзу прохати помочі та оборони.
* * *
Другого дня вранці до Сторченка прийшло двоє з профсоюзу. Один год двадцятьох, другий трохи хіба старший. Одягнені вони були чепурніше підрядних робітників. В одягу, у тому, як вони зачісувалися, помічався навіть своєрідний нахил до франтовства. Обидва, а особливо молодший, на вигляд здавалися інтелігентнішими од середніх робітників, але в обличчях помічалася тверда упертість, підозріння звідусіль кривди та підступу проти себе, якась напружена наготовленість перегризти карк кожному, хто б на те зважився, битися за себе хоч з цілим світом. Разом з тим вони відчули вже свою силу та смак користуватися нею й гостро вимагали од Сторченків, щоб зразу звільнили помешкання. Чи відповідало те справедливости й праву, їх не обходило, поводилися як завойовники, яким вільно все, бо перемога їхня.
Здавалося неймовірним, щоб профсоюз і вони, як його представники, мали право, хоч би й за влади зелених, судити непорозуміння між пожильцями та домовласником та складати в таких справах присуд. Та не було і надії, щоб та влада схотіла обороняти од їх Сторченків, а ще відчувалася і небезпека самосуду та самоправства з їх боку, на які теж не буде управи.
Сумнівів щодо порядности такого поводження в їх не помічалося, а проте і в їх іноді прокидалася несвідома потреба знайти правне уґрун-тування своїм вимогам, і вони зривалися тоді з начальницького тону та помацки шукали того уґрунтування невдалими доказами: Явдоха, мовляв, робоча людина, їй потрібно помешкання, а шукати його ніколи. У тій хаті, де вона живе, жити не можна, вона вже в їй натерпілася, і тому Сторченко мусить їй поступитися, бо мав вільний час пошукати, де б жити.
Та й такий правний настрій не тримався у їх довго, і швидко вони знову починали напосідати грозьбо, і було видко, що вони своїх вимог не зречуться та не одступляться.
Може без надії, з одчаю Сторченко ще раз попрохав Нехведя оступитися. Хоч як несміливо обізвався Нехведь, щоб дозволили сім людям пожити у їхнім помешканні, хоч днів з двоє, аби їм не викидатися просто на сніг, його прохання таки мало вплив і, хоч з неохотою, профсоюзники погодилися дати товаришеві (вони показали на Сторченка) сю полегкість.
* * *
За допомогою Коркового та Півторака пощастило знайти нове помешкання, хоч було то скоріше лігво, ніж житло. На самім краю Слобідки, майже над лінією залізниці, що тепер не працювала, стояла маленька хатина. Проживав у їй сам собі старий, год на сімдесят, дід Остап. Він розважив, що наближається вже до весни, а по весні немає чого сидіти у
хаті, переспати ж йому добре і в кухвайці, що була завбільшки з курінь на баштані, а тому погодився нанято Сторченкам свої дві кімнати, взявши за їх задля тієї оказії, що Сторченкам ніде подітися, добрі гроші.
З двох кімнат одна дуже невелика, просто з сіней, двері з яких не добре пригнані, і крізь шпари тягне холодом, друга за нею ще менша, мало чим більша од дідової кухоньки. Та вибирати ні з чого, мусіли Сторченки тут оселитися. Малося в діда ще й трохи теж маленька кімната, двері до якої були з Сторченкових кімнат, та сієї він ні за які гроші нанята не схотів, а замкнув її на замок. На пояснення показав, що у їй лежить на долівці купа книжок.
—	То книжки мого сина, — казав дід, — і якби з їми щось сталося, не знати що мені од сина буде. Я і сам, аби од біди до тієї кімнати не ходю, а сторонніх і поготів туди пускати не можу.
—	Де ж ваш син? — спитав Сторченко.
Обличчя дідове прибрало лукавий вираз, і він відповів підкреслюючи:
—	Та він тепер там, — махнув рукою на північ. — Тут йому сидіти було не можна, на його од охвицірів погінка йшла. Тепер би повернутися вже й можна, так на службі він там, приїде вже разом, як ті прийдуть. А, як приїде, тут порядки робитиме... тоді вам доведеться інших хатів собі пошукати, бо сі йому потрібні будуть.
Виходило, що дідів син большевик та має прийти разом з большевиками.
—	Я того не знаю, — мовив дід, — хто правий, а хто винуватий, та чия правда більша, мені воно і без надобности. А тільки син в мене дуже вчений, бачили скільки книжок перекидав... Вп’ять-таки, і по тому знати, як ті молоді усе перевернули, що, мабуть, вони тепер зверху сидітимуть. Я сам з Полтавщини, з Опошні, коли знаєте, а син сюди ще парубком прибився, тут і оженився, тут і звик. Отож, як стара вмерла, він мене сюди виписав. Так я там своє спродав, та тут оцей домок придбав і тут вже коло сина, а се самому довелося залишитися... Хочете, я вам патрета його покажу? — І дід знову одімкнув замкнену кімнату та одтулив на часок у їй занавіску.
На стіні висіли двоє патретів — молодих чоловіка та жінки. Обличчя в його безколірне, але сповнене самовпевнености та амбіції і вираз шорсткий. Вбрання, постава півінтелігентські, які часто трапляються в сільських фельдшерів або в канцеляристів по повітових містах. У жінки в убранні — покус на моду, в обличчі — на кокетування.
Дід довго з великою утіхою дивився на синів патрет. «Розумний він в мене, з його люди будуть. От тільки через невістку запаніли вони дуже. Усе їм щоб кращеньке та щоб менше робити... Та й батька не так уже шанують, як годилося б. Все через невістку. Не подобається їй, що свекор простий мужик...
Дід Остап вдався собі трохи з норовом. Як почуває себе добре та в доброму гуморі, то й погомоніти радий, і жартує, й привітний, а будьли йому щось не по собі, то й бубонить та прискіпується, що не так пожильці поводяться, як треба. Дратує його часом, як бачить, що в їх звички та звичай не такі, до яких він звик, а й здаються йому за кращі.
—	І чого ви все ті книжки читаєте? Нащо воно вам здалося? Однаково вас тепер ні на яку службу не приймуть.
А найдужче аж розгнівався він за те, що Сторченки купили собі дрова. Як привезено першого воза, дід одкликав Сергія Григоровича набік та повчаюче каже:
—	Нащо се ви гроші переводите? Багато їх у вас? Онде понад колією стоси наготовлених шпал лежать. Хіба не можна вам з вашими баришнями піти вночі принести дві чи три? Як поріжете та поколете, ніякий чорт не пізнає. Ми тут усі так дровами обіходимося, звідти носимо.
А як скидано дрова, і чоловік, що привіз дрова, збирався їхати по другого, дід Остап знову відкликав Сторченка та вже сердячись пошепки угрущав:
—	Чом же ви йому не кажете, щоб вдруге не привозив?
Знаючи, що діда ще дужче б роздратував, якби сказав, що не хоче красти, Сергій Григорович на то відповів:
—	Так же замовлено вже.
—	Велике й діло. Можна й одкинутися.
—	Ну, то вилає...
—	То байдуже. Як йому хочеться, хай лається. А вам що?
І ще раз, і після, як тільки не в доброму гуморі, дід бубонів та докоряв:
—	Стільки їх, а не можуть піти тих двох-трьох шпал принести. Подумаєш, дукарі, гроші переводять. Позвикали отак, поки їхнє право було.
Так важким кроком точився нудний час без діла, без надій. Те, що звідси не можна виїхати, а було відомо, що большевики все наближаються, викликало свідомість особистої небезпеки, малювало в уяві ті знущання, біди, дуже можливо, смерть, що чекають напередодні. Та почуття безпорадности та буденщини одноманітного існування й щоденні дрібні справи оплутували, мов павутинням, притискували думки, утворювали у голові порожноту, нищили вдатність глибше передумувати думки. Часом вони переривалися, і людина сама радо хапалася за той нудний спокій, що приходив таких хвиль, аби довше не вертатися до грізних думок, що шарпали душу.
я * *
Несподівано прийшло визволення. Тільки на деякий час і не таке, як бажалося, а таки визволення.
Вже починалася весна, сонце ясно світило з безхмарного неба, розливаючи на усе своє яскраве сяйво, наддавало усьому блиск пишних кольорів, розкидаючи золоті блищи. Земля відтала, з неї продирався зелений ряст, по кущах та деревах розкривалися бруньки, а молоденькі гіллячки блищали, як налаковані.
Несподівано на гірському шляху, що спускався до Туапсе з-за закруту, з’явилися військові вершники у козацькому вбранні. Здивовані дивилися на їх туапсівці, і здивування їхнє все більшало, коли за першою валкою вершників з’явилася друга, за нею ще та ще, і стало видко, що йде ціле військо, а не кілька окремих вершників.
Кубанська армія, вибита большевиками зі свого краю, йшла світ за очі, сама не знаючи, куди та по що, і се вона переходила через Туапсе.
За нею, певно, йтимуть большевики, але також явно позад війська їх хтось затримує, і вони прийдуть по кількох днях, а тим часом можна втекти з Туапсе. Перші ешелони спустились з гори, отаборилися у Туапсе, за їми товпилися хури та ріжні екипажі утікачів, навантажені збудьками, набиті людьми, вели та гонили худобу та коней... За першою купою втікачів з-за гори знову виткнулася кіннота. З першою валкою козачого війська зелені зникли з міста, подалися у гірські пущі. Зникли і Корковий та Півторак. І коли Сторченко хотів зайти до кооперативу, знайшов крамницю замкненою. Дальші ешелони, не спиняючись, пішли до Слобідки. Дарма на прикре становище, кіннота йшла у повнім військовім порядку, по чотири вершника у ряд. Дисципліна та рух перемагали настрої, примушували додержуватися порядку, і козаки сиділи на конях струнко й бадьоро. Тільки на обличчях помічалася байдужість, що була, може, наслідком безнадії, того, що люди вже знають, що самі невдатні себе боронити і цілком здаються на долю...
Військо, а за військом втікачі переходили через Туапсе протягом трьох днів, а вже другого дня на морському обрії закурилися димки, у яких ті, хто знали море, зразу впізнали дими пароплавів. Справді, незабаром самі пароплави почали виринати з морських туманів. Йшли вони з Криму, генерал Врангель ще намагався відновити білу армію та послав їх закликати та перевезти до Криму кубанське військо.
Виїхати з тими пароплавами до Криму було в тих обставинах єдиним способом врятуватися од большевиків, і Сторченко кинувся клопотати, і його з родиною забрали на пароплав.
Надвечір четвертого дня Сторченки сідали на пароплав. Було просторо, бо з 7000 козаків, на яких сподівався Врангель, погодилося їхати до Криму тільки 6000. Ще година — і гвинт почав горнути воду, а паро
плав незграбно повертаючись, почав протовплюватися з пристані. Той, на якому сиділи Сторченки, йшов другим напереді. За їм посунули та витяглися низкою й інші. На просторому розбилися на три валки, одна пішла на Севастополь, друга до Феодосії, третя, а серед неї і той пароплав, на якому були Сторченки, до Керчі. Морський шлях з Туапсе до Керчі йде над берегом. Стемніло, і в густій темряві ночі, здавалося, ще темніше бовваніли праворуч окреслення берегів. Чи були то береги дійсно, чи їх малювала уява?
Раз по раз вихвачувалися з води, стрибали, обгонили пароплав дельфіни — в темряві виглядали вони мов якісь химерні, лиховісні потвори. Коли наблизилися до Новоросійська, що вже був захоплений большевиками, пароплави звернули далі у море та пригасили світло. Тільки один невеличкий ліхтарик, і той прикручений, блимав над машиною. Довго десь вдалині напереді поблискувало якесь невелике чуже світло. На пароплаві знепокоїлися, що то большевицька сторожа на морі. Все те здіймало в їдучих турботу й неспокій. А чорні хвилі хилиталися та билися об боки пароплава, смутно рипіла снасть, темні потвори дельфінів все справляли довкола свій шалений танок, чорна далечінь моря, якій не було краю, насторожувала уяву, як і те невідоме, що чекало надалі і утікачів, і тих, хто лишився там, під большевицькою кормигою.
* * *
Ще через тиждень до Туапсе прийшли большевики, прийшли безборонно. Ні зелені, ані хто інший, ані запитався робити їм спротив. Та чомусь вже того дні, як вони прийшли, усі установи зелених замкнулися, а другого дні по тих помешканнях, де вони були, розпоряджували вже нові люди, нікому у Туапсе не відомі. Тільки дехто з старих урядовців, ті, хто на диво туапсінцям були большевиками, залишилися і в радянських установах, а між їми і той адвокат, до якого посилав Корковий Сторченка. Та сі люди тепер зовсім змінили і поводження, і вигляд, і відношення до тих, з ким приятелювали раніше.
По місту купками никали озброєні червоноармійці з лайкою, нахабно дивлячись підозрілими очима на кожного, кого стрівали. Якісь інші, та цілком до їх подібні, червоноармійці вдиралися до багатших помешкань, робили там трус, щось звідти виносили, часом когось арештовували. Вже самий вигляд сих людей, яких ніщо не спиняє, а вони на все здатні, лякав мешканців, а те, що переказувалося про розстріли та мордування в їхнім чека, збавляло вдатности до спротиву і тих, хто досі змагався з кожною владою. А таки ніхто не уявляв ще, до чого дійдуть, що ще вони можуть накоїти і ніхто не міг зрозуміти, як погодити їхні вчинки з тим, що вони звуть себе оборонцями народу, а свою владу
народною. Мешканці потішали себе надією, що те, що діється, діється тимчасово і надалі мусить змінитися на краще.
Як і усі, без спротиву, сторопілий та збентежений повернувся з свого так не довгого міністерства й Півторак. Він уперто мовчав, ніби боявся сам од себе почути свої думки або не вмів зрозуміти те, що сталося. Похмурий ходив і Корковий. Тільки коли залишалися у крамниці самі, той або той, шукаючи заспокоєння, обзивався:
— Та ще побачимо. Може, ще так не буде, може, се тільки для початку...
Але заспокоїтися таки не могли.
* * *
Минув місяць, і однієї ночі до хати Коркового сильно застукано, а коли він одчинив двері, до неї налопом всунулися чотири червоно-армійці на чолі з якимсь начальником. Як дикуни, з дикими лайками та погрозами робили трус, зламали долівку, повилуплювали кахлі з груб. Не знайшли нічого підозренного, а таки повели Коркового, нічого не поясняючи, до чека. Посаджено його в окрему тісну комірчину у півльо-ху. Там було вогко та холодно і сливе темно. Не міг зрозуміти, з чого та через що на його така напасть. Був на початку певний, що сталося якесь непорозуміння, і як не взавтра, так позавтра його звільнять. Та після першого допиту ся певність розвіялася. Допитувано його якось дивно й погано. Обвинувачення йому, на його думку, не зробили ніякого, бо те, що закидали, вважав він, не може бути обвинуваченням з погляду народного права і не належить до карної відповідальности. А проте слідчі дивилися на його ворожими та лиховісними поглядами та навскрізь низали його очима. Питали, чому не належить до партії, питали, як та де судив він народну владу і чим вона йому не подобається, не кажучи, звідки те чули. Сі питання дратували Карпа Никихворовича, він почервонів та похмарився, одповів роздратовано: «До партії не належав, та в нас такої партії й не було. Так не самі ж большевики на світі, більше тих, що большевиками не були».
При тих словах відчув на собі раптом блиск очей предсідателя, що зразу й зник, наче світ з потаємного ліхтаря.
—	За народню владу я і сам завжди був і не знаю, щоб досі десь проти неї щось казав. Та, заведено, як і за кожну владу, як що добре, то добре й казатиму, а що не добре, теж казатиму.
Знову той погляд перебіг по йому, нервуючи та ще дужче дратуючи.
—	А заходив до вас золотопогонщик? — несподівано спитав пред-сідатель. — Що ви маєте з їм?
—	Наймав в мене кімнату.
—	Коли?
—	Як білі були.
—	А тепер заходив чого?
—	За своїми речами,
—	Так чому ви його не затримали й нас не сповістили?
—	Се не моє діло. Я на те не наймався.
—	Ви так се понімаєте? — лиховісна усмішка скривила лице пред-сідателя.
—	Та й хіба я знав, що вам його треба?
—	Не знали? За такого білогвардейщика? — звів предсідатель високо брови і раптом подзвонив.
—	Одвести, — скомандував він двом червоноармейщикам, що вбігли на дзвінок.
Карпа Никихворовича знову вкинули до тієї комірчини. На самоті перегадуючи усі запитання та свої відповіді на допиті, він дедалі все виразніше усвідомлював, що становище його зовсім не таке вже безпечне, як йому здавалося. Притаскало тоді на лихо того охвіціра. Він зовсім і забувся за його. Та й якби він його затримав? Він же не шпик. А охвіцір той нічого собі людина... А тепер що за те буде? І йому пригадалися виразно погляди слідчих, і стало лячно.
Схопився, почав нервово ходити по комірчині, хоч вона й тісна. Та вартовий за дверима погано вилаявся:
—	Не можна ходити.
Спливали дні. Дедалі Корковий хвилювався та непокоївся дужче, але все ще не міг припустити, щоб його засуджено на смерть. За кілька днів повели його вдруге на допит, а коли допит скінчився і Коркового повели до арешту, предсідатель скинув очима на двох інших слідчих і спитав:
—	Как по-вашему? Я думаю, ліквідувати... Такіх советской власті нє нужно.
—	Да, слишком заборист. Свое мньніє имъет и потом же куда не нужно, свой нос совать станет.
—	3 таких болье контрреволюціонери выходят. Вы как, товарищ? — звернувся знов предсідатель до третього судді, що досі мовчав.
Той тим часом, глибоко залігши у м’якому кріслі, нишком думав про те, що йому за одну людину не варто сперечатися, а таки і небезпечно, щоб товариші чого не подумали...
—	Нехай, — відповів він, встаючи та солодко потягуючись.
—	Відіте, какой украйнізатор, — посміхнувся предсідатель, не дуже привітно скинувши очима на колегу, і, підписуючи розгонистим підписом присуда, додав:
—	Ну, так і я скажу про вашу украйнізацію. Нехай до которого часу.
Коли підписалися і інші, він склав на купку одинадцять таких присудів і, подзвонивши, віддав урядовцеві, що прийшов на дзвоник.
— Завтра прівесті в ісполненіє.
* * *
В чека щось забарилися, і було вже сім годин рана, коли повели на розстріл одинадцять вчора засуджених під конвоєм озброєних до зубів червоноармійців. Між засудженими були білі, були зелені, були й прості мешканці, йшов і Карпо Никихворович. Сонце підбилося вже височенько, осяюючи усе радісним сяйвом, пташки перелітали, цвірінчали, співали, молода зелень на траві й деревах радісно ясніла, подекуди дерева прибралися рясно квітками, вабили око красою життя, п’яніли солодкими пахощами. Понад їми тихо гули бджоли якийсь простий та любий мотив. Люди, що стрівалися на дорозі, злякано скидали широко розплющеними очима на сих людей і зразу ж одверталися та спускали очі додолу.
З того часу, як прийшли большевики, не вперше, а, мабуть, щодня відбуваються у Туапсе розстріли, скільки вже людей знищено, і усі мешканці вже знали, що має визначати такий кортеж. Стріваючи його, кожен лякався, відчував наче сором, але ніхто не кричав, не протестував, не кидався боронити... навіть родичі засуджених.
Засуджені, все більше люди молодого, дехто і надто молодого віку, йшли дуже швидко, майже бігли, немов поспішалися, немов хотіли, щоб швидше вже скінчилося се їхнє життя, якого так боляче шкода, та якого однаково не можна врятувати, а безнадійність дожидання неминучої смерти зробила з решти того життя страждання. Інші з їх мов пекли стрічних очима, повними докору за те, що задля страху за себе терплять сей глум над людьми та й над собою, бо їм доведеться жити з дня в день під тягарем та загрозою сього глуму.
Ріжні думки хвилювалися в головах сих одинадцяти, що на їх чатувала смерть, і в ріжні хвилини в кожного з їх здіймалися інші думки, з дивовижною швидкістю заміняючи одна одну. То бурхало в їх обурення на усе громадянство, на усіх людей за те, що не скинуть радянської влади, що дають панувати сьому нелюдському глуму, то, навпаки, допікали каяття та докори собі, в одних за те, що мало й не до кінця боролися проти большевиків, в інших за те, що одурені, поводилися раніше так, що й самі, не розуміючи, що роблять, сприяли перемозі большевиків. Часом в декого вкрадався лукаво сороміцький жаль на те, що не сиділи тихо, а змагалися за тих, хто тепер і пучкою не ворухне для їхньої оборони.
Карпо Никихворович йшов рівно, твердо ступаючи, з закам’янілим лицем і, мабуть, не бачив нічого поперед себе. В хвилю, коли дізнав про
присуд, ляк, що раніше шарпав його, враз гостро вибухнув та зразу і зник. Натомість спалахнула ненависть до большевиків за те, що дурять людей, що перекрутили та запаскудили те, що вважав він величним та гарним, за те, що одурили його й зробили з його знаряддя власної його загибелі. І так багатьох, не його самого... Ся ненависть бурхала з такою силою, що в значній мірі забивала свідомість наближення смерти. Думка про неї, хоч часто й виринала, та знову зникала. Ненависть забирала од неї увагу, справляла оману, що ще має щось статися, що життя не сміє перерватися. Не міг виразно уявити, що існує на світі вже останні хвилі...
Прийшов до ясної свідомости неминучого кінця аж тоді, коли поставлено їх під скелею проти одинадцяти націлених рушниць.
Та за хвилю лежало вже на землі одинадцять мерців.