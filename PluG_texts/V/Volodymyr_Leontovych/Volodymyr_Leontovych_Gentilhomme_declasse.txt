GENTILHOMME DECLASSE
Володимир Петрович походив з значного українського роду Кострик, кільки родин якого при кінці минулого сторіччя володіли на Полтавщині великими маєтками. А дід та батько Володимира Петровича управилися свої маєтки попереводити, дітей же мали побагато, так що він дістав спадщини усіх тільки сімдесят десятин. Дід його служив у свій час у гвардії, батько ж ніде не служив, бо на гвардію достатків не вистачало, а не личило ж, на його думку, Костриці та служити в армії. Живучи дома, він, проте, і не хазяйнував, було йому те через силу, бо хоч і був на зріст високий, а на стан широкий, але ще у молодому віці надбав чотирнадцять пудів ваги, на одежу мусів набирати по сімдесят чотири аршини демикотону і, здається, чи не з його списував Гоголь Івана Никифоровича.
Володимир Петрович був уже трохи дрібніший, важив тільки одинадцять пудів, а для своєї комплекції був дуже рухливий. Та коли навідувався до сусідів, мусів таки для безпечности прохати, щоб ставляли для його дебелішого ослінця, а найкраще дзиґлика.
Дякуючи своїм у роді, Володимир Петрович зробив був дуже добру партію, узяв за жінкою більше тисячі десятин, та за кільки років вони з жінкою її маєток прогайнували. Були гості, були в гостях, десь у Кременчуці нещасливо у карти гралося, десь за якусь етуальку зачепився, маєток продано. Поки те діялося, вмерла жінка, і залишився Володимир Петрович з малим сином Льонькою знов на семидесяти десятинах батьківщини.
Постягавши остатки од торгів, надумався він попробувати щастя на оренду. Узяв в оренду чималий хутір. Так-сяк до жнив прокрутився, жнива надходять, прибутків ще ніяких, а видатки саме великі. Треба грошей, а позичити, шкода й заходу.
Звелів Володимир Петрович запрягти найтичанку і подавсь до Кременчука, сам коні поганяє, бичем похвиськує, не журиться. У Кременчуці усе, було, перед жнивами майбутній хліб закуповують, щоправда платять дешевше, ніж за готовий, за яких два-три тижні платитимуть, та байдуже; завдатки дають, можна на гроші розжитися. Гірше ж як не буде чим косарям платити, а хліб висиплеться.
Зупинився у гостиниці, туди раз у раз жидки-факторці забігають, коло швейцара мотаються, з їм шепочуться... Кликнув одного такого, другого, третього.
—	Що у вас купують? Почому?
Усі в одно: «Немає, пане, поки що нікоторого гендля. Чистає лихо!»
—	Пшеницю?
—	Ні.
—	Жито?
—	Ні.
—	Льон?
—	Таки теж ні, паночку.
—	Але щось у вас таки купують тепер? — уже злякавшись, допитується Володимир Петрович.
—	Ну що?.. Якби у пана були сухі груші, то, може, і купили б.
Щаслива думка осяює Володимира Петровича.
—	Сухі груші? Та у мене їх скільки хоч, я за їх і байдуже.
—	Скільки ж пудів мають пан?
—	Та скільки?.. Не менше як пудів з тисячу.
—	Но? Тисячу пудів? Сухія груши? — неймовірно перепитав фактор.
— А не менче, — рішуче відказав пан.
— А коли можна забірати?
— Та хоч і зараз.
До сього питання Володимир Петрович був не наготовлений і спитав: «А по чому дають?»
— Ну, я зразу приведу покупця. Хай він сам ціну каже, — ухилився од відповіді фактор. — Досвіданіє вам, — перший простяг він руку, рівну як дошка, з розчепіреними пучками.
Покупець не забарився, за п’ятнадцять хвилин прийшов з фактором. Такий же, знати, дрібний жидок, як і сей. Не вгадаєш, чому той покупець, а сей фактор, мабуть, обоє вдвох купують... Ну та чорт з їми. Дають дуже дешево, знов-таки чорт з їми! — подумав Володимир Петрович, — аби завдаток дали не менше як половину усіх грошей.
Списали умову. Взявши завдатка і виплативши з його куртаж факторові, бо той правив його зразу ж, Володимир Петрович поїхав додому, заспокоєний та задоволений, і поки доїхав, здається і забувсь, який зробив гендель. — Дякувати Богові, обкрутився!
Так як через тиждень, набігавшись зранку по роботах, Володимир Петрович пив по обіді чай у своєму невеликому кабінеті. Надворі спека, ані хмаринки, у залі порозчинені вікна до густого, задичавілого саду, на-встяж розчинені двері до сусідньої хати, звідки вікна, теж порозкривані, дивляться на просторий зелений двір; лагідний теплий вітрець гуляє по горницях, шеборшить, перегортаючи якісь листки паперу. Володимир Петрович скинув і піджака, і жилета, розхристав сорочку на волосатих грудях, порозчіпував на гладкому череві верхні ґудзики в штанах і одпочиває за чаєм, поки не скінчиться післяобідній спочинок робітників.
Сидів він саме проти дверей до суміжної кімнати, і йому видко було і ввесь двір, і ворота, і поле за ворітьми, все осяяне, мов обсипане золотими блисками. Повітря мружиться, мов переливається, пронизане тим-таки сяйвом. Ніде ні духа.
Володимир Петрович був у доброму гуморі. Засмалене сонцем тіло наче одходить, вистужується у холодку, розправляючись набирається сили, а думки снуються злегка, помалу, мов лінуючись, ні на чому не зупиняються довше, так зате вони такі яскраві, такі виразні, що усе, що набігає на думку, мов стоїть перед очима, як живе.
Аж ось, з дивуванням, побачив він, що у сей час загального спочивку щось відхиляє ворота і слідом по одній заїздять до двору фіри, фірмани заводять повозки у холодок під кущ дерева, що росте у кутку двора, а од їх іде просто до горниць якийсь жид.
— Що б се було? — з хвилю дивується Володимир Петрович і раптом згадує: — А! Се ж ті прокляті груші!
—	Ану, братіку, начувайся, — тільки і встиг він подумати, як у передпокою почулося кахикання, і звідти, мов крадькома, висунулася голова,
—	Здрастуйте вам. А де, пане, можна набірати груші.
—	А... груші? — вдаючи байдужого, відказав Володимир Петрович. — А іди у сад, там у мене їх багато сухих стоїть, рубай, та бери.
—	Що-що?.. Жартуєте, пане, — негаразд заховуючи роздраження, одказав покупець.
—	Чому жартую? Ти що купив?.. Сухі груші?.. Отож, сухі груші і є.
Жид злякався і розлютувався. Се ж шахрайство. Якби постать Володимира Петровича не була така могутня, довелося б йому наслухатись, але величезний зріст його та здоровенні руки в’язали покупцеві язика.
—	Ну що ж того, — думав він, — хоч би і посадили сього гицля, коли він мене убезвічить? А ще наскочиш часом на такого суддю, що не схоче дуже карати за жидівські пейси. Ну?.. До двайцяти п’яти карбованців кари... Буду мати з того удовольствіє.
І він стримався.
—	То добре, що пану весело і пан жартують, але ж я маю да-га-вор, а то таки недобре буде для пана, якщо я приставлю його до суду. Я розумію, панові треба було грошей, а ніхто не позичав панові, так пан позичили хитрощами у бідного жидка, — ну, нехай! Але ж мої гроші не мусять пропасти. Я поборгую панові до молотьби, я бачив: у пана добрий хліб, але за цей час я б заробив на свої гроші, то мусітимуть пан повернути мені їх з процентом.
—	З процентом? З яким?
—	Ну я заробив би не менше, як стільки, скільки узяли пан, то маєте повернути стільки та знов стільки.
—	Ах ти чортів сину. А якби ти проробив?
—	Що значить? Почиму б не проробив?
Розпочався торг. Довго спорилися, поки вкінці Володимир Петрович мусів погодитися віддати після молотьби капітал, а за процент ще половину капіталу.
—	Та ще заплатіть зараз фірманам, бо то ж ви винні, що вони дурно проїздили.
—	Так зверни мені умови, а я напишу тобі вексель.
—	Ні, вже краще нехай до розсчоту да-га-вор полежить у мене, — делікатно одхилив сю пропозицію покупець.
Мусів ще Володимир Петрович гостити його горілкою, крашанками, маслом, оселедцем та чаєм: єдина їжа, яку чомусь дозволяється жидам їсти у чужинців.
Хоч хліб у Володимира Петровича і зародив, але без грошей і з такими «формами кредиту» годі було хазяйнувати, і він оренду покинув. Пристроївся за помічника до знайомого ремонтіра, а до того і сам менжував* кіньми. На конях він тямкував. З сього часу по усіх ярмарках можна було завжди бачити гладку його постать, як, шкутильгаючи під своєю вагою, перекочується вона по точку поміж кіньми та похвиськує батогом.
Для себе купував Володимир Петрович не все добрі коні, найчастіше такі, що мали вигляд добрих, та мали якийсь ґандж, такий, що його легко було залічити або хоч замазати та й наділити їх покупцеві наче путніх.
Переконати Володимира Петровича, що се несовісно, було неможливо.
—	Се ж не що інше, а коні, — і він твердо тримався думки, що на конях шахрайство — не шахрайство, і дурити на конях — не гріх. — Дивись, що купуєш.
Одного разу продав він навіть комусь сапатого коня та слідом і на сміх, і для перестороги послав покупцеві гостинця — півдюжини хусточок, витирати коневі носа.
Якось усіма поважаний місцевий лікар, в якого лікувався ввесь повіт та й сам Володимир Петрович, сподіваючись, що одурити його той посоромиться, попрохав його, як знавця, купити пару коней, щоб їздити по недужих, та й заплатив за їх Володимирові Петровичові і не глянувши на коні. Та тільки він вперше виїхав у повіт, коні покривіли. Виявилося, що у одного рептує копито і замазане, а у другого заличкований мокрець, і коні нічого не варті.
Лікар прикинувсь до часу, що не помітив, і коли Володимир Петрович спитав, чи коні добрі, подякував, що й дуже.
Здивовано глянув той на лікаря і навіть посумнівався, чи не помиливсь та не продав замість браку чогось путнього.
Але траплялося з Володимиром Петровичем, що він об’їдався і незабаром це сталося знову. Черево здулося, всередині наче хтось ріже, а він над усе боявся смерти.
Погнав сина по лікаря.
Той одразу й приїхав, та, розуміючи, що хвороба не страшна, став на дверях і, сміючись, каже:
—	Не хочу лікувати вас, Володимире Петровичу, бо ви — жулик.
—	А, Їй-Богу, жулик, голубчику, Їй-Богу, жулик! — з переляку на все годився Володимир Петрович; — Ой рятуйте скоріше, ой пропадаю!
—	Та ви ж мошенник, Володимире Петровичу, ви ж мене одурили на конях, — сміється лікар.
—	Ой одурив, голубчику, таки одурив, простіть, рятуйте. Ой умру.
—	Льонька! Льонька! — не своїм голосом зняв на сина крик недужий. — Біжи мені, йолопе, зараз до стайні, одведи Миколі Івановичу найкращу пару, забери собі отих калік! Ой скоріше рятуйте, скоріше!
Щось поворожив Микола Іванович, і швидко слабому полегшало, зразу ж звелів він принести лікери, гостив лікаря та і сам частував — од шлунку.
А Микола Іванович посміхався:
—	Дурня ви справили, Володимире Петровичу, нічого у вас страшного не було, а ви за такий пустяк яких коней мені віддали за ту каліч.
—	Годі вже вам докоряти, — просився той, але не няв віри: — Де пак пустяк, коли так болить. Чи дорого чоловікові умерти.
Роки йшли і вже тяжко стало Володимирові Петровичові по ярмарках бігати, почав він прохатися на службу і, дякуючи крівнякам, був призначений за помічника поліцмейстера до Кременчука.
Кременчук чималий і торговельний город, заселений переважно жидами. Там часто траплялося, що добре заасекурувавши свої будинки, власники самі їх підпалювали, щоб дістати добру асекурацію. Сей злочин взагалі нелегко викрити, але громадянство, а надто поліція досвідним оком завжди його угадують.
На такі пожежі кременчуцький поліцмейстер любив виїздити сам і, роблячи порядок, звичайно напускався на власника:
—	Я тобі, такий-сякий, 300 разів казав, краще глядіти огню.
—	Я тобі 1000 разів наказував стерегти пильно!
Усі знали, що се означає, що власник мусітиме заплатити поліцмейстеру хто 300, а хто і 1000 карбованців, дивлячись по вартости будинку.
Коли зрідка поліцмейстеру їхати на пожежу було не можна, охоче відбував сю службу за його Володимир Петрович, додержуючись такого ряду. Малися у Кременчуці для поліції і інші заробітки, і Володимир Петрович жив там непогано. Там він і упокоївся року Божого 1901.
