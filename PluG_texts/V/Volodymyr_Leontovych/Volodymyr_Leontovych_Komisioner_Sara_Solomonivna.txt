КОМІСІОНЕР САРА СОЛОМОНІВНА
Год за тридцять до революції відбувалася у містечку Шполі (на південній Київщині) подія в очах місцевих євреїв великої важливости. Бакалійщик Шльома Славутинський віддавав дочку Сару за молодого шполянського крамаря Голосовкера, і справлялося бучне весілля.
Хоч Шпола і невелике містечко, а бакалія старого Славутинського була не тільки на Шполу, а і на усю околицю краща. Довкола Шполи малося багато цукроварень та великих маєтків. Пани та директори заводські, звісно, люблять шампанію та інші добрі вина, а бухгалтерам та меншим службовцям по цукроварнях та економам по більших економіях теж треба панської бакалії, хоч і дешевшої, а Славутинський тямився на своєму ґешефті, сам їздив і на Волгу, і на Урал та привозив звідти такого кав’яру, такої риби, що і у Києві пошукати, а вина виписував бочками і з Франції,
і з Угорщини, кому яке смакувало. Недурно і найбагатший на всю Україну заводчик Нечипоренко, один із заводів якого був біля Шполи, не раз забирав бакалію у Славутинського. Заведено, держав Славутинський і прості Гатунки товару, бо немало забирали в його олії, оселедців, тарані та такого іншого околишні селяни. На селянський товар накладав Славутинський менший відсоток, так же і не гаяв на покупців великого часу: купив — бери та йди, а на панському товарі брав значно більший зиск, так же тямив, як з панами обійтися і «без компліменту» їх із крамниці не випускав.
Хоч ґешефт Голосовкера був і менше заробітний, та й в нього була найбільша на Шполу галантерея, і Славутинський був задоволений таким зятем: «копитал» він таки має, ще молодий, може, і краще що вигадає, а Голосовкери Левітового коліна, а се ж честь.
Славутинський був гарний із себе: з темно-рудуватим волоссям та бородою, з тонкими рисами блідого обличчя, з гарними карими бистрими очима та завжди привітною ухмілкою. Тільки чомусь праве плече в його було помітно вище од лівого. Деякі прикмети не дуже міцного здоров’я, що позначалося на його обличчю та вигляду, не збавляли йому, проте, енергії, і він був на диво рухливий та моторний, яко старозавітний єврей своїм закону та вірі глибоко відданий, ставився він і до свого рабина з особливими повагою та слухняністю. А зате і рабин поважав його над усіх шполян і часто заходив до його на гостини.
Люди, як щось роблять, на усе розрахунок мають, та не усе вгадують, як Бог зробить. Не зазнала щастя з того шлюбу Шльоміна Сара. За чотири роки народилося в неї троє дочок, а чоловік швидко по шлюбі заслаб, змарнів, три роки ходив, як кістяк, а на кінці четвертого вмер, не діждавши третьої дочки, а за хворобою ще й свій ґешефт так заплутав, що майно його мало що більше од боргів стало варте.
Доводилося усе спродати. Сару Соломонівну і дівчиною було видно, що вдасться з неї гарна, огрядна та гладка молодиця, як і її мати, але на ґешефтах свого чоловіка не тямила вона нічого. Дома її, як ведеться се по заможних єврейських родинах, пестували та балували, а до діла не привчали, і за чоловіком за чотири роки, зродивши трьох дочок, вона ледве вправлялася до хатнього лише господарства призвичаїтися.
Старий Славутинський поміг дочці спродатися, з кредиторами за неї сторжитися, та як не викручував, небагато лишилося на прожиття їй з дітьми. Сушив старий собі голову, журився за дочку, та мало міг стати їй до помочі, бо і синів мав, бідкався тільки на її долю усім багатшим своїм покупцям в тій таємній надії, чи котрий з їх не пожаліє та не дасть їй служби на своєму заводі. Бідкався і Нечипоренкові, коли той, їдучи з Києва до свого заводу, заїхав до його.
Несподівано Нечипоренко уважно вислухав та дав пораду:
—	Хай приїде до Києва, компонуватиме з цукром чи ще з чимсь, багато там ваших так живуть.
Недоречною здалася зразу та порада Славутинському: «Такий розумний чоловік, а таке радить. Як з жінки комісіонеркою може бути? Адже ж на ввесь Київ немає і однієї комісіонерки».
Так засмутився своїми сумнівами, що і не помітив, як головою похитав.
Дивиться на його Нечипоренко, очі сміються:
—	Чого ти?
—	Та же вона жінка... баба, — несміливо завважив Славутинський.
—	То що, що жінка? Якщо в тебе вдалася, не бійся — привчиться, а для початку нехай до мене у контору заходе, я їй такі-сякі справи доручатиму... та й пораджу, куди з чим та як звертатися...
Після того, якою чудною не здавалася порада Нечипоренкова, а, коли він до своїх ґешефтів припускав, ще і шлях показувати обіцяв, вагатися не випадало й розгадувати нема чого. Так і рабин сказав, як його на пораду покликано.
Вирядив Славутинський свою Сару до Києва. В переддень, як їй уранці виїздити, закликав рабина на обід. За обідом обоє навчали Сару, як треба комісіонувати, як де поводитися, куди вперше поткнутися. По обіді рабин слово сказав, Сару поблагословив і заспокоїв, що їй у Києві добре поведеться, на його можна повірити, він знає.
Змалечку звикла Сара рабинів поважати, а надто свого шполянського, хоч і молодий він, так же з цадиків, од його пророкування відчула певність та сміливість, не боялася вже з дітьми у чуже місто їхати, хоч і зробиться моторошно, згадає, що він сказав, заспокоїться.
Дав ще батько Сарі листа до якоїсь далекої родички, що наймала на Подолі бідненьке помешкання, а чоловік її на толчку усяким дріб’язком торгував. Сара її зроду і не бачила, а з листом таки до неї поїхала: хоч однаково і за хату, і за харчі платити їй треба, так дітей можна на неї звірити, а бігати по справах багато доведеться.
Вже першого дня, ще і негаразд умостившись на новому житлі, пішла Сара на Хрещатик до кав’ярні Самадені, так їй вдома порадили. Туди усі комісіонери та спекулянти збігаються, то щоб на початку хоч придивитися, як люди знайомляться, як поміж собою розмовляють, як ґешефти робляться, а, може, з ким потрібним і познайомитися.
Несміливо уступила вона до кав’ярні і першої хвилі нічого розглянути не могла, так наче і очі не бачать... Гуло там, мов у вулику, стояв мішаний, нерозбірний гомін, тільки подекуди вихвачувалися виразно окремі слова, чомусь особливо голосно вигукнуті. По залі слався хмарою тютюновий дим, а біля розставлених мармурових столиків сиділи
і стояли, часом переходили до інших та вміщувались між нову кумпа-нію незнайомі людські постаті, але сливе усі євреї. Біля деяких столиків сиділо по двоє, по троє, біля інших цілі товариства. Дехто підкреслено жестикулював, із завзяттям щось голосно доводячи, дехто, прихилившись один до одного, шепотілись, раз у раз на усі боки позиркуючи, чи не підслухає хто.
Тільки постоявши коло дверей хвилин з троє, почала Сара Соло-монівна виразніше бачити і саму залю, і обличчя окремих людей та шукати очима де вільного столика. Зовсім вільного не було жодного, нагледіла тільки один, біля якого сам собі сидів немолодий вже єврей, певно, теж комісіонер, бо його тут видко усі знали, проходячи повз здоровкались, обзивалися часом з ближніх столиків, але зараз він, мабуть, не мав до присутніх чергового діла, а чекав на когось, хто ще мав надійти.
Сара Соломонівна з хвилину вагалася, але ж треба якось заводити знайомства серед тих, з ким має працювати, а сей добродій здався їй поважним, а випадок зручним, і вона сказала:
— Хочу запитатися тут комісіювати...
— Так... — зняв високо брови сусіда. — То вам щось доручене? Маєте пропозицію?
Сара Соломонівна зніяковіла.
—	Ні, я хотіла щось пошукати, — несміливо відповіла.
—	А... — насмішкувато протягнув бесідник і, взявши часопис, немов читати, напіввідвернувся від неї.
Вона аж зашарілася, зрозумівши, що не так почала, та мов прикіпіла до ослонця.
А сусіда недовго читав, за хвилю поклав часописа та, надійшовши до сусіднього столика, нахилився до добродіїв, що там сиділи, і, посміхую-чись, щось їм розказував, показуючи очима на сусідку.
Відчуваючи цілою істотою, що він глузує з неї, Сара Соломонівна похапцем випила свою каву, заплатила за неї і скоріше пішла з кав’ярні.
—	Ні, так не можна, — як не плачучи, докоряла вона собі, — так не можна. Треба наперед щось знайти, зробити якогось ґешефта, тоді хай побачать. Чула себе ображеною, та образа не знеохочувала до роботи, а ще будила у їй завзяття.
Другого дня дуже рано для великого міста, не було ще і сьомої години, Сара Соломонівна прийшла вже до головної контори Нечипоренка, бо і батько, і рабин казали їй, що Нечипоренко встає дуже зрана, а із шостої години вже працює у конторі, перечитує одержані листи, перевіряє рахунки, і найкраще прийти до його, поки не буде натовпу, а він матиме час з нею побалакати.
Її зразу впущено до почекальні, там не було ще нікого, але Нечипо-ренко вже сидів у кабінеті з головним бухгалтером. Двері до кабінету були зачинені, і Сара Соломонівна стала саме насупроти їх в надії, що як вони відчинятимуться, він може її побачить.
Розмова з бухгалтером щось задлялася, до почекальні почали надходити ще люди, і між їми Сара Соломонівна впізнала вчорашнього знайомця з кав’ярні, що тут виглядав зовсім не так самовпевнено, як вчора, не міг всидіти на однім місці, часто схоплювався та пересідав, а переходячи шкутильгав, силкуючися ступати навшпинячки. Сарі Со-ломонівні було неприємно з їм тут стрінутися, вона все одверталася так, щоб він не бачив її обличчя, але свого місця проти дверей не кидала.
Нарешті, так як за годину, писар, односячи якісь папери з контори до кабінету, розчинив двері. Саме в ту хвилю Нечипоренко звів очі та глянув перед себе і побачив Сару Соломонівну. Певно, він вже притомився та схотів трохи відпочити.
—	А покличте оту молодицю, що стоїть отам проти дверей, — сказав він писареві, і, коли схвильована до останнього, захватавшись, заходила Сара Соломонівна до кабінету, вона, мов крізь сон почула, як Нечипоренко казав бухгалтерові:
—	Знаєте, хто се до нас приїхав? Се ж дочка Шльоми Славутинського.
—	Здрастуйте, — звернувся він до неї. У Шполі він сливе на усіх євреїв казав «ти», але у Києві і з дрібнішими комісіонерами розмовляв на «ви». «Ось що, — додав він бухгалтерові, — дочці Славутинського треба дати щось заробити, пошукайте там в себе, що б їй доручити».
—	Ну що ж, — спитав бухгалтер, — вагонів з п’ять цукру?
—	Е, ні, вона переїздить до Києва, то їй не поможе, їй треба збиратися на нове хазяйство. Дайте їй доручення днів на десять продати двісті тисяч пудів... Ціни тепер непогані...
Нечипоренко лукаво усміхнувся, дивлячись, яке враження справляє його наказ на бухгалтера і на Сару Соломонівну, уявляв собі, що кожен з їх з того приводу метикує, а сам думав: «Ціни тепер добрі, довго такі не втримаються, але ще днів з десять можна і не хапатися з продажем, можуть ще трохи і підскочити, отже спробуємо, чи вона спритна, чи зуміє за той час продати, а як продасть та заробить, нового доброго та відданого комісіонера матимемо».
Сара Соломонівна аж охолола. Двісті тисяч пудів! Це ж оказія, се таке, що вона і уявити не може, яка то гора цукру. І се таки надзвичайне щастя на початку продати аж двісті тисяч. Та де вона на їх покупців назбирає?
А в бухгалтера аж брови вгору знялися, ніяк не отямиться, чи і справді доручення писати, чи, може, хазяїн жартує...
—	Напишіть же їй обсіон* на десять днів, — знову наказав Нечипо-ренко. Аж тепер Сара Соломонівна схаменулася, заходилася дякувати.
—	Глядіть же. Для першого разу не осраміться, розпитуйтеся скрізь та гаразд. Дуже хапатися не треба, ціна може ще копійок на п’ять скочити, але скоро і посунеться, за тиждень продати треба, — навчав Не-чипоренко. — Перед тижнем як не продасте, заходьте.
Бухгалтер ще раз здивовано глянув на хазяїна і почав писати. Коли з папірцем у руках Сара Соломонівна вихопилася з кабінету, назустріч їй кинувся учорашній знайомий з кав’ярні.
—	Ну, що ви маєте?
—	Ось, обсіон, — показала Сара Соломонівна, не можучи через хвилювання розказувати.
—	На двісті тисяч?!.. Та ще обсіон! Та в Нечипоренка обсіонів не дають!! — не можучи стримати подиву, аж скрикнув незнайомець. — Ми з вами вчора бачилися, так дуже приємно познайомитися. Я — Арон Нусимович Ципляковський... Що я вам скажу, — хапався він, — ви же тут не знаєте, як та де що продавати, візьміть мене у кумпанію до ваших ґешефтів наповсігда, я працюю тут з комісією довго, то мене усі знають.
Сарі Соломонівні було шкода дуже одразу поступитися частиною свого щастя, але вона таки не знала, куди податися з такою силою цукру і, подумавши, вона погодилася.
—	Добре, але навзамін ви припустите мене до ваших ґешефтів і мусіте мене скрізь рекомендувати, де маєте кумерцію.
Ципляковський вдав, наче дуже вагається, а погодився, мов щось дуже велике з самопожертвою од себе одрива: «Нехай. Ну, нехай...»
Нові кумпаньйони пішли до кав’ярні кінчати умову, а зразу ж не обійшлося в їх без непорозумінь. Арон Нусимович не хотів, щоб Сара Соломонівна справді знайшла покупця на кращу ціну. На його думку, ліпше було б скомпрометувати її і перед покупцями, і перед Нечипо-ренком та позбавитися надалі зайвого конкурента. Він намагався, щоб йшла до Нечипоренка з першою, яку даватимуть, ціною, а покупцям підказував не давати доброї ціни, «бо що воно там тямить».
Та Сара Соломонівна те помітила, йти до Нечипоренка з першою ціною не схотіла, а почала шепотітися з іншими комісіонерами і нарешті рішуче сказала:
—	Ми з вами, пане Ципляківський, таки можемо спільно працювати, але ви мусіте працювати чесно і... звиняйте, не шахрувати з покупцями...
Арон Нусимович хотів забити її нахабством, вдав, що розсердився, глузував з неї, кричав, та нічого не помоглося, Сара Соломонівна як одрубала:
—	Як собі знаєте, я можу собі знайти і інші кумпаньйони...
Мусів Ципляківський скоритися, «змінити тактике» і тим тільки сам прислужився утворенню доброї комерційної слави «вражої баби». Ціни тим часом підвищили, і в кінці тижня Сара Соломонівна принесла Нечипоренкові «пропозиціє» на п’ять копійок дорожче од призначеної ним ціни.
Той її похвалив, умову підписав, а ще і додав:
—	Можете і надалі заходити.
З того почалося «щастя» Сари Соломонівни. Вона швидко зрозуміла комісіонерське діло, виконувала доручення справно і старанно, її впізнали і заводчики, і купці, і директори банків, і незабаром вона змогла на-няти собі помешкання на чотири кімнати. Купила десь досить ще свіжі меблі, собі справила попереду плюшеве пальто, а згодом і каракулевий сак, а як дочки попідростали, віддала їх до гімназії.
Як не розумілася Сара Соломонівна на своєму ґешефті, а таки як траплялася складніша справа, не покладалася на себе, а завжди писала шполянському рабинові, докладаючи до листа двадцять п’ять карбованців, та прохала його і помолитися, і порадити, чи братися за те діло, чи буде з його толок. Завіряла, що не може пригадати такого випадку, щоб він помилився, і за його порадою бралася до діла рішучіше, допоминалася завзятіше, які б не траплялися труднощі.
Роки йшли, старші дочки покінчали гімназію та університета у Парижі. Старша була лікарка, менша — юристка, за кордоном і заміж повиходили, тільки найменша дочка у неї вдалася негарна та низькоока* — не йшла заміж, не була й спритна: не скінчила гімназії, вивчилася тільки на зубного лікаря та жила коло матері. Сара Соломонівна справила зубний кабінет, та ся дочка нещасливою народилася: недобачаючи, нахилилася, як перечищала інструмент, близько до спиртівки, зайнялася одежа, Сари Соломонівни на лихо вдома не було, рятувати не було кому, — згоріла... Повернувшися ввечері додому, знайшла її Сара Соломонівна мертвою, спеченою. Як громом її це нещастя прибило, трохи сама не вмерла, побачивши; не згадає і досі, чи встояла на ногах, чи впала, чи кричала, чи тихо плакала, чи покликала людей, чи вони самі збіглися... Цілий місяць нікуди з дому не виходила, а як почала виходити, хоч і набивалися покупці, не схотіла кабінет продати, залишила його собі як був прибраним, замкнула кімнату, тільки сама туди іноді заходила дочку згадувати та поплакати, не схотіла і помешкання перемінити. «Тяжче мені буде, — казала, — на новому місці». До старших дочок з Києва теж не поїхала, щоб їм на шию сідати, бо, мови не знаючи, не змогла б на чужині на себе сама заробляти. Ще мов дужче в комісіонерську робо
* Низькоокий — короткозорий.
ту вдалася та тільки через те, що вдома жаль та журба пекли. Дедалі усе пізніше поверталася додому, не варила вдома нічого, хіба на свята, а з ранку до вечора, коли і не треба було по справах їздити, пересиджувала по кафе... Так аж до революції прожила. З матеріяльного боку заробітки до революції добрі були. Зароблялося ще потроху на початку революції, поки большевики Києва на стало не захопили, то прийдуть, то проженуть їх, хоч і моторошно, бо неспокій: постріли чути, червоно-армійці по вулиці швендяють, по помешканнях вдираються, грабують, та Сару Соломонівну те менше чіпало, бо вона не справжня буржуйка і єврейка. А таких тоді ще не займали. Ґешефти хоч, поки большевики сидять, було і підупадали, та напочатку ще деякі траплялися, а було, як зійдуть большевики, то комерція ще дужче заворушиться, кожен мов хапається швидше зробити те, що надумався.
Та Бог знає, що вже тоді і серед самих євреїв почалося коїтися. До синагоги хоч не ходи, яке там моління. Наб’ються до синагоги молоді, що їм Бога і не треба, кричать, споряться, промови вигукують, рабина, поважних людей зневажають... До того дійшло, що рабинам, яких тоді багато з малих містечок до Києва повтікало, ні жити, ні помолитися нема де. Свого шполянського рабина з жінкою Сара Соло-монівна до себе жити попрохала, бідкалася, правда, впісля: «вони мені вошей натрусили», та не докоряла і не судила. «Що ж, вони святі люди, їм ніколи за тим глядіти», — казала, щоб таки рабина й рабиншу виправдати.
Надходило велике єврейське свято, попрохав рабин Сару Соломонівну, щоб на свято пустила до себе ще трьох містечкових рабинів молитися, бо до синагоги прямо не можна йти. Зраділа вона, скрізь хвалиться, яка їй велика честь:
—	Я тепер свята, така свята, в мене у хаті аж чотири рабини на сіх святках моляться.
Ще тоді дехто з большевиків сміялися. Не вірили, щоб по-больше-вицьки могло статися. Один багатий єврей, було, каже: «Як так, як досі ведеться, що нас десять тисячів на їх десять мілліонах сидять, то нам справді дуже добре, та й їм таки не зле, а як так, як вони хотять зробити, щоб на нас десять тисячів їх десять мільйонів посадити, то і їм, і нам дуже зле буде».
А як захопили большевики Київ остаточно, і вже не було кому їх вигонити, знищили вони всю комерцію. Скрутно прийшлося тоді Сарі Соломонівні, хіба вряди-годи набіжить і то не путній ґешефт, а спекуляція, і все проти закону. І боязко її робити, і неприродна до того Сара Соломонівна, а треба, бо пропадеш.
—	Таке робиться, — казала вона тим, на кого звірялася. — Треба лопнути, але треба держатися.
Нагодився тоді один зубний лікар, в якого большевики кабінета забрали, а нового купити і нема де, та й грошей Бог дасть, почав набиватися, щоб Сара Соломонівна йому доччин кабінет наймала і за добрі гроші... Не хотілося їй, тяжко не хотілося, звикла вона на той кабінет як на святощі, як на пам’ятку про дочку дивитися, та мусіла, [бо] на ті гроші часто тільки і жити доводилося.
Тоді багаті євреї здебільшого за кордон повтікали, зате набилося в Київ сила нових, з містечок, од ворохобні рятуючися. Так виглядало, ніби у Києві самі тільки євреї й живуть. Кленуть вони українців, кленуть і Росію, і багато з їх тоді до большевиків горнеться, надто молодші, кажуть: «Одні большевики гаразд національне питання розв’язали». Арон Нуси-мович і той за большевиків тягне: «Заждіть, — каже, — наша сила буде, ніхто не насміє нас зневажати, ми їм дамося взнаки». І як таке почне казати, аж казиться. Сара Соломонівна не може того в толок узяти: «Навіщо вона здалася, ота лютість... Вам, Ароне Нусимовичу, — одказує, — добре, що у вас зять комуністам, для комуністах усього більше та на дурничку дають, а я з чого жити мушу? Які тепер ґешефти?»
—	Так чому ж і вам комуністок? не зробитися?
Євреї — народ сторожкий, але і запальний, вони звикли завжди про все із запалом та вголос між собою говорити та змагатися, і за большевиків не зразу привчилися з тим оглядатися. Скипіла Сара Соломонівна:
—	Комуністок)? — визвірилася. — Я хочу чесно хліб їсти. Заробила, так моє, а як моє, так щоб ніякий чорт забирати його в мене не важився, а як дають за те, що ти комуністий, сьогодні схотять — дадуть, завтра не схотять — і те, що дали, заберуть... то хай воно сказиться...
Розмова ся сталася у кав’ярні. Уплутався тут до неї ще один комісіонер Амчіславський:
—	Ви ж знаєте, я завжди за нас обіжався, за нашу нерівність. Скільки я за те агітував. А тепер, що ж я можу тепер казати?.. Дали тобі право, що вільно тобі, чим не надумався, заробляти. Так чого до чужих справ в’язнеш та хочеш людей вчити, що їм у своїй державі робити? А ще погано вчиш, так не битимуть тебе, ні? Побачите, скільки нам через те лиха буде...
Знявся тут такий гармидер, що нічого не розбереш, устряло до розмови багато людей. Стовпилися серед кав’ярні, надто молоді на Амчіс-лавського насідають, хтось комусь межи очі плюнув, ось-ось бійка здійметься, Сара Соломонівна злякалася, втекла, бачить, за нею і Арон Нусимович з натовпу видирається, пальто на себе, йдучи, натяга, ніяк руками у рукава не влучить, котелок на самій потилиці стремить... Добре, що тоді не було ще стільки шпиків, як згодом большевики завели. Якось та розмова благополучно минулася.
Якось, вийшовши з дому, стріла несподівано Сара Соломонівна сина одного з тих заводчиків, у яких вона заробляла, студента год вісімнадцяти. Знала його ще з малих год, бо батько його поважав її, і було, як довше затягнуться балачки про діла, запрохував її у своє посімейство випити кави чи щось попоїсти, а колись, як у Києві збиралося на погром, жінка того заводчика сама закликала Сару Соломонівну погостювати в їх кілька день, поки заспокоється, ще і казала привезти дорогші речі до схову, дала їй окрему кімнату. І перебула в тій родині тоді Сара Соломонівна наче своя.
Сара Соломонівна чула, що родина та виїхала десь за кордон, знала, що старі дуже кохаються у своїх дітях, і тепер не йняла віри своїм очам, щоб се був їхній Вася, бо як же вони покинули його тут на таку біду. Але се був таки, безперечно, він, і Сарі Соломонівні аж боляче було дивитися, що одежа на йому така благенька, а сам він дуже змарнів та зблід.
Мигцем скинувши очима по вулиці, чи не видко де кого небезпечного, вона пошепки спитала: «Чи се ви, Васю? Що ви тут робите? А де тато та мама? Вони ж виїхали...»
І почувши коротку нашвидку відповідь, що батьків захопила у Криму евакуація, що вони мусіли емігрувати, а він випадково тоді одбився од їх і виїхати з їми не міг, а тепер не знає, де вони, а вони не знають, де він, що, лишившися сам, повернувся до Києва та записався до університету, Сара Соломонівна схвилювалася та хитала головою, але те, що вона почула далі, ще дужче її вразило.
—	Де ж ви живете? — спитала вона.
—	А ще ніде, та не знаю, де і житиму.
—	Ну, а ночуєте де?
—	Є такий спорожнілий дім на Липках, туди заходжу в садку ночувати.
Аж руками вдарилася об поли Сара Соломонівна. Клалося вже на осінь, ночі були холодні, ночувати у таку погоду в нетопленій пустці з вилупленими вікнами, та й туди залазити уночі потай з небезпекою нарізатися на червоноармійців чи на злодіїв, аж сльози замружили очі Сарі Соломонівні, як вона те собі уявила і, не розгадуючи, вона рішуче сказала:
—	Так не можна! Ви ж ніжна дитина, Васю, ходім до мене, в мене є вільна кімната, я однаково її нікому не наймаю, ваших батьків я знала добре, я їм дякую, вони робили мені добро...
І намігшись, вона повела хлопця до свого помешкання.
Се був дійсно порятунок, і Вася почав мешкати в Сари Соломонів-ни і, хоч він звичайно або купував собі щось їсти, або ходив до державної столовки, та часто Сара Соломонівна, помітивши, що він голодує,
якщо і сама щось мала, або запрохувала його на страву до себе, або приносила йому чогось попоїсти до його хати.
Так було місяців з двоє, поки Вася не дізнав через перекази, де його батьки, і не вирядився до їх, маючи з великою небезпекою крадькома переходити кордон.
Вже давно, все частіше і частіше прокидалася в Сари Соломонів-ни думка, що і їй треба тікати за кордон до дочок. Не хотілося їх обтяжувати собою, шкода було кидати своє помешкання, де такою страшною смертю погинула її менша дочка, пускати в його чужих людей, їдучи, довелося б і кабінета продати, а се теж було важко, і вона все гонила од себе думки про еміграцію. Та все більше виявлялося, що у Києві нічого пріч великого лиха не діждеш, і несамохіть знов до тієї думки поверталася. А нарешті стався випадок, який остаточно переборов її вагання.
Знайшовся хтось, хто вніс у вуха большевикам за її зубний кабінет, і до неї дійшла чутка, що вони збираються його реквізувати. Злякалася Сара Соломонівна; як заберуть, з чого вона житиме, і кинулася до раби-на за порадою.
Заспокоїв той: «не візьмуть його в тебе, тільки не лякайся...» Відповідь ся надала Сарі Соломонівні рішучості: «Як рабин каже, то вже знає. Не дам я їм кабінета. Хай що хотять роблять».
Спересердя та завзяття вночі й не закуняла і, коли почула тупотню на сходах, а далі і дзвоник до своєї господи, враз схопилася, тремтячи не з ляку, а з гніву, і змаху широко розчинила непроханим гостям двері, ледве стримуючись, щоб не почати споритися, ще поки вони і не виявили, чого прийшли.
А ледве обізвалися про кабінет, Сара Соломонівна зняла лемент та посипала докорами... «Я кричала, я так кричала, уся Кузнечна вулиця чула, як я кричала. Так фігу я їм дам, а не кабінет», — не раз розповідала вона опісля, і рука її несвідомо крутила дулю.
Дивна річ, нічого не знаючи, як саме про що думають комуністи, [до] чого вони прямують, проти чого змагаються, вона інстинктом вгадувала не сказати такого, щоб їх дратувало, та сипала словами, які їм могли б подобатися.
—	Що таке? — гукала вона. — Я не якась там буржуйка! Я бідна, робоча людина ввесь вік заробляла працею. Ну, ви не хочете, щоб я робила ту роботу, що робила раніше, так хіба я противила? Я покинула. Хочу тепер зробитися зубніком, так чому ви забираєте в мене струмент, ви ж не забираєте струменту в столяра, у коваля, яка ж різниця?..
—	Який з вас зубник, як ви самі не працюєте, наймаєте комусь струмент...
—	Що значить не працюю? Ну я ще не вмію, так я хочу вивчитися. І зовсім я не наймаю, я тільки дозволяю моєму родичеві на йому робити. Дочки мої повиходили заміж, одна — лікарка у Франції, друга — юристка у Бельгії, а в мене тут тільки родич, так він мене годує, поки я вивчуся...
—	Я знаю, — кричала вона далі, — се чорносотенники, що ненавидять жидів, вам на мене набріхують, щоб ви забрали останній шматок хліба в бідної жидівки... — і махаючи руками, вона ганяла по хаті та налітала на старшого з тих, що прийшли трусити.
Трусії таки не витримали її нападу і зійшли, нічого не взявши.
—	Харцизяки, сучого сина, комуністи, — лаялася Сара Соломонівна, прибираючи хату після навали. — Мусіш їм чортзна-що плескати!
Сим разом вона ще одмоглася, але ся пригода довела їй остаточно, що тікати треба, і вже з другого дня почала вона клопотати дозвіл поїхати за кордон ніби перевідати дочок та вчитися на зубника. Довелося дати хабаря зятеві Ципляківського за «протекціє», довелося прохати самого старого чорта Арона, щоб згадав колишні товариські ґешефти та підгонив зятя. Одночасно Сара Соломонівна нишком підшукувала покупців на кабінет та на всі свої збудьки, але спродала їх тільки тоді, як дістала дозвіл до рук. Хитрувала весь час, щоб менше людей знало за її заходи, а таки і трусилася ввесь час, щоб не дізнали ті, кому не треба.
Коли ж нарешті усе налагодила, пішла востаннє поклонитися шпо-лянському рабинові, однесла йому останнього гостинця, повернулася від нього сумна у своє спорожніле помешкання пересидіти ще якихось дві години, поки буде час виїздити до поїзда. Не мала ще спокою ні вдома, ні на станції, ані у вагоні, поки не перейшла через кордон, аж там і відітхнула з полегкістю.
Уночі все не могла приспатися. Ліхтарі у вагоні були позавішувані, і слалася сутінь, потяг похитувався і біг кудись серед невідомих країн, у вікна заглядала чорна темрява, і нічого не було видко, тільки часом чувся рев паровозу та перебігали повз вікна скупо освітлені станції. Думки та спогади обгорнули Сару Соломонівну: думки про те, куди та навіщо вона їде, що її чекає; спогади про те, як жила вона колись у Києві, який він гарний, як там працювала, заробляла, виховувала дітей, вешталася поміж людей, завжди мала для чого і знала, навіщо клопотатися, і вважала, що все те потрібно... Сумно робилося Сарі Соло-монівні од тих думок та спогадів, жаль за минулим життям, за тим, що покинула...
Років за два несподівано зустрівся Вася із Сарою Соломонівною у Парижі на вулиці. Вона помітно зістарілася, змарніла, зістарілося, притерлося і вбрання на їй, бідкалася, що ведеться їй у Парижі не так-то добре, але дякувати Богові, казала, що хоч з радянщини вирвалася: «Що там тепер діється! І все гірше та й гірше, голод, страхіття... Ви знаєте, зятя Арона Нусимовича розстріляли, а він же їхній, самого Арона трохи на Сибір не заслали, мусів усе спродати, щоб одкупитися, дуже тепер він бідує... Тепер уже всіх душать, хоч і своїх, абихто під руку попався. Тут мені зле, та дякую Богові, що таки я не там».
