Високоповажний Земляче!
Вибачте, будь ласка, що я прогаяв кілька днів і не зразу відповів. Річ у тім, що мені негаразд було відомо, де саме зараз пробувають деякі з тих видавців, з ким хотів з приводу видання Ваших творів листуватися, через те не міг написати їм, а не написавши їм, не хотілося, не маючи чого повідомити Вас про се, відповідати і Вам. Вчора я мав від їх звістки і сьогодні написав до їх, а разом пишу і до Вас.
Умови Ваші, справді, зовсім невеликі, і я маю надію, що, може, мені пощастить мати поспіх з моєю комісіонерською справою. За місяць часу це питання, певно, докладно з’ясується, і тоді я дам Вам певну звістку: чи так, чи інак.
Щодо Енциклопедії, редагованої Южаковим, вона зветься: Большая Энциклопедия. Словарь общедоступныхъ сведений по всьмъ отраслямъ знанія, переработанный и дополненный для Россіи по последнему изда-нію «Konversations-Lexikon» Мейера подъ ред. С. Н. Южакова, С.-Петер-бургъ, Книгоиздательское Т-во «Просвьщеніе». Невский пр. 50. Издатели: Библіографическій Институтъ /Мейеръ/ в Лейпцигь и Книгоиздатель
ское Т-во «Просвещеніе» въ С.-Петербурге. Що саме про Україну треба задля їх, не можу Вам докладно написати, бо д[обродій] Южаков не казав мені цього, а казав, що про се треба було б обговорити з тим, хто взяв би на себе ту працю. Коли хочте, я можу його розпитати від Вас, але, здається, краще було б, якби Ви запитали самі, посилаючись на мене, що я казав вам, що д. Южаков радий був би мати Вас своїм співробітником. Звуть Южакова Сергей Николаевичъ. Адреса його: С.-Петер-бургъ, Дмитровскій переулокъ, Домъ №, здається, 9 (або, може, 7, тільки, мабуть, 9). Про те, що, може, для праці в Знціклопедії достанеться їхати у П[етербур]г Євг[ен] Харл[ампійович] чув від мене, але я не казав йому се певно, бо не пам’ятаю гаразд, чи казав мені се Южаков, чи ні.
Коли побачу д. Родзянко, того, що посилав до цензури рукописи, він подасть заяву до цензури про те, що не одержує відповіді, а тоді, як навчите, як це робиться, заведе і скаргу. Спасибі Вам за те, що бажаєте мати мій автограф. Не посилаю його зараз, бо негаразд розумію, що треба вважати під назвою рукописа. Бачите, я завше переписую свій твір по кілька разів (3-4 рази). Кожен раз перекреслюю та переробляю дуже багато і, звичайно, як тільки перепишу, тоді те, з чого переписував, палю або викидаю, коли ж відсилаю біловий рукопис, то лишаю в себе тільки список передостанній, та й то тільки, поки не одержу друкованого примірника, а тоді палю і той список. Роблю я це задля того, бо не люблю, як збирається багацько непотрібного паперу. Через сю мою звичку я маю зараз тільки передостанні списки «Самовбивця» та останнього свого твору, що має назву «Старе та Нове», від «Солдацького розруху», «Панів та Людей» і «Per pedes apostolorum» не лишилося аж нічого. Маю, пріч того, вправки з розпочатих та ще не оброблених і недрукованих творів (які, може, не всі і світа побачуть). Через се можу зараз прислати Вам або передостанній список «Самовбивця», або такий самий список «Старе та Нове», тільки список «Ст. та Нове» не зараз, а трохи перегодом, коли воно надрукується. Якщо ж Ви бажали б мати не передостанні списки, а первинні, то вже, на превеликий жаль, не зможу надіслати їх зараз, бо не маю, а надішлю, якщо схочете, аж тоді, коли щось напишу. Отож напишіть, будь ласка, що Вам з того надіслати, те я і надішлю.
Щодо моєї популярної брошури та тієї, що я виправив, вони ще і до цензури не виряджені. Се через те, що я своєї ще не викінчив, а чужу хоч тільки що скінчив виправляти, та поки не передивиться рукопису автор та не згодиться на мої виправки, посилати до цензури не можна, а автора зараз тут немає, бо він студент Московського Університету і зараз у Москві.
Щодо мого останнього оповідання: воно з мійського життя. Дієві особи — ремісники, хазяїни великих майстерень, ракло, жандар, самовільний оборонець уряду з великого панства і інші місцеві люде. Оповідання написане на тему відношення соціалізму свідомого до соціалізму несвідомого і на тему про те, який вплив має на людину, коли з самостійного робітника він робиться наймитом, а також який вплив має пропаганда.
Я прецінь певний, що воно у «Київській] Стар[овині]» не просунеться, але віддав їм, хай запитаються, щоб не докоряли.
Будь ласка, напишіть ще мені ось що: чи Вам однаково, якби Ваші твори (запевно, як то дозволить цензура) Ваші видавці надрукували попереду у «Київській Старовині», а тоді окремими відбитками? Чи не маєте чого проти сього.
Будь ласка, низенько вклоніться дружині Вашій.
Низенько вклоняюся Вам.
З найбільшими щирістю та поваженням В. Леонтович.
1900 р. Февр. 29