В. ВИННИЧЕНКО: «ПО-СВІЙ».
Коли з’являється твір письменника такого талану, як Винниченко, критика має змогу звернути всю увагу на безсторонній розгляд його, має змогу робити і негативні уваги, не боячись недохвалити автора. Такий автор рекомендації не потребує і самі читачі наперед знають, що матимуть діло з поважним твором. Для критика Винниченкових творів немає небезпечності збочити з шляху тверезого огляду і через ліричний захват. Винниченко не належить до письменників, які прихиляють до себе чарами краси того, про що вони пишуть. Те, що є чарівного в житті, не складає головного змісту творчости нашого автора.
Натураліст із загостреним скептицизмом до життя і людей, Винниченко, не зважаючи на властиву йому пристрасність, звертається більше до розуму, ніж до почуття читачів. Се так, хоч Винниченкові і не можна признати особливо строгої, безсторонньої та систематичної логіки. Ідеї, які він хоче уґрунтувати, з погляду такої логіки часто невірні, в кожнім разі здебільшого парадоксальні. Пристрасть не дає йому бути безстороннім; сам палко захоплюючись своїми ідеями, він часто допроваджує їх до крайніх висновків, до парадоксів, які підлягають великим обмеженням. Складаючи свої погляди в огні пристрасті, він сам не помічає часто, що вони суперечні між собою, і не складаються в єдину систему, а побивають одне одного, що соціялізм його перемішаний з анархізмом, що імморалізм живе в йому поруч з пристрасним моралізмом і що часом він ненавидить почуттям те, що обороняє розумом, одне слово, що в його, так мовити, є правиця і лівиця, які не відають одна про одну, що робить інша.
Але великою заслугою Винниченка є здібність здіймати нові питання, знаходити в з’явищах, що в усіх перед очима, нові неосвітлені та неспостережені боки, і в основі кожного його парадоксу завжди знайдемо якусь нову правду, на яку громадянство досі не звертало уваги. Можна навіть думати, що парадоксальність Винниченкових поглядів є, з одного боку, наслідком роздражнення на громадську байдужість до того, що сильно вражає автора, з другого ж — саме вона допомагає йому гострим враженням нахиляти увагу громадянства до своїх думок, бо громадянство, а надто в наші часи, коли воно живе гострими почуттями боротьби чи розчарування у ній, дужче прислухається до голосу сильного почуття, ніж до холодних доказів. Щодо белетристичної техніки, то треба думати, що парадоксальність настрою і думок Винниченка і примушують його спинятися на обробленню типів не зовсім нормальних, з деякою домішкою неврівноважености, а часом і психопатизму. Його герої здебільшого не є людьми цілком психічно нормальними, і в цьому, на мій погляд, виявляється його художницьке чуття. Парадокс не має ґрунту серед зрівноваженого життя та зрівноважених людей, і художницьке чуття Винниченка примушує його для втілення його парадоксів шукати неврівноважених людей. Але те ж таки художницьке чуття великого талану робить те, що сі його не зовсім нормальні герої є тим часом цілком життєві, що типи його живі і ніхто не зможе закинути, щоб вони були вигадані.
Новий роман Винниченка «По-Свій» не є викінченим твором; в кінці книжки додано примітку, що «продовження і розвиток ідей сього роману знайдуть читачі в романі «Божки», який ще друкується». Через те ми не маємо змоги зробити повного і закінченого огляду роману «По-Свій», особливо щодо його конструкції; не можемо сказати, чи немає в йому зайвих дійових осіб і частин, які не мають відношення до теми і плану твору, — а се треба було б завважити, якби роман «По-Свій» складав викінчену цілість.
Тим часом у йому є осередкове питання, ґрунтовна ідея дуже поважні і дуже цікаві з громадського погляду. Вони виявляються в тій більшій частині роману, де головною особою є Вадим Стельмашенко, разом і головний герой цілого роману. У романі «Божки» автор, певно, ще ясніше виявить своє відношення до того питання, але і тепер воно вже закреслено досить яскраво і виразно і, якби не знати, що правиця і лівиця нашого автора часом не приходять до згоди, можна б вже і тепер вгадувати дальший розвиток його думок.
Моральні питання (не у вузькому тільки, а і в ширшому значенні сього слова) завжди дуже цікавили Винниченка, і він часто звертається до них. Сим разом вони знов є головною темою його роману. Вадим Стельмашенко, син скаліченого фабрикою робітника і разом близький родич сім’ї фабриканта, життя якої є справжньою кримінальною хронікою, трохи не свідок страшних злочинств і безмежної розпусти цієї сім’ї, політичний засланець, що розійшовся з товаришами заслання через несправедливе, на його думку, відношення їх до його і пережив довгий час один одним в сибірських пущах, відчужений від людей, навіть не розмовляючи ні з ким.
Людина, що перебула все те, мала досить причин дійти до скрай-ньої знервованости, до останнього зневір’я в людях, в життя, в людській совісті. І от на ґрунті цього настрою та почуття образи засновує Стельмашенко світогляд цілковитої байдужости до людей, до громади, до громадських справ. Він присилував себе переконатися в тих думках і почуватися байдужим до усіх, до усякого лиха людського, до всякої кривди і, почавши писати, виступає в літературі речником імморалізму. Він проголошує своїм принципом «нічого непочування», бо йому «так краще», завіряє, що він байдужий до всього — і «до жіночої краси», і до страждань людських, що йому «абсолютно нічого» було бачити, як голодна жінка кинулась під поїзд з дитиною і їй «одрізало ногу» і т. д. Та коли він побачив своїх нещасних, скалічених, зубожілих і зневажених багатими родичами батьків, почуття прокидається в ньому з несподіваною силою, і не тільки до батьків, а до усіх людей; байдужість до людського лиха і кривди ламаються, і в той-таки вечір він, щоб оборонити зовсім йому чужу жінку, встряє в небезпечну для своїх батьків спірку.
Таким чином на житті Стельмашенка, що проголошує байдужість до всього і разом імморалізм, Винниченко яскраво показує, що така «байдужість до всього» є хворобливою і неприродною. Ся, безперечно, правдива думка переведена в образах дуже яскраво і талановито. Майстерно і з великою чулістю малює автор настрій людини, що під вагою життєвого тягаря дійшла до стану байдужосте, так само як психологію визволення від тієї байдужості. Як і в кожному талановитому творі, читачі знайдуть в романі «По-Свій» багато спостережень як психологічних (напр., вплив родинних зв’язків на силу почуття навіть в людині, що зрікається того впливу), так і в обсягу психіатрії, спостережень, які, хоч і не стосуються просто до теми, та дуже цікаві і цінні.
Та коли Винниченко хоче довести, що імморалізм можливий тільки в людині, що увільнилася від якого-будь почуття, він не стримується на площі безсторонньої логіки.
Винниченко малює іммораліста-Стельмашенка (поки він таким був) як людину, що не має ніякого почуття не тільки до добра і зла, а і до жіночої краси, і до якої-будь людської справи, — коли він про щось говорить, то не через те, що тим цікавиться, а так, бо про се розмовляють. («Мені все одно, — каже Стельмашенко, — як хто думає й почуває... мені нема ніякої потреби. Я просто так, через те, що забалакали»... — сцена у Микульських.) Сю ілюстрацію свого погляду силкується Винниченко уґрунтувати теоретично словами Стельмашенка, який доводить, що тільки така людина може бути імморалістом і зовсім не звертає уваги на той чи інший напрямок і характер почувань в людини. Ніцше, між іншим каже Стельмашенко, не є імморалістом, бо він зовсім не байдужий до людських справ, пристрасно любить і ненавидить, а тільки вимоги його до людської поведінки інші, ніж у більшості, у загалу...
В такій постановці ця ідея Винниченка буде вже парадоксом.
Безперечно, імморалізм можливий і на ґрунті цілковитих байдужосте та «нічого непочування» (хоч і сам автор доводить, що се з’явище хворобливе, неприродне і тому, певно, рідко трапляється), але се не визначає, щоб він був можливий тільки на сьому ґрунті. Присутність в людині почуття (якого б не було) ще не забезпечує її від імморалізму. Ґрунтом моралі можуть бути не всі, а тільки певного роду почуття (не кажу певні почуття, бо системи моралі можуть бути різні), а саме ті, які мають на оці добро людське, правду та справедливість людських відношень. Людина може бути якнайбільше захоплена почуттями іншого роду, напр., естетичними, або почуттями особистої або класової симпатії, та коли людина захоплена тільки сими почуттями або коли ті почуття переважають в їй ті, які є ґрунтом моралі, вона легко робиться імморалістом. Є навіть такі почуття (антисоціяльні), які при певнім загостренню необхідно витворюють в людях імморалістичний настрій, а через його і світогляд.
Такий імморалізм, на жаль, трапляється в людях значно частіше, а сам він для громадянства багато небезпечніший, ніж імморалізм, заснований на «нічого непочуванню». Останній є хворобливе явище, здебільшого часове, і часто зникає без сліду або і перетворюється в пристрасний моралізм. Перший, коли ґрунтується на естетичних чи класових симпатіях, вже упертіший і небезпечніший, коли ж ґрунтується на антисоціяльних почуттях, вічно загрожуватиме громадянству. Те, що Винниченко не спостеріг можливости такого походження і вдачі імморалізму, мабуть, є причиною м’якого відношення до його Винниченка.
З другого боку, треба признати, що, дякуючи своїй пристрасній вдачі, і сам Винниченко часом підлягає імморалістичним настроям під впливом своїх естетичних (його відношення до Андрія в «Красі і Силі» або до Антона в «Щаблях життя») або класових (відношення до Андрія в «Голоті») симпатій. На щастя, сі імморалістичні хитання автора значно переживаються в його творах пристрасним покликом до правди і моралі, які надають стільки сили і краси його творам.
