Високоповажний і дорогий Михайле Михайловичу!
Вчора був в мене Євген Харлампович. Од його почув я, що Ви вже повернулися з Капрі і, дякувати Богові, почуваєте себе тепер добре.
Дуже зрадів я цій звістці і щиро вітаю Вас з добрим здоров’ям та з поверненням додому. Вибачте, будь ласка, що знов буду турбувати Вас, Будь ласка, вплиньте якось на п. Віхмана, щоби швидше вислав закладну. Дуже мені не хотілося і неприємно робити Вам клопіт, але ж моє становище супроти Вас[иля] Хв[едоровича] робиться зовсім неможливе, а д. Віхман не хоче на те звернути уваги і нічого не робить. Ще перед Вашою подорожжю, а може, зараз, як Ви поїхали, телеграфував я д. Віхману з оплаченою відповіддю про сю справу, — дістав відповідь, що закладну незабаром вишле; чекав-чекав з місяць чи і два закладної, не дістав, — телеграфував тоді вдруге знов оплаченою відповіддю, але сим разом не тільки закладної, а навіть і жодної відповіді не дістав. Вибачте ж, будь ласка, мені, що непокою Вас, я б радніший був, щоб не робити Вам прикрих клопіт, сам приїхати до Чернігова клопотатися в сій справі, але ж, на лихо, не маю зовсім часу і от мушу турбувати Вас, Будь ласка, вибачте за се.
Перекажіть, будь ласка, моє найбільше шановання Вірі Устиновні. Міцно Вас цілую.
Ваш В. Леонтович 1909 р. Августа 19.