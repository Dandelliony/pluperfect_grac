СТАРЕ Й НОВЕ
I
Штепний був чоловік Яків Демидович Чаплій: ходив похнюпившись, носив довгі, кучеряві, значно вже сиві бороду й вуси, волосся вистригав низько, зодягав влітку черкасиновий пінжак, взимку—з доброго чорного сукна свитку, а на вулицю — ягнячий покриваний байбарак. Був Чаплій лубенський міщанин-кравець, і то не з абияких, а з найкращих: заведено, родимий з батька, з діда лубенський цеховий. Не диво ж, що й мав собі добрі заробітки та порядну майстерню, наймав трьох підмайстрів, ще й держав у науці хлопця, якого привчав потроху до майстерства, загадуючи гріти самовари, бігати по крамницях, на базар, туди-сюди, звичайно, куди доведеться. Велося Чаплієві непогано: свій ґрунт, своя хата, на першій містині біля крамниць та базарю; у господі не було недостатків, повсякчас моталася жива копійчина, мався вільний час і одпочити, і посидіти з товариством у шинку, який був чи не поруч Чаплієвого дворища, а робота набігала сама, як риба у ятир: чи зайшов хто до крамниці набрати краму, загадає покликати кравця, — ніхто далеко не бігатиме: ось тут і Яків Демидович; прибіжать, покличуть, — він і не хапається, а іноді ще для хворсу спитає: «А хто там? Зажде» — або почне бідкатися уголос, щоб усякому було чутно: «Ну й життя! І на хвилину не дадуть спокою, одно — сіпають». У хаті в себе Чаплій додержував старого звичаю: жінці не потурав, дітей нагоняв, підмайстрів за непорядок чи під сердиту руку потирював, та й не злегка, — а служити в його, проте, було добре: відпочивок по звичаю, їжа разом з хазяїнами, часом є й чарка горілки, а насамперед, як з предків велося, любив Чаплій відпочити та погуляти, то не всього й догляне.
Отже, хоч і в добрі, а не дурно пережив Чаплій свої п’ятдесят год з гаком, і через те був суворий, не любив марно патякати, а непривітні темні очі часто займалися йому злим полум’ям. Тільки було у кум-панії та за горілкою відм’яка трохи; слухає-слухає, що люди балакають, та одно до чарки простягається; як же обсядуть його далі спогади, назгадується, сердешний, про всякі кривди, які йому коли зчинено, так зробиться йому сумно, аж заплаче часом... Така вже вдача в його була — довго пам’ятав свої кривди. Але властиво доля зрадила Якова Демидовича з того тільки часу, як осівся у Дубнях новий кравець — Кибець.
Взагалі Яків Демидович не бачив рації приятелювати з кравцями, бо порядне товариство легко знайти у Дубнях і не між кравецьким цехом, а город був не так вже великий, щоб часом кравець не перебив кравцеві заробітків. Проте, знаючи свою вартність і мистецтво, не звертав він на кравців й великої уваги — от як сим разом і на Кибця, бо тільки задля цікавости та ненароком пішов глянути, де той осівсь, яка
в його вивіска та який сам з себе. Аж в кінці города уздрів Яків Демидович вивіску: «Вновъ прибившій зъ Кьііову воєнній и партикулярный порт-няжійхь делъ майстеръ Прокопъ Кибець»; «приймає заказа» — було примальовано дрібніше та нижче.
— Мабуть, що з Кьійовуї — не давсь на оману Чаплій. — Любісінько десь у містечку налупилось їх в батька чоловіка десять, то й розлазяться, як руді миші; Їй-Богу так! А якщо і з Києва, то певно цяця! Хіба з Києва сюди путній поїде? То вже свій майстер, родимий, хоч йому і у Москві личило б, повинен вже тут сидіти...
Так гаразд зміркувавши усе, Чаплій, заспокоєний, подався додому. А згодом і познайомився з Кибцем, хоч приятелі не приятелі, а було як обачність велить, де стрінутися, — привітаються: «як ся маєте?» — один в одного спитають та й розійдуться кожен до своєї кумпанії.
Тим часом Прокіп Йосипович Кибець заходився добуватись роботи та завчати до себе лубенське панство. Був він молода, год ЗО, людина, невеликого зросту, чорнявий та дуже проворний. Ото як біжить пішоходом, аж дошки ходором ходять, а головою одно крутить, сюди й туди очима позиркує... шамкий! Обличчя йому кругле, чорні очі трохи витрішкуваті, а як було бадьориться, так для хворсу випина груди та зіпнеться навшпинячки. Кибець — кибець і є! Але найгірше не подобалося поважним людям, от як і Чаплієві, що Кибець занадто вже і на язик гострий, і на штуки меткий, і то чи у кумпанії, чи вибрехатися в заказчика чи й перед начальством, — нацокотить повні вуха... «От бала-ка, балака... наплеще»! — не вхваляв Чаплій, бо й здавна не любив швидких, і недаремно таки й не любив, бо хоча і зараз, не через що, як через довгий Кибців язик, дехто з Чаплієвих заказчиків подавали роботу Киб-цеві, а ще, як трапиться часом в Чаплія в шитві маленька хиба, докоряють йому Кибцем. Чи то ж любо? Отож, як набридне Чаплієві таке слухати, він тільки головою крутне, та так вже виразно, що, мовляв, і лаяти вже Кибця не треба.
Доводилося — докоряли й Кибцеві Чаплієм, так се ж інша річ — такого майстра, як Чаплій, яке й диво, що хвалять! Нема чого Кибцеві й ображатися. Отже він на те не вважа, — як почує за Чаплія добре слово, так йому мов з дивовижі пику й покрюче: стулить таку химерну, ще й зітхне, буцім образився, і віддасть: «Не знаю, адже пан прокурор усе улюбив Чаплія, та, мабуть, ви не бачили прокурорського сертука? Мусить тепер недобачати, а там між полами ззаду така щілина світиться! Не знаю, чи приумів би я таку стулити? Але вже якби приумів, — новий би сертук своїм коштом справив, аби не страмитись!»
Ну, заведено, ніколи не було того, щоб Чаплій або Кибець один одного вихваляли, а проте тяглося ще якось, поки на лихо не втаскало Кибця купить ґрунт поруч із Чаплієвим.
—	Був в мене, — згадував опісля Чаплій, — сусіда як сусіда, чоловік порядний, майстер, мідник. Заведено, без сварки не можна: там чи діти заведуться, чи порося крізь тин продереться, здіймуть бучу жінки, за ними часом й ми один одному батьків нагадаємо, та й потім... Все ж ніякий пан замість сертука у казан не влізе, ані у сертуці буде воду гріти... Та схотілося тому мідникові спродати ґрунт, і приспічило Кибцеві його сторгувати. Заведено, непутяща людина; чого заманеться, не обмислить, чи до діла — йому хоч згинь, а давай!
Ще й діла не було, тільки перемовлятися почали, а вже Чаплій, навмисне зустрівши Кибця, прохав його:
—	От бо, Прокопе Йосиповичу, не купуйте сього ґрунта! Христом-Богом просю вас: не купуйте! Нічого ще я в вас не прохав, послухайте сим разом, бо не буде ні вам добра, ні мені.
Але де б таки Кибець послухав... Ще розсердився! Трохи Чаплія в очі не вилаяв, а поза очима таки і лаявся. Купить же той ґрунт ще гірше йому закортіло: мовляв, Чаплій боїться; мені, виходить, користь буде, — і купив.
І от, як ввірвалося Чаплієві: чи забарився, як до замовника кличуть у крамницю, прийшов, а Кибець вже і мірку здійма, і так тобі гостро дивиться. Вилаяв би вражого сина, та крамарі не велять, то й не можна. А то ще взяв яку моду—з-під воріт Чаплієвих замовників перечеплював.
І на такі штуки пустився: ледве перевізся, усіх панів вибігав, неначе оповістити, де житиме; зайде до пана, ще і вибачення прохає, що турбацію зчинив їхній милости: «я, мовляв, людина маленька, шкода роботу втеряти. Купив я собі халупчину, з останнього стягся. Спасибі, що мене заказами не минали та допомогли. Хто ж, як не ви, нас і на світі держить!» Улестить панів, — вони вже до його з замовленнями і вдруге. А Яків Демидович на се не згоден, підлещуватися не буде, от йому і невигода і запно.
«Просто мов з води йде той Кибець, а мене вже так присадило, так присадило»! — сердито думав нишком Чаплій та нікому не хвалився: гонор забороняв, чує тільки — серце кипить-закипає, і одна йому у голові думка: як би того Кибця приборкати. Дещо таки й вигадав, та ще вагався; думалося, поганий лад кращий за добру сварку. Отже наспів такий случай, що хоч кому терпець увірвався б.
Одного дня Яків Демидович сидів спокійненько за роботою, ось біжить стара його у хату, зрушена якоюсь-то новиною.
—	Якби ти бачив кумедію! Пораюся я собі у дворі, і байдужісінько. Ось несуть з Кибцевого дворища три жиди картузів жидівських три купи, один на оден понастромлювані, цілий ярмарок! Ото проноза! Накрав, либонь, шматочків та й заходився ярмулки тулити.
—	Тьфу! Вражого сина вишкварок! — плюнув Чаплій, — не всоро-мивсь кравецтво паскудити! — І, взявши картуза, подавсь глянути на чудасію, а звідти і до «Неминаю» поглузувати з Кибця.
У Дубнях Кибцева вигадка була новиною, але хоч «Неминаю» товариство дивувалося, а справжнього співчуття Яків Демидович не знайшов.
—	Що ж там такого? Качества у сім, кажуть, немає.
Се вже найдужче розсердило Чаплія, що люди за Кибцем руку тягнуть.
Ще не качество? Де ж се чувано, де ж се видано?! Коли ти кравець, — кравцюй, а ярмулки не ший. Невже ж так кравецький хліб знищився? Ат, гадюка! — несподівано скінчив, притомившись довгою промовою, неговіркий Чаплій і, сердито стукнувши кухлем по столу, звелів вточити собі пива.
—	Там як не хитайте головами, як не прикидайтеся — сердито гадав він, — а я як облуплених вас бачу, що ви нишком хихикаєте та ще й радієте. — І, вихиливши кухля, знов брязнув ним по столу, та знов звелів наточити. — Що ж, цілуйтеся, милуйтеся з вашим Кибцем, а я дамся йому утямки! — подумав він та й подався додому. Проте, ще може б і не зробив він того, що зробив, якби, ідучи повз Кибцеве дворище, не побачив, як звідти йде давній його замовець, прокурор, а препаскудний Кибець, виряджаючи, підтюпцем без шапки підскакує біля його з боку та раз по раз цокотить, вклоняючись:
—	Будьте певні, ваше високородіє, будьте певні! Такого сертука вчистимо! Буде, як найкраща амуніція, одно слово — перший розборі Не сумнівайтесь!..
Діждавшись, поки Кибець оступився, Чаплій наздогнав прокурора і, низько вклонившись, чемно та докірливо обізвавсь:
—	За віщо, ваше високородіє, зміняли мене на Кибця? Чи я ж не догоджав вам? Скілько год шию!..
—	Але погано шиєш і дорого! — відказав ще осміхаючись прокурор, задоволений тим, що виторгував щось в Кибця в шитві.
—	Де ж там дорого, ваше високородіє? Ви полічіть: дешевше далебі неможливо, і так сливе нема заробітку.
—	А чом же Кибець бере дешевше?
—	Кибець мошенник, Кибець вистьоба вам машинкою, Кибець зробить абияк, і шитво його подереться за місяць, — побачите, коли я брешу...
Чаплієві ще кортіло додати, що Кибець злодій, покраде шматочки та нашиє з їх картузів, тільки сього вже ніяк було казати, бо і сам Чаплій зроду не звертав прокуророві окрайків, тільки що йшли вони в його на ганчірки, на цяцьки дітям та на хатній надібок, а не на картузи.
А прокуророві вже обридло слухати, тим найбільше обридло, що й сам він довго вагався, чи гаразд буде одкинутись давнього майстра, але все ж не вподобав слухати докори. З якої речі? Чи відкупив мене Чаплій, абощо? — і зненацька розсердившись, прокурор вигукнув:
— Відчепись, сам ти мошенник! Людей дурно порочиш! Не хочу тобі давати роботу, та й все! Кому схочу, то й даю!
— Спасибі ж вам за таку шану, за довгу службу! — з дражливістю відказав Чаплій і, як стояв, подався у поліцію.
Довгенько попостояв він там, обіпершись на одвірок, поки справник знайшов хіть та вільний час спитати:
— Що тобі, Чаплію?
— За свою обиду, ваше високородіє! Милуйте, жалуйте! Сусіда є в мене, Кибець, не дає у світі жити, усе дворище запаскудив — немає в його помийної ями.
Справник так і покотився з реготу.
— Годі тобі, старий! Не роби клопоту: хіба се первина? Зроду ж, мабуть, ями не було?
— Ні, ваше високородіє! Будь ласка, розсудіть вже по закону. Буде з мене Кибцевими пахощами дихати, — остобісіло!
— Ой стережись, Чаплію! Запанів дуже! Гляди, чи і в тебе є? — обізвався здивований справник.
— В мене, ваше високородіє, є, — я закон поважаю; велить закон, я зробив, — збрехав Чаплій, думаючи, зараз звернувшись додому, зробити яму. — А от Кибцеві вже, просю милості, дайте порядок!
На правду, Чаплієві було байдужісінько, чи є яма. Завжди воно так велося — і до закону, і після закону — обидва господарі виливали помиї на межі попід тином; трохи воно і відносило, та хто б там дослухався, а поросята, яких завжди вигодовували обидві господи, користувалися з того звичаю, збираючи дещо по помиїщах. Але ж так було з мідником, не з Кибцем! І Чаплій, радіючи, що підвіз ворогові штрапа, похопився додому та заходився біля ями.
—	Чи ти з глузду зсунувсь, старий? Що се ти робиш? — здивувалась Чаплі’їха.
—	Цить, як нічого не тямиш! Побачиш, що буде, як треба буде.
—	А щоб там було? Дурниця! — пхекнула жінка.
—	Не жіночого се розуму діло — от що! А помиї, гляди мені, щоб сюди виливала, а то я і за шию повиливаю, — відказав Чаплій, научаючи, та знов взявся до ями; ще і давні помиїща, мов на грядки, поперекопував.
Вранці другого дня на Кибцеве дворище прийшов околодочний робити протокола, і як не просивсь Кибець, як не обіщавсь пошити околодочному, той, хоч і сам жалкував, без Чаплія не міг нічого зарадити. А Чаплій, позакладавши руки за спину, вийшов до себе на рундук з таким поважним виглядом, мов воно його і не обходить, і тільки сердитий осміх, проблискуючи на виду, появляв його задоволення.
—	Бога, бійтеся, Якове Демидовичу! Чим я вам на перешкоді? Ну, я зроблю, коли вам так треба, яму, — даруйте на сей раз! — кланявся Кибець, надійшовши над тин.
Та Чаплій мовчав.
—	Чуєш, старий! Чоловік повиняється, помири бо! — обізвавсь і околодочний. — Чи варто абичим начальство клопотати?
—	Не можу, ваше благородіє! Хай шанується! — уперто відрубав Чаплій, не вважаючи й на те, що зробив неприємність околодочному.
Ніщо було тому робити, — мусів писати протокола.
Зажуривсь Кибець: шкода йому, і не так того штрапа, як того, що тюхтій і дурень Чаплій ним коверзує та опорочив його чесну хату, що трусили її, мов злодійську. Думки про се не давали Кибцеві спокою; не здолав він вже, як попереду, навертати їх цілком на шитво і робив раз у раз такі помилки, що за їх нам’яв би вуха і малому хлопцеві, що вчився у його рукоместву.
З жалю постачив він підмайстрам повнісінькі вуха лайки, таки, з доброго дива, кинув шитво та й пішов сновигати по дворищу. Тупався, так аби-собі, мов шукав, до чого б прискіпатися, коли ось нав’яз йому на очі Чапліїв льох, що заблизько притуливсь попід самісінький його тин. Неприхильно глянув на його Кибець раз, глянув вдруге, та аж вдарив з розгону собі у лоба рукою, — так мов йому вивиднілось, чого досі на бачив.
—	Кришка тобі, Чаплію! — зрадів він. — А хто ж мені заборонить зробити помийницю з твого льоху?! Побачимо, з кого буде дурень? — І заспокоєний, Кибець подався у хату, загадав жінці наготувати добру вечерю та, сівши з роботою до гурту, не вгавав, приставляючи штуки. За хазяїном підбадьорилися і підмайстри, і пішли у майстерні жарти і співи коло гасочки, що до неї всі скупчилися з роботою, як прусаки до світла. Та хоч і дуже кортіло Кибцеві покористуватися з чудової вигадки, але він не хапався з нею, дожидаючи суду: чи не пошиється там Чаплій у дурні, бо, не бувши запеклою людиною, не хотів карати Чаплія надвоє.
Та суд минув. З Кибця присуджено п’ять карбованців штрапу та виправлено підписку, що викопає яму за тиждень. Пильненько виписуючи на підписці «Міщанин Прокіп Кибець», він підвів голову і покірливо та підкреслюючи обізвавсь до судді:
—	Та сієї підписки хоч і не беріть, ваше високородіє; не за тиждень, а сьогодні таки зроблю яму. Вибачте вже тільки, якщо Чаплій не дуже нею зрадіє. Воля ваша, а мені проти його дурнем бути не можна.
Та суддя, що, поспішаючи додому, згортав папери і негаразд прислухався, відповів тільки:
—	Та пишіть бо, пишіть швидше.
— А ну, хлопці, беріть заступи, та копаймо не лінуючись, а ти, жінко, готуй помиї, поновимо яму, та не шкодуй їх, неси помийницю повну! — жваво наказував, повернувшись з суду Кибець.
— Кажи краще, як суд?
— Що там суд! Ну, пять карбованців штрапу!
— Присудили?
— Еге!
Кибчиха вже налагодилась було голосити.
— Годі тобі, давай краще помиї! — порядкував Кибець, своєю байдужістю дивуючи жінку, що хотіла його лаяти.
Підмайстри теж поглядали, дивуючись, і тільки вже коли Кибець появив, де копати, усі вголос сказали «Угу»! Так, так, але ніхто не вигадав попереду, тільки сам Прокіп Йосипович!
Не гаялася вже й Кибчиха, але, як на крилах, притягла здоровенну та повну ущерть помийницю.
Недовго досталося й копати. Небавом один з хлопців почув, як його заступ проскочив у льох.
—	Стережіться, панове! Вже намацав, — гукнув він.
Копачі враз проштирхали решту землі, грудки загуркотіли у яму, і перед очі товариства з’явивсь Чапліїв льох з картоплею, квасилом та іншим запасом, що придбала на рік хазяйновита Чапліїха.
—	Сип, сип! — порядкував Кибець, і хлопці, вхопивши помийницю, шугнули з неї, замахуючися, щоб заляпати у льоху якомога далі.
На Чаплієвому дворищі знявсь лемент. На свою голову Чапліїха запізно вгледіла Кибцеві заходи і аж тоді прибігла рятувати своє невсипуще горювання, коли помиї вже перенівечили усе. Вона аж у поли вдарилася і зразу не мала сили і слова вимовити, — сльози підперли їй голос; вже за хвилю мов вихопились її тремтячі докори та лайки:
—	Бога ви не боїтесь! Що ви мені наробили? Розбишаки, злодії!..
На гук наспів і Чаплій. Його мов хто по голові креснув, як побачив він, що заподіялося. Він аж назад прягнув, очі йому поналивалися та почервоніли, і, лаючись заклятовано, сіпнувся він до тину з кулаками.
—	Бажав єси помийної ями? Маєш! — злісно регочучись дратував з-за тину Кибець. — Хай тебе лісового дідька чорти вдавлять! Бажав єси у мойому дворищі хазяїнувати? Користуйсь!
—	Як ти смієш? Яке право маєш чуже добро псувати та переводити, драпіжнику проклятий!
—	А в тебе яке право, стара халяво, чужі ґрунти підкопувати?
—	Зажди ще лишень, ось я на тебе, катюго, у суд подам, згниєш у острозі!
—	Лізь, лізь у суд! На себе швидче острога знайдеш! Бач, святий-Божий, риється у чужій землі! Може, скарбів шукаєш? Ще й мовчи!
II
Чаплій побіг з скаргою за льоха, Кибець за зламану межу... Обом не подобався рішенець, і обидва завели апеляцію. Тим часом сварка розжеврювалася: Кибцеве порося ускочило до Чаплія у двір, Чаплій перебив йому ногу; «як не можна по коню, то хоч по голоблях», — тішився він, а Кибець завів новий позов. Кибцеве хлоп’я вибило камінцем Чаплієві шибку, Чаплій вдарився скаржитися за ґвалта. Розпочалася в Чаплія з Кибцем тяганина: одно — поліцейські тягали їм повістки, одно — обидва витрушували по судах та брехунцях останні шаги. Підмайстри тим часом лінувалися без догляду, загаювали шитво, перенівечували роботу, а самі хазяїни від повсякчасного непокою невдатні були доглядати діла і у вільну годину, а марнували її по шинках, бідкаючись та гудячи один одного.
Якось саме розійшовсь Яків Демидович Кибця лаяти, почали його люди вмовляти:
—	І що бо там, Якове Демидовичу! Не тягніть спорки, даруйте йому, помиріть, — чого на світі не бува!
—	Не дарую і не помирю, — уперто відрубав Чаплій. — Хай у острозі згниє.
—	Знаєте, суд — така річ, хтозна, чий верх буде: сьогодні ви його, завтра він вас.
—	Отсю здійму, а не покорюсь! — розсердивсь Чаплій, витягаючи з-під свити комір сорочки. — Чуєте, — не покорюсь!
Коли се обзивається один ще молодий парубійко, був такий у Дуб-нях, теж з міщанства, часовий майстер Рахманний, що вчивсь трохи і у гімназії, і майстерству таки справді у Києві, та й каже:
—	Ну, то й загинете і ви, і Прокіп Йосипович! Чи вам краще буде?
Дививсь-дививсь на його Чаплій, аж очі вилупив. Не любив він Рахманного, і давно. Таскало його, каже було, і по гімназіях, і по Київах, де вже воно не віялося, та й вибехкалося таке великорозумне — усіх вчити. А сим разом Рахманний вже просто йому спротивився.
—	Хто се Прокіп Йосипович? — питає в його так суворо, трохи не грима.
—	А хто ж? — відказує Рахманний, ще мов дивується. — Хіба не знаєте? Кибець — Прокіп Йосипович.
—	Він?..
—	Та він же.
—	То спасибі вам, добродію! Прирівняли свиню до коня. Коли Кибець вам Прокіп Йосипович, то краще ви до мене і не балакайте, а коли я вам Яків Демидович, так він вже не Прокіп Йосипович, а Кибець, Кибченя препаскудне, он що!
Пильно поглянув на Чаплія Рахманний, далі мов йому поміж вусами осміх гадючкою перебіг, але так рівно відказує:
—	Шаную і вас, і його. Моя воля — кого хочу, того й шаную. Що мені з того, що ви споритеся?
А тоді обернувся до усіх та й каже:
—	Так, панове, пропащі наші товариші — і Яків Демидович, і Прокіп Йосипович. Та що зробимо! Однаково, не в нас тільки і не самі вони, — ми, ремісники, усі згинемо, переведемся на наймитів. Хто раніше, хто пізніше, а мусимо згинути. Скрізь бо, де виявляється кращий заробіток, набігають люди з великими грішми, заводять великі майстерні, заводи, крамниці, приманюють покупця і тим, що в їх краще робиться, і тим, що в їх дешевше за нас. А наш братчик, ремісник, лишається тоді без роботи, та й мусить іти до них у найми. Ще якби ми схаменулися та з’єдналися вкупі робити, то, може, і змогли б ще змагатись, бо тоді б і ми своє діло широко впорядили. Та се неможливо: самі ми не те вкупі робити, а й простого ладу додержувати не схочемо, а топитимем один одного. А шкода! Бо як надійде та скрута, буде від чого оборонятися — багато з нас сили висмокчуть, то треба б купи держатися. Воно й буде колись, біда навчить коржі їсти, та вип’ємо доти великий ківш лиха і будемо вже не хазяїни, а робітники.
Як же дослухав до краю се Чаплій, аж розсердивсь:
—	Що ви там плещете нісенітницю! Тобто, по-вашому, мені з Киб-цем товаришувати? — а не діжде! Не за вас сказано: «гуртове — чортове!» Ат, ненавиджу базікання! — скінчив він і сердитий подався з шинку.
Але ж розсердився і Кибець, коли ввечері почув про таку розмову:
—	Пророкував би на свою голову, а то людям наврочує! Дарма, по його не буде! Календарі й інші пророки погоду угадують, та все брешуть. Так і він, вражий син! А щоб я з Чаплієм робив укупі? Згляньтесь, панове! З якої речі товаришував би я з дурнем, з якої речі переділявся б я з ним заробітком? Я працюю і вдень і вночі, він — ледар, я — майстер, він — стара швайка нікчемна; я мудрую та крутю головою, як би що б і дешевше узяти, і собі більше витягти, а він що своєю дурною посудиною вигада? Пху на його, — от що Чаплій! Та й наплів же, великорозумник! — скінчив Кибець і, зіп’явшись навшпинячки, вилупив очі та закрутив головою, а нарешті, мабуть щоб краще довести свою думку, цвенькнув через усю хату та засвистів.
Минуло зо два роки. Дедалі обом господарям велося усе гірше. Обидва позастановлювали ґрунти, завинуватилися і так по людях. На тому ж майдані поставив ще майстерню новий кравець, Янкель Гершкович Тарноруцький, і відбив мало не всю роботу і в Чаплія, і в Кибця, а вони
як затяглися у ворожнечі, — одно тягалися по судах та адвокатах. Вже і адвокати, що давніш страх які були чемні до Чаплія і Кибця, самі закли-кували їх до себе, садовили поруч, трактували чаєм, — тепер не давалися на розмову, а як часом, видерши останнього позиченого карбованця, і давали пораду, то так недбало, цідячи крізь зуби, аж слухати було кривдно. За таку пораду в Чаплія аж серце закипало вилаяти, та, боячись лишитися без жадної, він стискував лайку, а тільки з образи не втне було і прохати гаразд, а одно уперто торочить:
—	Будь ласка, зробіть ласку, пане!
Якщо і допоминався він часом свого, так через те тільки, що не всі з лубенських адвокатів були надто сміливі, а очі в Чаплія при розмові з ними жеврілися, як у вовка, невідступно пронизуючи порадника. Кибець, навпаки, не шкодів гонору, прохав знищенно, вклонявся, хлипав і набріхував, бідкаючись на Чаплія, щоб зворушити тим адвокатське серце. Якщо його виганяли, кидався цілувати руки; як же випихали за двері, кілька годин вистоював на вулиці, щоб переняти адвоката, коли той ітиме з двору, з плачем кидався з своїм, сікався цілувати руки, поки, аби відчепитися, не напишуть, чого йому треба.
Зараз-таки після сього йшов він до шинку та розважав себе, лаючи адвокатів:
—	Кляті, прокляті! Льоду в них серед зими не випрохаєш...
За сей час він страшенно знищився, ходив обшарпаний, густо п’яненький; борода, що не відкинув він звичая її голити, та голив зрідка, визирала нечепурно; очі бігали невпокоєно, давні жвавість та хитруватість його перевелися на недоладну хапливість.
В його лишився тільки один підмайстер, — решту він порозраховував по одному, як меншало роботи: остільки він ще глядів свого діла. У Чаплія не було й одного, бо, хоч він і не здумав чи не мав грошей з їми розплатитися, та як Чапліїха надолужувала на харчах, — вони розійшлися самі, ще й побили Чаплієві вікна за те, що не віддав їм заробленого.
Живучи поруч, і Чаплій, і Кибець гаразд знали обидва, що робиться у сусіди, і кожна неприємність одного неначе була втіхою задля другого.
—	Чи ви чули? Чаплій застановив свого Грунта?
—	Чи ви знаєте? В Кибця ні з чим було сьогодні на базар іти; так, не обідавши ввесь день, і виклацали зубами!
—	А в Чаплія, дякувати Богові, вже й підмайстрів чорт-має...
Так оголошували по городу, наче яку радісну новину, Чаплій та Кибець, один з одного глузуючи...
Минуло ще зверх року, і наспів слушний час попереду Чаплієві: ґрунт і хату його запродано за борги. Та дарма що й сам Чаплій давно вже дожидав на такий кінець, він і не запитувавсь визволяться: не робив нічого,
 не шукав роботи і, хоч облишив позови, та через те тільки, що не було чим, та й обридло. Весь день, а то й по кілька днів, никав Чаплій по шинках та ще десь, а додому надходив вряди-годи, аби винайти щось на продаж, попереду з струменту, далі і з господарських речей, з одежі тощо; від сім’ї відбився він зовсім. Жінка аж тремтіла з гніву, дивлячись, як він з упертою мовчанкою оглядає, цінуючи щось, на його думку, придатніше шинкарям. Вона зривалася з місця і з кулаками сікалася, лаючи та докоряючи. їй, справді, доводилося тяжко: чоловік не давав їй тепер на обіхідку нічого; давніш, не заробляючи сама ніколи, вона не вміла ні заробляти, ні знайти заробітку, то й мусіла і сама спродуватись помалу до найпотрібнішого, та крок за кроком пересліджувати, як руйнується її оселя, менші діти нидіють з голоду, більші розбещуються, вештаючись по городу, визволяються крадіжкою... Правда, вона б не дуже журилася тим сама з себе, так же знала, що за се і карають, і не поважають, — і їй робилося прикро за дітей... Надалі вона не зважувалась і думкою закидати, бо щось ніби віщувало їй жебрацтво, — і вона розважала себе, лаючи чоловіка.
Та той мовчав, мов не чув, і зникав з дому.
А проте не можна сказати, щоб Чаплій був байдужий до того, що його чекало. Навпаки, він страждав люто, та мовчки, а не силкувавсь рятуватися через те тільки, що вже втратив надію на рятунок, і воля його захляла.
У сучасній громаді власність надає людям незалежність, незалежність — повагу; се виховує у них якесь замилування до власности, — остільки сильне, що витворює з людей справдешніх рабів свого ґрунта, грошей або якого ще й іншого добра. Правдиво, життя середньої людини є цілковитою послугою сим маленьким фетишам, послугою щирою, аж до забуття первісного їх призначення... і для найменшого господаря зробитися наймитом, — є і велике лихо, і велике знищення... Так само і Чаплієві, дарма що у власній хаті він був вже направду старцем, — думка, що йому, господареві з батьків, з дідів, доведеться іти у найми, здавалася також несвітською, що і не почувалась виразно, а, як у тумані марою, розпливалася перед поглядом зляканого розуму... Та почуття лиха через те не меншало, і він, такий упертий, такий неприступний на знесилля чоловік, ладен був плакати за своїм дворищем, за своїм давнім кублом, де, може, і не все велося гаразд, так зате він був там хазяїном. Се гнітило його навіть дужче, як сама боясть голоду, бо за сім’ю Чаплій вже не дбав, останніх часів вона зробилася йому зовсім чужа, а собі він вже не міг уявити нічого гіршого.
Коли спродано його хату, йому дали ще два тижні строку пережити у ній, поки знайде собі кватирю. Та Чаплій і не думав клопотатись за неї, він жив так, мов нічого не змінилося. Що він почував, нікому не
було видко, навіть жінка не могла видобути з його ні слова, хоч і лаяла і благала, щоб порадився та щось робив. Але того дня, коли відбувся строк, і Чаплій знав, що прийдуть викидати його з хати, він не пішов з дому. Люди, немилосердно прибиті лихом, часом чують якесь задоволення вичерпати його до краплі. Чи не було і в Чаплія потреби цілком перетерпіти руйнування свого житла? Він забився у куток і непорушно сидів там з таким виглядом, що жінка не зважувалася і обізватись до його. Так висидів він з ранку, аж поки в хату не увійшов судовий пристав і з ним поняті. З-за дверей визирало ще кілька цікавих; помалу вони почали просовуватись у хату; дверей ніхто не зачинив, — вони стояли навстіж, і вітер часом вхоплювавсь, мов на те, щоб зробити ще непривітнішою, ще сумнішою зруйновану оселю колишнього господаря.
Пристав почав сваритися, щоб Чаплії зараз же вибиралися. «Устань там! Чого розсілася?» — гукнув він Чапліїсі, що не мала вже сили й голосити, а тихо хлипала, часто втираючи заяложеною хусткою очі і ніс. Жінка підвелася, а діти, вчепившись їй у спідницю, злякано дивилися широко розплющеними очима на цяцькованого пана, що здавався їм страшним та лихим.
Пристав провадив своє, а Чаплій слухав похилившись, з виразом тяжкого болю і все нижче хилив голову. Але ось він підвів чогось очі і нестямно глянув по хаті; сором засліпляв йому їх перед сими цікавими, що так пильно дивляться звідусіль...
Що се? Чи не ввижається йому? Чи й, справді, бачить він — паскудна Кибцева пика шкіриться з-за дверей, радіє його лихові? Чаплій сіпнувся до Кибця і грізно прошепотів йому над саме вухо: «Згинь, вороже!»
Якась сила, справді, потягла Кибця до Чаплієвої хати, коли він побачив, що туди пішов пристав, та не можна сказати, щоб Кибець ішов потішатися лихом свого ворога, навпаки: дарма що він не жалів, — ще, здавалося йому самому, ненавидів Чаплія так само, як і попереду, та вже щось смоктало його коло серця, якесь важке, невиразне ще, але гнітюче почуття: може озивався острах за себе, може прокидалися тихенько ще не вимовлені й самому собі докори сумління? Але ж не глянути в сю мить на Чаплія Кибець не міг, — щось мимоволі штовхало його у Чаплієву хату, як-от часом тягне злочинця подивитися на свій злочин.
Та коли він почув страшний Чапліїв голос, побачив його страшний вигляд, Кибець під впливом свого почуття стулився і, наче пригноблений, зразу поплентавсь додому.
Ill
Крім заможнішої частини Дубнів, на горі, де містилися казенні будівлі, крамниці, панські, крамарські та заможнішого міщанства горниці та оселі, де було і спродане тепер Чаплієве дворище, значна частина городу містилася по узгір’ю, що спускалося уступами до річки, та по кількох ярах, з яких інші починалися у самому городі, а інші обходили поза городом, наче оточували його. Се були правдиві нетрі, де не скрізь можливо було проїхати і однією конячкою, а до багатьох хатин поплелись тільки вузесенькі стежечки, по яких і пішки не легко було доп’ястися; по сих нетрях мешкали найбідніші дубенці, та й тут не скрізь велося однаково, — і між злиднями буває відміна. Ближче до річки та по широких гирлах ярів містилися хоч прості, та більші — у дві, три кімнати — хати; сливе біля кожної з них були садки й огороди, а вузенькі суточки поміж загущавілою садовиною, з-за якої проблискували білі стіни сих хат, під час соняшних днів мали навіть ідилічний вигляд. Найбезталан-ніша голота тулилася вище по ярах, а вже надто на найвищій на усю околицю горі, так званому Замчищу, що виступала до річки наперед усього кряжа, на якому стояли Дубні, та у вузькому, глибокому яру, що починавсь у городі і робив кілька крутих зворотів, обходячи те Замчище з трьох боків. На самому злобку сеї гори справді здіймалися вгору, наче корона, високі вали якогось давнього городища. Тут, між валами, по крутих узгір’ях Замчища, на розкопаних у горі маленьких площинах і у самій глибині яру, у страшній тісноті та бруді, стовпилися обідрані халупки найбіднішого лубенського міщанства. Низом по яру ледве стру-мився смердючий потічок, подекуди розливаючись калюжами; уся гора рябіла попелястими та рудими смугами і плямами від смердючої покиді, що викидали чимбарі*, від попелу, гною та сміття, що ними забивали мешканці весняні та дощові вимоїни.
У сьому яру знайшов собі помешкання і Чаплій. Шити звідси на панство нічого було й думати, та в його вже не було й замовлень; кравців для простого люду й так було багато, привчати до себе нових заказників було ніколи, бо Чаплієві треба було заробити щось на щодня, стати ж до якого кравця за підмайстра — на се він не міг ще пристати: сама думка про се гірко вражала його гонор.
Вишукуючи собі роботу, Чаплій погодився краще узяти на себе найтяжчу працю і став за шеретовочника на парову крупчатню, яку невдовзі поставили у Дубнях два жиди. Робота була дуже важка: дванадцять годин на день вергати п’ятипудові лантухи з зерном, самотужки перено.
сячи і висипаючи їх до коша з високих буртів, якими викладалися вони у шеретовні*, доглядати опріч того з п’ятнадцять машин, мазати їх, пересипати ремені живицею тощо, робити се тиждень вдень, тиждень вночі, а раз на тиждень, коли робітники переставлялися: ті, що робили вдень, ставали на ніч, а ті, що вночі — на день, гинути за сією працею вряд двадцять чотири години, маючи за те аж в кінці тижня спочинку також добу. Та Чаплій був грубезний чоловік і покладався на свої сили, а на крупчатні все ж таки плачено більше, як підмайстрам в кравців. Поки ще в його затримувалися хоч якісь уривки власності, се не так його обходило, бо він, здавалося, втратив був саму вдатність думати про свої грошові справи, але відколи збувся усього, він наче схаменувся і ясніше зрозумів своє становище. Саме те, що не мав вже жодної предківської підпори, що треба було жити з праці, не з власности, так занепокоювало його, що тепер частіше, як коли-небудь, заходжувався він вилічувати щодо копійки свої потреби та свої здобутки, міркуючи, як визволятися з ними. Тим часом, дарма що Чаплій і справді, був досить ще дужий, він даремно покладався на себе. Надсильна праця, ночі без сну, важка курява з млива, якою доводилося дихати, виходили йому боком; руки, що ввесь вік орудували голкою, були заслабі для важких лантухів. Часом, тягаючи їх, він так виморювався та занепадав духом, що, збираючись брати ще який, спинявся перед великим буртом лантухів, охоплений зляканим знесиллям, на лобі йому проступали краплі холодного поту, руки і ноги тремтіли, на мить його кидало в жар, наче по тілі перебігав гарячий подих, робилося млосно, в очах крутилося та миготіло. Під час таких хвиль він почував себе тяжко і неправедно скривдженим, і з глибини душі зринала у ньому нестямна ще злість на крупчатню та її ряд. Після кількох днів такої праці він так знесилювався, що мусів хоч день перепочити й не йти на роботу. А на крупчатні кожна його дньовка чинила заколот, кожному робітникові була там призначена своя робота, і коли хто не приходив несподівано, боялися угайки та поспішалися найняти поденного за яку-будь платню. З поденними не торгувалися і переплачували, але з заробітків того, хто робив дньовку. В додачу його ще й лаяли за турбацію.
Але найтяжче доставалося Чаплієві робити вночі: як не продирав він очі, як не силував себе топтатися, щоб перемогти сон, вії непомітно стулювалися, він із знесилля злягав на лантухи і засипав, поки спорожніла машина не виявляла його недбальства, або прикажчик чи мірошник, виходячи на обхід перевіряти робітників, не будили його. За се знов і лаяли, і писали штрапи, а одного разу вже самі робітники,
що квапилися на всякі вигадки, аби розважити собі нудну ніч, зчинили з Чаплієм справді-таки страшний жарт.
Спостерігши, коли він заснув, вони підчепили його шворкою попід пахви та, перекинувши її через трансмісу, потягли сплячого Чаплія вгору. Він прокинувся, висячи під самим піддашшям, у темряві, бо з єдиного на всю шеретовню ліхтаря за машинами сюди ледве сягала тільки тьмава сутінь, довкола торохкали палишні колеса, шамотіли бігаючи шківи та реміні; з спросоння все се ввижалося ніби якесь привиддя або катівські присади. Тричі з реготом спускали робітники Чаплія трохи не додолу, але, не даючи йому стати, знов здіймали угору, поки нарешті, почувши його страшний зойк, не спинив машини та не прибіг німець-мірошник. Він злякався, чи не зобгало кого машиною, але дізнавшись, у чому річ, і сам заходився глузувати та реготати.
— Нішаво, голубчику, треба знайт, що не моно спайт.
Трохи очунявшись, Чаплій почав був лаяти тих, що зробили йому таку капость, але і вони, й інші робітники тільки сміялися: «Ще з тебе, дядьку, нам могорич належить за хрестбини, бо се ми тебе на мірошника посвятили».
І таки справді, першої ж неділі, помогоричившись гаразд на гуртовий кошт з товариством, Чаплій подарував їм нікчемну вигадку. Усе товариство присягалося, що не займатимуть його так вдруге, а що для початку є таке заведення. Усі вони бідкалися на те саме, як і він, лаяли каторжну крупчатну роботу, і Чаплієві легшало з ними. Тільки самому мірошникові не міг Чаплій ніколи ні забути, ні подарувати того, що той не став йому на оборону, а ще й сам глузував з його.
Маючи потребу у грошах, він уже кілька разів ходив за ними у контору, але хазяїни мали звичай робити розрахунки з робітниками тільки раз на місяць, в кінці, а серед місяця давали гроші неохоче і потроху, затримуючи більшу частину заробленого робітниками в себе, щоб примусити тим їх бути слухнянішими та справнішими; то хоч як благав Чаплій, але кожен раз давано йому тільки відчіпного: полтинника чи карбованця, так що в протязі місяця вибрав він якихось п’ять карбованців, а жити мусів на позичене. Проте він, сподіваючись в кінці одержати решту, мав надію повертати позички, і хоч боявся, що витратить два-три карбованці більш як заробить, та заспокоював себе, що надалі призвичаїться обходитися заробленим, хоч і без лишку.
Та усі свої розлічування Чаплій опирав на певну суму дванадцять, чи з дньовками — десять карбованців, яку сподівався одержати. Того ж, скільки на його записано штрапів, не лічив та й не няв віри, щоб їх з його вивернули; і сам бо він, було коли сердиться, густо сварився на підмайстрів штрапами, то сливе ніколи не вивертав їх.
Але, коли дійшло до сплати, усі його рахунки зійшли нанівець.
—	П’ять карбованців забрав, маєш п’ять дньовок по карбованцю — десять карбованців, ще чотири штрапа по полтиннику за те, що спав, — усіх дванадцять карбованців: лишається твоїх п’ять, — бери! — полічивши, поклав конторщик на стілець п’ятку.
—	Як се по карбованцю дньовка? Але мені не випадає стільки, — сердито спитав Чаплій.
—	То нам байдуже: ми наймали за тебе поденщика, і дешевше не знайшли. Коли се тобі здається дорого, міг би прислати кого на своє місце, а ми через твої лінощі свої гроші викидати не будемо.
—	Коли так, то я вам і сі подарую, забагатійте ними... я не хочу!..
—	Побалакай ще мені — скипів конторщик. — Я тебе вивчу, чортове мурмило!..
—	Бери, нічого не доведеш! — зашепотів ззаду на вухо Чаплієві другий робітник, що дожидався черги.
Зціпивши зуби, Чаплій схопив п’ятку і з прожогу вискочив з контори так, ніби тікав сам від себе, боячись наробити чогось страшного. Усі його розлічування, усі його мрії забезпечити з заробітку себе і сім’ю, розвіялися, коли так несподівано трохи не половина його десь склизла. Чаплія, і так вже роздратованого, се тяжко збентежило. Він почував себе так, ніби в його ґвалтом з-перед очей видерто останню спроможність жити вже небагато, а як-небудь. Додому він прийшов аж увечері і значно п’яний...
Нема чого й розказувати, яка сталася розмова між ним і жінкою; нерви її були також напружені, вдачею вона ніколи не була ні сумирна, ні добра... Знялася лайка; Чапліїха докоряла чоловікові і тим, у чому він був, справді, винен, і тим, у чому не було й крихти його провини, докоряла й за теперішнє й за те, що давно вже минулося і забулося; ані слова, подібного до співчуття, не почув від неї Чаплій, а йому, збентеженому та зажуреному, більш як коли-небудь, було воно потрібне саме тепер. За лайкою сталася бійка скажена, клята... Як сталося нарешті, що вони, побиті, розпатлані, кинули битися й поснули, де трапилося, обидва з почуттям лютости одне до одного, — Чаплій за п’яним туманом не міг пригадати.
Для нього сей день був той, коли він виразно почув ненависть до крупчатні, до її уряду, хазяїнів та заведеного у ній ряду.
Чапліїха того дня теж виразно зрозуміла свою неповагу та ненависть до чоловіка, зрозуміла, оскільки він їй зробився, чи й був, чужий, та прийшла до думки, що їй не можна покластися на його, а треба самій шукати заробітку і на діти, і на себе.
Вона була ледачої та упертої і ненажерливої вдачі людина, любила спокій, цуралась праці і клопоту, та коли примушувала себе до діяльності, то вже не вагалася від сумління ні перед чим. Саме там, де оселилися Чаплії, на очах в Чаплпхи по обідраних хибарках переживали лубенські
гулящі дівчата, деякі одиничками, торгучи собою, деякі — збираючись кумпаніями по три-чотири, під приводом якої старої відьми. Сі спілки збиралися для того, бо, де був гурт дівоцтва, охотніше заходили гуль-тяї, хазяйки боронили дівчат від поліції, годували їх під час безгрішшя, вишукували їм коханців, а за те відбирали собі частину бахурської платні. Розпуст сей відбувався у Дубнях без жадного лікарського догляду, хоч і за відомом поліції, що покривала його, одержуючи з хазяйок умовлені хабарі.
Часто й густо по сих льоховицях траплялися крадіжки, заманювали та зводили на втіху багатим бахурам молоденьких дівчат, і все те здебільшого зникало, наче у гнилій твані... Чапліїсі, придивляючись до сього, вже не раз впадало на думку і собі тим покористуватись, а сієї ночі вона твердо зважилася.
Після сварки Чаплій не балакав з жінкою і похмуро придивлявся до її заходів. Він звик з презирством ставитися до розпусти, знав погляд людський на неї і тяжко вражало його гонор, що у його хаті зводиться таке кипіло. Та до часу він ще мовчав, і тільки, коли за тиждень Чаплїїха перевезла до себе попереду двох дівчат, розлютувався та зняв бучу.
Але жінка запекло віддала:
— Яке тобі діло? Чи ти годуєш мене, чи що? А ні, то й не коверзуй, бо вже ти мені не голова!..
Сей докір, найтяжчий для Чаплія, бо й сам він вважав його правдивим, так присадив його, що, дарма на великий гнів і твердий рішенець розкидати пакосне кипіло, він не мав сили змагатися далі і замовк. Та з сього часу йому спротивилася власна хата. Не вважаючи вже на інше, Чаплієві просто було неспокійно: за стіною щоночі п’яний гук, пискотня; нахабні дівчата раз по раз забігають й до його у хату, здіймають галас, регіт; у голосі, у кожному порусі їх вражала Чаплія втрата сорому; жінка почала теж напиватися, до неї почало вчащати якесь бридке, з завше підв’язаною щокою, ледащо; вони чаркувалися вдвох, дудлили чай, і Чаплій був певний, що то її коханець; хлопці Чаплієві теж розбещувались, гульвісничали, і на попухлих від горілки обличчях їх Чаплій часто бачив синяві та криваві плями.
Щоб не бачити сього, він почав зникати з дому. Праздників на круп-чатні було небагато, а коли і випадав вільний час, Чаплій пересиджував по шинках, у знайомих, або і так марнував його на вулиці, додому ж надходив вже тільки, аби зараз укублитися та заснути.
Тим часом в Чапліїхи сталось якесь непорозуміння з поліціянтом. Щоб докладніше довести їй, як треба шанувати урядників, поліціянт зробив протокол, і у суд зайшло обговорення про удержування Чаплії-хою гулящого дому без дозволу й догляду. Поліціянт ствердив своє обвинувачування так непорушними доказами, що дарма, що деякі свідки
з поштових, управських та й судових паничів-канцеляристів заради самої соромливості запевняли, ніби заходили до Чапліїхи «тільки запалити цигарку», або «виключно задля спочинку», — все ж Чапліїха бачила, що відмогтися їй ніяк.
Її могли засудити на її волю або на штрап, або відсиджувати в острозі не зверх трьох місяців. Не збираючись відкинути свого ґешефту, Чапліїха прямо не могла заплатити штрапа, — сі штрапи могли наспівати день у день: де б набралася вона грошей їх виплачувати та й шкода було перевести корисний ґешефт на збиточний і дати спроможність поліціянтові тішитися її збитками. Вона наважилася краще, коли вже доведеться, відсидіти. Але й се було дуже прикро: діло спиниться, дівчата порозбігаються, паничі забудуть до неї стежку... Все се здіймало у Чапліїхи лютість на той суд, що по якомусь праву, якого Чап-лїіха не хотіла ні зрозуміти, ні визнавати, може зробити їй таку шкоду.
Та не сподіваючись на що добре, вона таки наважилася оборонятись до краю і, коли дійшла до неї черга говорити, виступила наперед, придушуючи гнів. Висока, худа, з помарнілим обличчям немолодої жінки, у значно затяганому панського строю вбранню, що купила його старим в якоїсь пані, з розкуйовдженим чорним з сивизною волоссям, мутно-попелястий колір якого дуже виразно зазначав, що не знати коли воно милося, — Чапліїха стала перед судом наче розсатаніла відьма; темні очі її бігали і блищали, як в загнаного звіра; вона виставила одну ногу вперед і, враз знявши руки, вдарилася кулаками в груди, наче хотіла розшарпати на собі своє вбрання. Голос її дзвенів високо і чудно, так, ніби ураз вона і гримала, і благала суддів.
—	Праведні судді! Просю милості вашої, помилуйте! Чи в вас можуть знятися руки на бідну жінку та на безщасних діток? Ви знаєте, в мене їх п’ятеро! їм треба щось їсти. Що станеться з ними, якщо ви запроторите мене до острогу? Бо штрапу я не плататиму: з чого могла б я платити штрапи?.. Думаєте, наш хліб солодкий? Та ж кожному треба щось їсти і з чогось заробляти... Кажу вам: не губіть діток! Батько в їх п’яниця, сама я тільки виховую... Хто ж їх годуватиме без мене?.. Вже ж не ви, панове судді, хоч ви і багаті, і такі почесні та гарні люди; або скажіть, що ви, — так я піду до острогу спокійно!.. Не потурайте, праведні судді, поліціянтові, не дайте йому радіти з мого удовиного безщастя. Ми не гірші за інших; таких, як ми, самі знаєте, хоч прірву гати. За всіх самим каратися, — се ж нам обида!..
Хто й зна, доки ще вичитувала б Чапліїха, якби старший суддя не звелів їй мовчати.
—	Годі вже! Знаємо гаразд...
—	Що ви знаєте, праведні судді, що ви знаєте? Послухайте мене... Хіба можна не дати виправдатися обвинуваченому?..
Та судді знялися йти на пораду до другої хати. Коли повернувшись, вони вичитали засуд Чапліїсі, в неї наче з-перед очей все зникло: світячи ними, мов свічками, та аж трусячись, вона зняла лемент на увесь судовий зал.
—	Так отакі ви судді, так така ваша правда?! Чхати я хочу на ваш суд! Хіба я гірша за інших? Хіба ви не знаєте, скільки там біля Замчища таких, як я? Хіба ви самі туди не ходили, або дехто й не ходить? Так чого ж ви зраділи, одну нещасну запопавши?..
Поліціянти не дали їй викричатися і потягли з залі, але й з вулиці чути було ще якийсь час уривки її докорів, лайок та прокльонів.
Засуд жінки дуже потішив Чаплія. Сим наче стверджено його погляд на жінчині ґешефти і доводилося, що вони не такі вже корисні. Сім’ї знов доставалося виглядати шматка з його рук, і через те Чаплій почував себе значно сміливіше та знов почав докоряти жінці.
—	Я тобі казав: не заводь чорт-зна чого у моїй хаті, не страми моєї сивої голови! Не на моє вийшло, бісова хвойда!?
Та Чапліїха не мала ніякої хіті коритися.
—	Яка вона твоя хата, старий дурню?! Ти за неї гроші платив? Ти нас годував? Думаєш, може, тепер годуватимеш? Діждемося, як же! Якби на тебе поклалися, — попухли б з голоду... Не бійся, без твоїх злиднів проживемо: що маємо, а що й люди повірять, не тобі, а мені, бо мене знають... Бач, йому страм! Чого тобі страм? Подивіться на його, люди добрі, який чесний! Сказала б я тобі, де вона твоя честь, та вже хай... Але мовчи, бо таки скажу!..
—	Цить! Годі вже! Зараз я твоїх хльорок повикидаю.
—	Ось поткнись, ось запитайся мені!.. Пху на тебе! — і несподівано Чапліїха з мистецькою зручністю плюнула межи очі Чаплієві.
—	Геть сам звідси, вражий сину, не погань мені очей, іди!..
Знялася справдешня баталія, і подолала таки Чапліїха, бо і більші сини й дівчата повстали за нею. Довго лаялися вони, поки Чаплій, утомившись, вхопив шапку і свитку і з прокльонами подавсь з хати, зодягаючись вже надворі.
Проте врешті сталося на його. Коли Чапліїху засаджено, дівчата порозбігалися, коханець її не в’яз на очі. Та Чаплій і тепер не почував себе гаразд. Він звик вже прогулювати значну частину заробітку й не давати на сім’ю сливе нічого; тепер знов доставалося клопотатись про її удержання, про шматок хліба, знов уїдалися турботні думки, чи постачить заробленого, знов треба було не робити дньовок, щиріше працювати. Чаплій знесилювався, знервовувався і роздратовувався, і, як єдина відповідь на всі питання, здіймалося у йому ремство на хазяїнів крупчатні, що дешево платять, на тяжку працю, що не забезпечує найменших потреб.
IV
Між прикажчиками на крупчатні був один високий, гладкий та мордатий жид, Мусій Ісаакович Розенбах. Весь вид йому був розписаний ластовинням, наче сороче яйце. Се була дуже швидка, проворна і нахабна людина. Через се та через те, що у комерції він, справді, був спритний, він рідко зостававсь на крупчатні, а більшість часу посилано його по далеких краях, аж до Вільни, куди лубенська крупчатня запродувала частину своїх виробів, знаходити покупців на борошно і висівки, збирати та правити з винуватців гроші.
Але дарма на комерціяльний талан Розенбаха, хазяїни його не любили і часто потай лютували на нього. Справді, їздячи за дорученнями, він прогайновував забагато, «не на прикащицький писк», і часу, і грошей на свої гулянки по кафешантанах та цирках, а перед хазяїнами мов хизувався ще тим, що робить все недбало, ніби на гулянках; по двору походжав «як на шпацір»*, зачіпав робітниць, заводив теревені з старшими служащими, розказуючи сороміцькі брехеньки, здебільшого хва-стикуючи своїми поспіхами в жіноцтва під час подорожей.
Коли ж хазяїнам обридало дивитись на таке недбальство і котрийсь з їх завважив:
—	Чого ж ви, господин Розенбах, нічого не робите, а тільки шпаці-руєте? — той віддавав завше з цілковитою самоповагою: — Чудне діло! Хіба ви не знаєте моєї вдачі? Я справляю своє діло з наскоку, як орел. Хіба вам мало сього?
—	Нехай собі так, а все-таки не можна за кілька днів праці удержувати жалування через весь рік. Ну, хіба не так?., по правді? — докоряв ще лагідно хазяїн.
Розенбах на те тілько плечима здвигав і опісля скаржився між служащими:
—	Чудні люди: вони наче звикли робити самими волами, вони зовсім-таки легковажать талан.
Такі примхи та недбальство Розенбаха так навірювалися хазяїнам, що часом, хоч він і справді робив їм багато користі своєю спритністю і мистецькими виворотами, вони радніші були б його увільнити, якби не боялися, що Розенбах на помсту порозголошує їх комерціяльні тайни, з яких могли б покористуватися інші крупчатники, або й такі, за які довелося б відповідати перед законом. А нахабний Розенбах, спостерігаючи хазяйські турботи, мов ненароком закидав наздогад часом, що тямить, у чому тут річ та у чому його сила. Певно, се не прихиляло ха
* Шпацір (з нім.) — прогулянка.
зяїнів до Розенбаха та примушувало їх вдержувати його і дарувати те, чого б вони не подарували нікому.
Вже не раз хазяїни, гладкий і спокійний Мордох Борохович і худий та запальний Мендель Абрамович, замикалися у своїй кімнаті на потайну нараду, чи не увільнити Мусія Ісааковича. Ся кімната була друга ззаду конторської, і тут хазяїни вітали і торгувалися із значнішими контрагентами, а також обговорювали усе те, чого не можна було обговорювати прилюдно. Дивний був її вигляд: зимові рами ніколи не виймалися для безпечности від злодіїв, через те дух у ній був тяжко важкий: у хаті стояло усіх три чи чотири старих обдертих ослонця, один невеличкий стіл, на якому і їли, і зводили рахунки, завше застелений улитою та замазаною скатіркою, дві кроваті для спочинку, коли трапиться, хазяїнам, з заяложеними, брудними подушками та постелею, дві старих шафи, один чи два продраних чемоданів. На кроватях завше понаскидано верхнього одягу, богомілля*, книжок, скинутої білизни, на вікнах купою лежать проби пшениці та борошна у брудних, пороблених з дрантя мішечках, цицеле**, теж книги, часом молитовні, ящик з ваксою, щітка для чобіт, недопиток горілки, посохлі скоринки хліба, надібраний ящик з маринованою рибою — решта давнішого і запас для будущого підтримання хазяйських сил.
Як в людини, більше гарячої, терпець швидше уривався в Менделя Абрамовича, і саме він здіймав завше питання про увільнення Розенбаха.
—	Я вже не знаю, Мордох Борухович, за що се ви улюбили етого Розенбаха? Сама паскудна людина, нахабник, гицель! Нащо нам такого держать і доки держать?
—	Ай, Мендель Абрамович, який ви гарячий! З чого вам здумалося, що я улюбив Розенбаха? — запитував спроквола і дипломатично Мордох Борухович, щоб дати час трохи утишитися кумпаньйонові.
—	Ну, як же не улюбили? Кажіть ви мені, що не улюбили! А кому я говорю: увільнимо Розенбаха, а хто каже: не можна?.. Хіба разві не ви? А чому не можна? Етого безшабашника, етого нахабника, що він і шабашу не почитає і нікоторої віри не додержує!
—	Ну і до чого се? Ну, ви не знаєте хіба, скілько таких тепер? Куди тілько можна плюнуть, у такого влучиш. Але чим се стосується до комерції? З ким тоді можна зводить комерцію?..
—	Ви будете його завше обороняти, а тілько ми получимо ще такого, що Розенбах назбірає наші грошики і «фур гезунд, а гіте гешефт»!***
—	Сього нічого не може бути. Ви собі говорите, як не комерсант... я говорю, неначе не комерсант, — поспішає виправити неслушний вираз Мордох Борухович, схаменувшись, що дуже вже уразливо зачіпає кум-паньйона. — Ну кажіть-бо самі, Мендель Абрамович, на вашу бороду і на ваші пейсики! Хіба де у світі є така людина, щоб, якби їй дати сколько завгодно грошей, і щоб вона не зробила з ними гешефту — ай! ай! Ну, якби ми з вами?.. За кожну людину треба знати, скілько вона коштує, скілько їй треба звіряти, щоб воно собі думало, що то гешефт нижчий за його. Ну, а ми не знаємо ціни Розенбаху? А знаємо, то й можемо глядіти, що йому доручати, і не може бути нікоторої шкоди. Кажіть краще, що Розенбах нахабна людина, що воно собі ледащо, і з нами поводиться, як гицель* і грубіянщик, а тільки він «юдіше копеле»** з якого часом робить «гіте гешефти» і все ж таки завше виробить своє жалу-ваннє. Слухайте сюди, Мендель Абрамович! — І Мордох Борухович присовувався ще ближче до Менделя Абрамовича і ще тихше починав шепотіти, хоч і досі говорив не вголос. — Я все так собі думаю: нехай Розенбах іще гірше розбалується, а тим часом нам ще є з його щось. Вже тоді ми його вирядимо — тільки, борони Боже, не розрахуємо. Ви хіба не знаєте, скільки сей капосник нам може нашкодити? Ну за ето ми вже краще тоді присовітуємо кому-небудь узяти його на кращеє жалування, і Розенбах буде задоволений, і нам добре.
Докази Мордоха Боруховича завше мали значний вплив на Менделя Абрамовича; до того за розмовою він трохи заспокоювавсь, і таким чином Розенбах ще досі лишався на крупчатні «до которого часу».
Одного вечора пізньої осені Розенбах, бувши дома, намігся зробити струс робітникам, що виходили з крупчатного двору перед вечірньою зміною. Справді, дехто з робітників підживлялися, виносячи трохи борошна, а найбільше лантухів собі на онучі, у хазяйство, а часом і на продаж сусідам чи у шинок. Щоб забавити ту крадіжку, хазяїни від часу до часу робили несподівано вивірку, трусячи робітників, що виходили з двору, і Розенбах завше охоче брався до того, бо мав тоді привід пожартувати з дівчатами та пошкилити з чоловіків.
Була шоста година темного туманного вечора. На обгородженому парканом крупчатному дворищі блимали ліхтарі, але світло їх ледве проблискувало через густий туман; запинене ним, воно оточувало ліхтарі жовтими з димом колами, наче облямованими чорними торочками. По двору, мов злитому водою, стояли калюжі і калюжки, проблискуючи на світлі, темні аж чорні у затінку; увесь двір вкритий був товстим шаром гною, погубленими хурщиками отрусками сіна, навпіл гнили
ми купами полови і бур’янового насіння, виточеного з зерна. Усе те було змішане людьми і хурами завглибшки по кісточки і визирало, мов якась болотяна твань; чорні кубла диму з димаря і сиві — пару з машини спускалися вниз, застилали двір смородом вугільного чаду і без гуку, без шелесту, ніби якісь химерні нічні прояви з крилами, тріпотіли і билися у стіни крупчатних будівель. Розенбах стояв на воротях, заступаючи дорогу робітникам, що відходили, і наче шукаючи краденого, загравав з бахурською ухмілкою з дівчатами, шкилив з чоловіків, ніби з їх звички усе красти, милуючись сам на свої гострі вигадки, які здавалися йому напрочуд мистецькими, але ображали більшість робітників, що виходили після трусу похмурі й сердиті.
Оглянувши всіх, хто йшов з двору разом, Розенбах помітив, що між ними не було Нечипора Сеня, робітника, на якого давно вже підзорено, що він багацько виносить з крупчатні. Розенбах був певний, Нечипір приховав щось і, почувши про вивірку, десь затаївся, поки вона перейде; не появляючи свого спостереження, пішов він від воріт та походжав по двору назирці, з безневиннішим виглядом заводячи теревені то з тим, то з іншим, а коли нарешті Нечипір, не сподіваючись вже рахуби, вийшов з криївки та пішов з двору, Розенбах навзаводи побіг та перейняв його біля воріт.
Нечипір Сень був шорстка, похмура і дуже дражливої вдачі людина; надто дражливість роз’ятрювалась у ньому на кінці роботи від втоми та від того, що після довгих літ завички нерви його потребували підтримування горілкою, чого не можна було робити у крупчатні через увесь день. Він, справді, приховав два нових лантухи, щоб підкріпитися на їх, ідучи додому. Почувши, що його вистежено, він настовбурчився і розлютувався. Ся злість була почасти проявою первісного природного почуття нацькованого звіра, почасти наслідком нахабства у боротьбі, яке виховує некультурне суспільство, що схиляється перед тим, хто з більшою твердістю та завзятістю напосідає вимагаючи.
—	Пусти! Чого став на дорозі? — суворо приступив він до Мусія, блиснувши з-під лоба сердитими очима.
Його голос, гострий і впевнений, його вигляд сердитий і, здавалося, ображений, багатьох би завірив у його цілковитій безневинности, ще й примусив би соромитися свого підозріння, тільки не Розенбаха. Розенбах, і то не без права, запевне у відносинах, які могли скластися у межах крупчатного двору, вважав себе прикметним психологом та вихвалявсь, що його ніхто не одурить.
—	Не дуже поспішай, бо я хочу тебе припинити! — з нахабним посміхом відказав він, не вступаючись з дороги.
—	Не в’язни! Якого тобі ката треба?
—	Тільки й того, що трошки тебе потрусити, чи не витрушу мішечка або борошна. Бач, як ти набрався і на спину, і на поли, — вказав Розен-
бах на впорошений одяг Нечипора, — то, може, чи не знайдеться у кишені чи у штанях?
—	Геть! Нема в мене нічого! — запекло гукнув Нечипір і простягнув руку, неначе намірився пхнути Розенбаха.
Сердиті гадючки замиготіли Розенбаху в очах, але ще стримуючись для тієї втіхи, якої чекав, він наче лагідно припинив Нечипорову руку.
—	Тривай, голубчику, я бо таки хочу подивитися, чого в тебе ноги попухли?.. — і зненацька вхопивши Нечипора за очкур, Розенбах шваркнув його, очкур увірвався, штани зсунулися, і ноги Нечипорові з’явилися, умотані кожна лантухом.
—	Ач, йолопе! А який пишний мов справді чесний! — глузував Розенбах. — Давай сюди лантухи, та на тобі! — і він злегка, мов на потіху тільки, вдарив двічі Нечипора по потилиці. Він вдарив, справді, не з серця, не на те, щоб прикладом такої кари збавити на крупчатні крадіжку, як те роблять ще часто в нас неосвічені і дикі хазяїни, а таки виключно для якоїсь пихи, щоб потішитися своєю силою, порозкошувати, знищуючи залежну людину. Особливо поміж жидками, що змалку натерпілися зневаги, і поклавши усі сили й весь хист свій на те, щоб, забагатівши, здобути чести, а, проте, чують звідусіль потайне чи виразне до себе згірдливе і вороже відношення, широко розповсюджене се стидке чуття, і через те, може, почасти жидівська зневага й зверхність здаються простій людині гіршими за які-небудь інші.
Нечипор стояв тяжко ображений, і не можна здумати, яка гірка лютість заворушилася у ньому, тільки то була поки що безсила, приборкана, не вдатна вибухнути лютість, бо враз почував він себе цілковито висміяним, знищеним тяжким глумом. Чуючи холод по голих ногах, опалі штани, що, наче в малого хлопця, тягаються долі і плутають ноги, Нечипір вважав се таким соромом, якого ніколи не збудеться. Пригноблений ним, він й лютуючи здолав би тепер хіба плакати або скреготати зубами, та не змагатися. Постоявши хвилину наче у нестямі, вхопив він штани і, похапцем натягаючи їх, вискочив з двору, наче тікав світ за очі, не віддавши Розенбахові. Образа такої міри є завше корінням тяжкої помсти, але не зразу; вага почуття завелика і знесилює самого месника, помста вибухає згодом, хоч через те ще клятіша.
За ворітьми Нечипір трохи не наскочив на Чаплія. Сей спізнився на роботу, бо вже зранку почував себе погано: не відпочив гаразд, був роздратований і дражливий. Вже кілька хвилин вистояв він за ворітьми і бачив усю стичку Нечипора з Розенбахом. Весь гнів, усе обурення на осоружне крупчатне начальство взагалі і на Розенбаха особисто, скільки набралося їх у ньому за весь час, але ще глибше заховувалось, знялися тепер разом. Чаплій почував себе так, ніби образа впала на нього, і, наче
хвилі до берегу під час припливу, насувало на нього непереможне бажання розчавити навісного жида. Досить було, щоб очі Нечипора і Чаплія збіглися тільки мигцем і нестямно, щоб вони вже, хоч не виразно, почули одностайність свого почуття під той час — і Нечипір почув потребу звернутися до Чаплія, а Чаплій ту ж мить покликав його. Вони відійшли осторонь від двору і почали переділятися своїм гнівом, та хвилювання не давало їм говорити; те, що говорили вони, була якась мішанина лайок, що вихоплювалися розшарпаними уривками, та під сей час для обох така необміркована розмова була найчутніша і найзро-зуміліша.
Та вони були такі роздратовані, що самої лайки їм не було б досить; вони умовилися, що Нечипір чатуватиме біля крупчатні і, коли «рудий чорт» піде до Чаплія у шеретовню, украдеться туди і вдвох поповчать.
Після такої умови Чаплій пішов на роботу. Розенбах, що бачив, як він балакав з Нечипором, догадувався, що балакали про нього і, певно, не дуже ласкаво. Се дратувало Розенбаха; як часто буває, він мав чудну примху, щоб залежні від нього любили його навіть тоді, коли він їх кривдив. Він мав добрий привід віддячитися Чаплієві за таку, як казав, невдячність, бо той, справді, спізнився на роботу, і, потураючи собі, Розенбах напався на Чаплія з лайкою, грозячись штрапом.
Ідучи через двір, Чаплій відгризався.
— Пиши, пиши штрапи, подавись! Мало це понаписували? З чого б у вас і жир наростав, якби не писали?
Лаючись на весь двір, вони йшли — Чаплій трохи попереду, Розенбах позаду. На останніх словах Чаплій зайшов у шеретовню, а Розенбах, роздратований відповіддю і нічого не підозріваючи — за ним.
Припавши оком до щілини у паркані, Нечипір бачив усе, і одної хвилі було йому досить, щоб опинитися у дворі і біля шеретовні. Ще на дверях побачив він посатаніле обличчя Чаплія і напружену шию Розенбаха, що взялися вже за руки. Крадькома і тихо, як кішка, прискочив Нечипір у шеретовню, зачинив двері і, вдаривши Розенбаха ззаду по голові, напосів на його. Розенбах зойкнув, але не встиг закричати, а зойку нікому було почути, бо у шеретовні не було більше людей, а за стіною поруч так торохкали вальці, що треба було страшенно кричати, щоб там почули. Нечипір і Чаплій напосіли на Розенбаха і, силкуючись затулити йому рота, нівечили його і тумаками і ногами, куди влучать. Та Розенбах був дуже здоровий; борюкаючись усім тілом, одгризуючись зубами, він таки випручався остільки, щоб крикнути не своїм голосом. Збіглися люди, мірошник і розтягли бійку. Із позбиваними кривавими смугами на виду, обтираючи кров, що капотіла з носа, Розенбах почвалав до контори, і за хвилю Чаплія й Нечипора покликали на розрахунок і вирядили з крупчатні.
Ні хазяїн, ні Розенбах не схотіли заводити скаргу до суду, де довелося б доводити, що почав бійку не сам він, а робітники, а на се не було свідків; через те хазяїни удались просто до справника, а справник, пильнуючи громадського спокою, звелів притягти Чаплія й Сеня перед свої очі у буцегарню. Тут, не розводячи ширшої балачки й не шкодуючи кулаків, він, штучно та грізно лаючись, наклав Нечипорові по зубах і вже приступив з тим самим до Чаплія, що, обідраний, змарнілий, з прикметами злиднів та гультяйства, стояв похмуро перед ним, дожидаючи своєї черги, але враз пізнав у ньому колись поважного майстра й хазяїна... Щось заворушилося в серцю справника, чи то співчуття до лихої людської долі, чи згадки про добре та недорого пошиті колись мундири, чи, скорше, і те й те разом, і руки його не знялися на бійку. З хвилю дививсь він на Чаплія, наче у роздумі, і знов обличчя його зачервонілося і мов набрякло від гніву, і він грізно скрикнув.
— А, ти, сто чортів твоїй матері! Гляди мені, коли вже зробився пройдисвітом! Не б’ю тебе, шануючи в тебе колишнього порядного чоловіка і хазяїна, але стережись: як запопаду ще, то вже вичухраю за всі рази!
V
Тепер Чаплієві треба було знов шукати роботи. Зневірившись на свої сили, він не хотів вже братися до важкої праці, себто доставалося знов кравцювати, тільки годі було й думати за свою швальню, — треба було найматися і вже не до кого, як до Тарноруцького.
З того часу, як вперше посварилися Чаплій і Кибець, багацько змінилося у лубенському життю: через Дубні перейшла залізниця, город значно побільшав, а між іншим з’явилася нова швальня Тарноруцького, тільки не така, які були в Чаплія й Кибця, а велика, мурована, тепла крамниця з вікнами, позастеклюваними не шибками, а товстим склом на всю віконницю; крамарський стіл у ній застланий сірим сукном, а поза ним на поличках понакладувано під саму стелю всякої тканини, — тут і набирай, тут і пошиють. Не видко ні окрайків, ні сміття, ні брудних робітників, не чути лайки, нема важкого духу, який завше був по давніх швальнях, де й спали, і їли, і робили, а вікна не любили відчиняти, щоб не вихолоджувати хати. Усе те поховане у льоху, що тут-таки під крамницею, де, може, ще й неохайніше, так нікому не видко.
Сю дивовижу спорудив Янкель Гершкович, чи то пак Яков Григорович, бо він любив, щоб його так прозивали, Тарноруцький, перевізшись сюди відкілясь з Київщини, коли у Дубні зроблено залізницю. Батько його, старий Гершко, був дуже бідний мішурес* десь у маленько
му містечку, мав він багато тільки дітей і жив у тяжких злиднях; стара Хайка, Янкелева мати, часто почитувала свого Гершка і дурнем і неробом, і багато дехто згоджувалися з нею. Та Гершко мав іншу думку і все виглядав свого щастя... «Ніхто як Бог», — часто зітхав він, бо, справді, без щастя як визволятися з мішурества у маленькому київському містечку, де повно жидів, а жиди з половини мішуреси?
Янкель пам’ятає себе обшарпаним жиденям, що вкупі з такими ж дітьми голоти по цілих днях без діла тинявся по вулицях, задвірках та смітниках маленького брудного містечка. Завше він з товариством були голодні, і не без того, траплялося щось вкрасти, найбільше щось їстівне, а іноді щось і на продаж, однаково на те, щоб утишити голод; траплялося, їх ловили, били або шпурляли навздогін паліччям, груддям, — тоді вони тікали, а згодом віддячувалися: чи влучали у напасників з засідів, чи нівечили їм, укравшись, крам. Се було прикро, але то була війна, а на війні — як на війні! Значно гірше ображало Янкеля, коли його лаяли, зачіпали, обливали помиями і тоді, коли він нікого не займав, а чемно грався з товариством на смітниках, що купами перегнивали на майдані та вулицях їх містечка. А тим часом було і сього часто, хоч і не так, як доводилось чути: «А, щоб ти здохло, паршиве жиденя», або: «Мале, а жидом смердить», — такі бо ласкаві приємносте чув він і не раз на день. Свої — жиди, правда, були привітніші, а все ж таки: «Іди геть, старченя, не каляй мені дитини», — такого, наприклад, Янкель наслухався досить від міських пуриців і їх балабусте, коли впадала йому охота побавитись з їхніми дітьми. Окривджений та голодний прибіжить було Янкель додому, ревно плачучи, і мати, щоб утішити дитину, а почасти щоб і себе потішити, бо, зневірена в чоловікові, усі надії покладала на діти, почне йому розказувати, який він буде розумний, як виросте, як придбає силу грошей і зробиться «а гройсе пуриц»* **. З захватом слухає було Янкель неньчині віщування, забудеться і про голод, ще й осміхнеться: «А я, мамеле, тоді дамсь їм у тямки, я їм помщуся!» Стара ж Хайка, чи спочуваючи тим замірам хлопця, чи радіючи, що заспокоїла його, ще міцніше було пригорне сина до серця. Через злидні недовго зосталося Янкелеві й так гуляти. Десяти год батько віддав вже його у науку до кравця; тяжка доля таких учнів відома: з Янкеля поневірялися, хто здумав, усім він був за попихача і скрізь на власнім досвіді спостерігав, а далі вже з жадобою бажав спостерігати, як люди шанують заможних, гнітять бідних... Бачив се Янкель і дома, і на вулиці, і серед міщанства, і серед панства, навіть у синагозі. Через таке переконання глибоко укублилося йому гостре бажання забагатіти, хоч не скоро, щоб хоч при старости
самому коверзувати людьми та не дати коверзувати собою. Щоб задовольнити його, він вдатен був вчинити і стерпіти все; обов’язків, які б спиняли його, він не знав, уся суспільність здавалася йому ворогом; і через те вважав своїм правом одбивати в ворога, скільки здужа. Він бачив, що в нього зброя кепська до того, та покладавсь на розум, хитрування й лукавство і пильно стежив, чи не схибне хто побіч його, і, коли вісімнадцяти год зробився підмайстром, йому пощастило: він так припав до вподоби хазяїнові, що той цілком звірив на його усю майстерню. З сього часу Янкель почав приховувати собі якусь частку хазяйських здобутків; приховував крадькома, трусячись, а все ж таки все, що придбав, пускав на відсотки. Та гаятися довго він біля сього не схотів — сей зиск здавався йому і небезпечний, і замалий, йому треба було тільки щось зажити, щоб було з чим зачепитись, і, ледве назбиравши триста карбованців, він покинув хазяїна і вдавсь у ґешефти; він брався до усього: торгував лантухами, вапном, деревом, збіжжям, часто не спав уночі, часто мерз у самісінькому пальтечку, трусячись повозчиною по морозу і тридцять, і сорок верстов, аби щось купити дешевше, продати дорожче; знервовано дізнавав і нишпорив скрізь, з чого можна сподіватися хористи. Часом його гроші більшали, часом, здавалося, втратить останнє: тоді він затаював решту, одурював тих, кому був винен, бідкався та божився, що в його нема вже нічого, плакав, випрохувався, покірно приймаючи лайки й докори... Таких хвиль йому, здавалось, обридало виглядати далі, він тратив надію і терпець і робився чи не сентиментальним; його неначе щиро порушало панування на світі тієї неправди, що бідного не шанують, хоч який розумний і добрий, що повагу віддають багатим дурням... Очі йому тоді блищали, вид робився зблідлий, навіть зажовклий, і брався зморшками. Тільки се траплялось зрідка, і Тарноруцький ніколи не корився занепаду духа надовго: знов брався до нової спекуляції і таки якось доскрібся, що назбирав з п’ять тисяч карбованців. Тоді він кинув комерцію та й заснував у Дубнях швальню на новий лад. Він вмів якось здобувати і кредит, купувати все дешево, мав такий крам, якого не було досі у Дубнях, і йому велося гаразд. Небавом відбив він усю роботу в лубенських кравців і заробляв на рік тисяч зо три, чи й більше і повернув їх на свою роботу. У Дубнях було чимало сяких-таких майстрів кравців, що часто сиділи без роботи. Тарноруцький взяв десь у Києві підряд на «готове плаття» і почав роздавати їм сю роботу. Попереду вони робили її тільки тоді, як не мали іншої, і через те робили дуже дешево. Але в кожного з них траплялися скрутні часи, а Тарноруцький охоче рятував їх в лихій пригоді, позичаючи на одробіток. Сими боргами він помалу скрутив їх і, вимагаючи одробітку, примушував робити увесь час тільки на нього, не лишаючи їм часу на кращий заробіток із заказів.
 Так попереводилися вони непомітно з хазяїнів на робітників. В той спосіб працювало на Тарноруцького у Дубнях кілька десятків майстрів, та чоловік з десять кращих майстрів з-поміж них він держав повсякчас при своїй крамниці, і вони завжди працювали в нього в майстерні, шиючи одежу по замовленнях. Таким робом заробляв Тар-норуцький на рік тисячів з п’ять, чи й більше.
До сього Тарноруцького і пішов найматися Чаплій. — Що тобі? — непривітно спитав у його хвертикуватий прикажчик у куцому піджаку та прасованій сорочці, коли, увійшовши несміливо і вже сердячись на те почуття остраху, Чаплій похмуро спинився на дверях.
— Я... найматися...
Прикажчик вдарив у дзвоника; з середніх дверей вибіг хлопчак.
— Скажи Якову Григоровичу, що чоловік прийшов найматись, а ти зажди! — Чекати довелося довгенько. Від часу до часу Чаплій зітхав і переступав з ноги на ногу. На дверях дзенькнув дзвінок, і у крамницю зайшов якийсь пан.
—	Оступись там! — (хоч Чаплій зовсім не заступив дороги), мабуть, для більшого вшанування покупця грізно гукнув прикажчик, і вже зовсім інше, аж солодко, обернувсь до пана з питанням «що зволите?» — перехиляючись через стіл.
Небавом прийшов і Тарноруцький. Се був одягнутий з запобіганням моди у чепурненькому піджаку, з-під якого, проте, визирала вже не дуже біла сорочка, жид з сивизною у великій бороді, у золотих окулярах на довгому та закрученому носі, з-під яких блищали щулені невеличкі й лихі очиці; лоб йому косинею подавався взад, а потилиця далеко видималася. Виступав він згорда, помалу і, хоч у хаті було тепло, недбало волік на плечах коштовного кожуха, що черкався одним краєм по долівці. Вглядівши покупця, він швиденько скинув кожух, поклавши проте його так, щоб хутро кидалось на очі, враз змінив обличчя і ходу і, пустивши по видові привітний осміх, похопивсь привітатися.
Показуючи крам, він і підлещувався, і вихвалявся без сорому казки, силкуючись втовкмачити покупцеві, що звідси вже йому нікуди йти.
—	Хіба-разві ми не понімаємо, з ким маємо діло? Чи я смію показувати вам крам не самого першого розбору? Придивіться на етого сукна, ну?! На цілому світі не буває кращого, — джеркотів він.
Покупець, вагаючись, мацав крам пучками.
—	Ми не можемо вас одурити! Ми ставимо своя комерція на прав-диваго линія, что називаємо — чесно, справно, без нікакого запросу. Етого краму тутички мало хто може набірать, тільки самого перваго покупатель Чесного слова, біз інтересу його держать. Тільки мі поважаємо першого
 покупателя зверх усього і для вас і етого можем приставить, зато-му, что желаемо поставіть нашего фірма біз конкуренції.
Заморочивши гаразд покупця, Тарноруцький заправив за його дуже дорого, а коли той почав торгуватися, зараз заторохкетів.
—	Чіво дорого? Хіба я не знаю, що ви не моглі собі шити тутечки; і где ви собі справляли кустюми? Ну, ув Київі, ну ув Харкові, і хіба-разві не платили дорозше? За чіму ж ви шкодієте заплатити у Дубнях за хорошаго работу?..
Чаплій, що не раз обшивав сього пана, тільки дивувався, слухаючи таке, чому той не хвалився, що шив завше у його.
Але пан соромивсь сим похвалитися і змовчав, мов винуватий, та виторгувавши якусь дрібницю, погодився на ціну Тарноруцького. Раз по раз найпривітніше уклоняючись, той дійшов з покупцем до дверей, сам відчинив йому їх, гиркнув ще щось по-жидівськи прикажчикові) і аж тоді обернувся чванькувато до Чаплія.
—	Найматися?
—	Еге!
—	Де був?
—	Мав власну майстерню... тут, у Дубнях, — Чаплій.
—	Не знаю, так мабуть, абищо!
Чаплія се прикро вразило і розсердило. Він хотів огризнутись, хотів сказати, що то неможлива річ, щоб Тарноруцький, живучи у Дубнях, не знав його, першого лубенського майстра, але він схаменувся і мусів мовчати.
—	На перший час 12 карбованців у місяць дам, — додав тим часом Тарноруцький.
—	Мало. Як же я житиму з жінкою, з дітьми? — запитавсь торгуватись Чаплій.
—	Се не мій клопіт! Нащо ж ти позаводив жінку й діти? Сказав, більше не дам, а там як знаєш.
—	Коли приходити? — похилено спитав Чаплій.
—	Хоч і завтра. Тільки гляди, слухатися мене і всіх, кого звелю, робити справно, а то — геть!
Чаплій йшов додому пригноблений і злий. Йому обридли вже до печінок і ся праця на людей, і сі клопоти з розшукуванням її, і се поневіряння з себе... І вже виразно почув він тепер, як йому робиться шкода, що жінка в острозі... Хай би собі заробляла чим знала, принаймні мені було б легше, — з якоюсь запеклою злістю гадав він. Ну їх усіх під три чорти!
VI
Тарноруцький поводивсь з підмайстрами дуже суворо. Він міг се робити, бо у Дубнях тільки він сам і наймав їх побагато, а в кого іншого роботу нелегко було знайти. Через те, аби тільки хто не зробив, що загадано, часто прогаював дні, заводив спорки з товаришами-підмайстрами, того зараз звільнено. Робітникам було заборонено навіть співати і гомоніти вголос у майстерні, бо над швальнею були горниці хазяїна, і він казав, що співи та гомін його знепокоюють. Кінчали роботу пізно, починали рано; робітники, що здебільшого мешкали по околицях города, мусіли уставати вдосвіта, прихватцем сьорбали кулішу, а хто засиплявся, то й натще серце, снідаючи на ході шматком хліба, поспішалися на роботу. Майстерня була наче льох, трохи не вся у землі; з вечора темніло у ній зарання, бо малі віконця, зроблені аж під стелею, бідно впускали світу. Тоді запалювано лампи, що звисали посеред хати понад низький стіл; лампи були маленькі, закурені, дуже чаділи і негаразд світили. Аби видніше, робітники зсовувалися тісніше і нахилялися з роботою якомога до світла, примостившись хто на низенькому ослінчику, а хто й долі, подобгавши ноги; дехто, в кого очі почали псуватись, а псувалися вони у такій обстанові швидко, злазили і на стіл до самої лампи, а шитво підносили під самі очі. Повітря у сій хаті завше було важке, стеля почорніла, по кутках зацвітала вогкість.
Невдовзі після Чаплія став до Тарноруцького і Кибець. Як не крутивсь він, як не побивався, а навести на лад свою зруйновану майстерню вже не здолав: робота набігала тільки вряди-годи і, як не годив, а замовці не верталися, бо все лубенське панство улюбило шити в Тарноруцького. Якби ще не борги, може, Кибець якось крутився б, а то відсотки дерли останню шкуру, і дедалі борги більшали. Нарешті Кибець мусів таки спродати ґрунт та йти у найми. Тяжко було се робити, та однаково — не зробив би сам, спродали б судом, не мав би і того хатнього дріб’язку та якихось півсотки карбованців про лиху годину, що лишилися в його тепер.
Знов Чаплій і Кибець бачилися щодня, сиділи чи не поруч, але обидва, наче умовилися, не озивалися, не балакали, навіть не дивилися один на одного. Чаплій ненавидів Кибця як і раніше, та боявся хазяїна заводити сварки, і мовчав, хоч через те затаєна злість розжеврювалася ще дужче; Кибцеві було неприємно та якось чудно стріватися з Чаплієм, але і потім: непомітно самому, ненависть його до Чаплія десь поділася; ще коли доводилось згадувати про його, Кибець не поминав вилаятись, та вже без завзятости і мов не в охітку. Його так гнітило власне бездолля, що до інших не було й діла, а думки і почуття одно зверталися уїдливо на те саме, на власне лихо. Через те Киб-
31—Т. І
цеві було б яковіше, може, не бачити Чаплія, та мало обходило вже, чи є він і як йому. Справді, було йому про що думати: дома злидні, заведено на 12 карбованців у місяць, як нема своєї хати, а всячину треба з базарю та на готові гроші. Жінка мовчки, щоб не завдати чоловікові ще жалю, припадає коло зруйнованого господарства, та Кибець і сам бачить, як важко їй призвичаюватися до нового стану, працювати через силу та забувати краще життя.
Надсильна праця та смуток прикметно позначилися на ній; вона зблідла, змарніла, постарішала, губи жалісно стулилися, зморшки почеркалися по виду, а найгустіш — коло втомлених очей, що під ними попідводилися сині смуги. З жалем, болісно придивлявсь Кибець, як знеможується дружина, та придивлявсь нишком і, коли несподівано спостерігав, що вона зводить на його очі, аж жахався та крився з своїми, боячись який зайвий раз нагадати їй про їхнє лихо.
Під вагою сього тягаря Кибець чисто звівся, усі давні бажання та почуття наче пригасли, щезла давня бадьорість, припадливість до людей, його не кортіло вже ні у шинок, ні між люди; з давніми приятелями, що знали його кращі дні, йому було прикро, він крився од них, а як доводилося стрінутися, вклонявся несміливо, мов боявся, чи з ним поздоровкаються; коли до нього обзивалися, нервувався, хапався плескати усяку нісенітницю, аби не питали в нього, як йому є... Злидні й недоля штовхали його щодня на роботу; як приголомшений, бігав він до майстерні та мовчки копирсав голкою що загадували, а часом спостерігав за собою, що захолоне нестямно, втупивши кудись очі, наче силкуючись з тяжким болем щось згадати, і не може. Але на душі в Кибця йшла потайна робота. Минуло кілька місяців, наспівала весна; думки й почуття знов повільніше почали складатися в нього, ще повільніше, здається, як колись — тільки були то зовсім нові думки й почуття. Після першого цілковитого приголомшення, виразніше з’ясував тепер собі Кибець своє становище і болісно-тяжко було йому щохвилі бачити, щохвилі думати про своє давнє й про своє сучасне. Від болю тих думок, дедалі гостріше й гостріше розпалювалася у Кибця невпинна жадоба жалощів та спочуття до себе; йому здавалося, що то сама правда наказує людям жаліти таких бездольців, як він, а сам здавався собі аж до плачу тяжко й неправедно бездольним... Але де знайти було чуле серце для того? Жінці він досі не зважувався проявляти свою тугу, людям не йняв віри, і ось усе палкіше почала прокидатися в його думка — не думка, скоріше мрія, зіткана з дитячих спогадів, з чутих колись виривками побожних розмов, приспаних клопотом поривань — знайти ті жалощі і спочуття у Бога, в церкві, від Його представників. Та мрія обхопила Кибця могутнім бажанням і під впливом того Киб-цеві, мов жива, увижалася та вабила до себе постать старенького, поважного,
 у бідній рясі ченця, з чудовим тихим зглядом, з лагідними сумирними очима, з якимсь сяйвом на виду, ясним, як небо, привітним, як весняний промінь.
Щонеділі Кибець почав ходити до церкви і ревно молитися, тільки недосить було з нього молитися; сама молитва не заспокоювала його; йому притьмом потрібно було якоїсь відповіді на свої запити, якогось відголо-су на свої скорботи. Розум його не міг відрізнити Бога від церкви, ікон та інших святощів навіть від його представників, і Кибець прагнув ще науки та розваги від такого побожного панотця, якого уявляв собі в мріях. Але йти за порадою до городянських батюшок він не схотів: він забагато знав за них звичайного, людського. За такою порадою Кибець надумавсь піти до монастиря, що був верстов за десять біля Дубнів. Та перед прощею сумління почало докоряти йому за сварку з Чаплієм; Кибцеві згадувалися слова Євангелії: «Коли прийдеш до церкви і згадаєш, що брат твій ворогує на тебе, піди попереду помирися з братом твоїм» — і здавалося, що сам він винен своєму лихові, що те лихо — то кара за гріх. Нарешті помиритися з Чаплієм — зробилося для Кибця конечною потребою. Та як? Прохати вибачення він соромився, боявся, що дізнаються люди, сміятимуться, і від самої думки про се знов здіймалася у ньому ворожнеча. На який час він кидав свій замір, та тоді знов напосідали гризоти сумління й не давали спокою.
Хто й зна, доки б вагався з тим Кибець, якби, під впливом конечної потреби помирити і заспокоїтися, не здумалося йому, що й Чаплій давно вже відсердився, не ворогує з ним в душі і що й йому тільки сором обізватися першому; тоді не треба ні великих заходів, ні вибачення, — обізватися тільки — і край неприязні. Се було б так приємно, Кибець, не розмірковуючи багато, поняв тому віри і зваживсь.
Але приступиться все ж таки було важко. Перед днем, коли Кибець збирався на прощу, Чаплій сидів трохи навкоси проти його, був сердитий, мовчав і уперто не зводив ні на кого очей. Скільки не збиравсь обізватися до його Кибець, але гляне і не зважиться; нервувавсь і знепокою-вавсь через те ще дужче. Надвечір вже було йому над силу зносити ту непевність, а острах, що не помириться з Чаплієм і перед прощею, зробивсь через хвилювання на диво гострий, і от, у тому зворушеному настрою, не спостерігши і сам як, Кибець зненацька обізвавсь, не дивлячись на Чаплія; голос йому тремтів, у ньому чулося ревне благання.
—	Якове Демидовичу! А кете, будь ласка, мені ножиці.
Чаплій підвів голову та мовчав, мов не зразу зрозумів, хто і що йому каже. Ось у очах йому запалахтіло.
—	Не в’язни! — гукнув він і переклав ножиці ще далі від Кибця. Хлопці, що всі знали у подробицях про сварку Чаплія з Кибцем, голосно зареготали.Густо зашарівшись, Кибець угнувся у своє шитво, хоч не бачив його перед очима.
— Нате вже вам ножиці! — подав йому їх один з челядників, чи з привітністю, чи глузуючи, сього не пізнав Кибець, приголомшений соромом та образою. Він не спромігся навіть ані подякувати, ані покористуватися з них, хоч раз щось різнувши.
Усі знов голосно зареготалися.
Але в тій хвилі нагорі, над головами, щось сердито затупотіло: то Тарноруцький виявляв своє незадоволення, що робітники регочуться, гають час і непокоять його. Усі знишкли.
VII
На Кибцеве щастя робота скоро скінчилася. Він похопився непомітно втекти з майстерні і, хоч як не була неприємна ся пригода, а збираючись другого дня до монастиря, він почував себе заспокоєним: гріх був не на ньому, він зробив усе, що від нього залежало. Настрій його був бадьорий, радісний, який обгортує людей тільки під чарами якоїсь великої, не цілком зрозумілої та через те ще більше світлої надії. Рушив він вдосвіта.
Дорога йшла чарівною місцевістю, подекуди здіймаючись на шпилі, подекуди збігаючи на широкі луки річки. Купами розкидалося височенне дерево по тих луках; скрізь по долині яро-зелена, росою вмита, буйна трава пахтить пахощами, поблискує барвистими квітами, а між нею лисніють широкі плеса саги і річки, і часом, мов хто сипнув по них зеленим листом і золотими та сріблястими квітками-лілеями. З долини здіймаються, мріють і леліють у ясному сяйві весняного сонця легенькі, ледве помітні, прозірчасті павутиння туману; за річкою, здалеку, мов стиглі жита, половіють кучугури-піски; за ними хвилюється широкий степ і, спухово здіймаючись, губиться ген-ген у сивій далечині, а на самому обрії бовваніють могили, хутори, села... По сей бік річки, там, куди йшов Кибець, мов те військо велетнів, розрісся по узгір’ю ліс широкочолих дубів, простягся ген по горі і синіє в далечині, наче темна хмара. Прозоре повітря має, грають у ньому ясні проміні, звідусіль линуть гомін птаства, гудіння бджоли, миготять кольористі метелики...
Зачарованій людині мов не чуть сеї тихої безупинної мелодії, мов бринить вона просто у серці мимо розуміння і напоює його осяйними радощами та величним спокоєм природи...
Зрушений, радісний задумано йшов Кибець. Він наближавсь вже до монастиря. Ось загув і пишно поплив та розлився по далекій околиці (і горою понад дубами й розстилаючись понад землею) перший дзвін,
обгортаючи та застеляючи усі інші звуки. Раз, вдруге, втретє, — серце стукнуло в Кибця і заколотилося швидко-швидко; він перехрестивсь і наддав ходи. Служба вже правилася, коли Кибець увійшов до церкви. Зразу він наче остовпів, нічого не бачив, не чув. Перед широко розплющеними очима його тільки миготіли, переливались проміні ясного світу, трохи-трохи не вбачалося щось чарівне там, високо у бані, і там, за таємною завісою іконостасу. Помалу перші почування вгамувалися, він придививсь навкруги; по церкві метушилися ченці, деякі, скупившись по темних закутках, щось розмовляли пошепки, іноді сварилися; онде двоє, чатуючи на дверях, опадають заможніших прочан, чіпляючись з запросинами на молебні, панахиди; діти рюмсають, баби сікаються, хтось кахика. Все се неприємно вразило Кибця і, хоч давно знане, здалось чомусь несподіваним.
Тим часом вийшов на молитву насеред церкви немолодий, вже трохи сивий чернець з таким чудовим, лагідним поглядом. Се була жива мрія Кибця. Ось здіймає він руки і очі до неба, починає вичитувати, голос його тремтить, здається, під впливом глибокого почуття, читає так побожно, чуло кожне слово; ось став навколішки і тихо-тихо, але чутно на цілу церкву, линуть сумні та повні благання й надії слова його молитви. Непомітно для себе впав і Кибець навколішки, припав лобом до холодної кам’яної долівки, і гарячі сльози побігли йому з очей, змиваючи пекучий біль з серця... Кінець відправі. Як у забуттю вийшов Кибець з церкви і пішов від людей між могили, що поросли густо рястом, збоку церкви. Трохи заспокоївшись, він почав розпитувати, що то за батюшка, де живе, та й подавсь до нього. Дожидати Кибець не здолав, усі почуття його зрушилися і хвилювалися, пробі допоминаючись зараз-таки роз’яснення та поради на його запити.
Кибцеві, коли сходив по кам’яних східцях до келії панотця Фотія (так звали улюбленого ним ченця), здавалося, чи не помилився він, бо з напіврозчинених дверей чувся гучний, веселий регіт і потягало люлькою. Та розігнавшись, він не зміг ні спинитися, ні розгадувати і відчинив двері. У келії на столі кипів самовар; двох ченців, мабуть гості, сиділи коло столу порозхристувавши ряси; один з них, дуже гладкий і червоний, держачи у руці недопиту склянку з чаєм, доточував її ромом, гучно регочучись широко роззявивши рота; другий, повернувши ос-лонця до столу спиною і сперши на неї бороду, сидів на ньому верхи; сам панотець Фотій, вбраний у нову шовкову рясу, з великою дбалістю розчісував біля дзеркала бороду. Кибець заледве пізнав його: так несподівано було йому бачити і ту кумпанію, і те розкішне вбрання, і той веселий осміх, що грав на виду панотця. Та зачарування ще не минулося, і з похапом, що виявляв нетерплячість муки, голосом, що тремтів від благання та скрути, Кибець обернувся до панотця Фотія. Думки Киб-
цеві і так плуталися, товпились усі враз, а тут ще пригнічувала присутність чужих людей, що перед ними Кибець не здолав казати цілком одверто. Він червонів, плутався; прохання вислухати перемішувалися з уривчастими несміливими нагадками про якесь лихо, смуток, непорозуміння.
—	То чому ж ти не прийдеш на сповідь? — спинив його отець Фо-тій. — Я бачу, душа твоя вельми стурбована, а се гріх, сину мій! Тобі, справді, треба висповідатися.
—	Так, панотче, — перехопив Кибець, — я грішний, дуже грішний, але мене спіткало велике лихо, і я не зрозумію, в чим і де правда, і ніхто не покаже мені її, усі кривдять мене, а якби ви знали, як щиро прагну я тої правди, як хочеться, як треба мені Вашої, саме Вашої, панотче, святої поради!
—	Хочеться? — з незадоволенням відказав панотець (і так чулося, ніби він передражнив Кибця і зараз скаже: що мені по тім, що тобі хочеться), але він стримав себе і додав лагідніше: — Ну, добре, сину, я охоче вислухаю тебе і дам пораду на сповіді. Приходь сьогодні на вечірню, завтра в утрені висповідаю, можна і причастити, якщо тобі ніколи, тільки не їстимеш вранці.
—	Панотче, — негаразд розуміючи, що чинить, намагавсь Кибець, — гляньте-бо мені у серце, воно болить, пожалійте мене, натхніть мені силу, дайте спокою, віри у правду! Я ж чую, я знаю, я бачив сьогодні у церкві, ви можете се. Тільки ж несила мені терпіти; вислухайте мене на самоті, як не зараз, хоч через годину, через дві...
—	Ат, який-бо ти, — з невтаємною докукою відказав чернець. — От тобі заманулося, ні сіло ні впало, дай бабо сало, кидай печене і варене... Чи думаєш, я не можу втомитись? Та й я збираюся, мені треба їхати у город, я закликаний на молебень до Заріжного (і отець Фотій з прикметним задоволенням нарік одного з найзаможніших лубенських мешканців). Хіба можна думати так тільки про себе? Се знов гріх, а ти ж прийшов на покуту. Йди ж, сину, та роби так, як я тобі раджу...
Кибець пішов, похилившись. Він послухався, заждав у монастирі до ранку, висповідався, але навмисне не в отця Фотія, а в другого сповідальника, та й тому не бідкався вже, не шукав поради. Кибцеві мов заклякли вуста. Він почував себе окривдженим, почував якусь неправду і, хоч не здолав гаразд ні вирозуміти, ні висловити, яку саме, але мрія про святого ченця пропала, і не було вже хіті відчиняти своє болісне серце; ще бо в додачу, гуляючи звечора біля монастиря, багацько бачив він такого, що тільки збільшувало ту неохоту.
Ще ніколи не було так сумно Кибцеві після прощі; з причастя йому було завше легше, а зараз тільки ще важче наліг якийсь гострий тяжкий біль; дрібницею здавалася перед ним та скрута, що почував її попе
реду, тоді бо він ще сподівавсь знайти якусь відповідь на свої запити, а зараз лишилися самі запити без відповіді, і щодень вони робилися гостріші, складалися у якусь пекучу жадобу знайти ту правду, зрозуміти її. Та як не силкувавсь Кибець уявити її якось інше, не у вигляді своєї втраченої мрії, думки його марно кублилися, не складалися ясно, мордували його, аж голова боліла, мов у неї забилося щось живе, б’ється там, порсаючись, баламутить мозок!
Щоденщина у майстерні обридала Кибцеві гірше ніж попереду; він починав лютувати — не знав і сам ні на кого, ні за віщо — здається, на ввесь світ, а враз і на себе, — все ж на себе менше: що я можу обшарпаний, знедолений, обкрадений, що я зрозумію?.. А чому не кажуть, криються, або і дурять нас ті, кому тільки й діла б, ті навіть, кому се доручене, — виправдував він себе.
Найбільше він ненавидів тепер Тарноруцького та попів, але часто не терпів, лютував та насуплювався, хто б до нього не забалакав. А як часом доводилося йому побачити кого з заможних городян у пишному вбранню, або коли повз нього перебігав вулицею пишний повіз, Кибець чув, як йому здушує горло, як кривлються йому губи; таких хвиль йому несила було іти, він спинявся і тільки згодом, коли се почуття втишалося, простував далі — воно було знов незрозуміле, але досить гостре!..
VIII
Невдовзі до Тарноруцького став новий робітник на прізвище Сук. Се був ще молодий парубок та не по літах поважний, спокійний і виглядав так, наче завше розгадував щось окреме, але поважне. Він був близький приятель Рахманного; у Дубнях було кілька підмайстрів з різних цехів, що горнулися до Рахманного і дуже поважали його. Вони щосвята збиралися чи в того чи в іншого з-поміж себе, здебільшого по околицях міста, розмовляли, читали щось, гуртом передплачували книжки, у пригодах завше підтримували та допомагали один одному.
Кибець, заклопочений власними думками, не звертав уваги на нового товариша, але Сук, придивляючись товариству, чуючи, як глузує воно з Кибця за мандрівку на прощу, за його задуманість та інші чудасії, зацікавився Кибцем і намірився ближче познайомитися з ним, щоб, може, приєднати згодом до свого гурту.
У швальні Тарноруцького додержувано звичая, щоб новаки становили вступового могорича товариству. Ото, поминувши тижнів з двоє, Сук закликав усіх підмайстрів на неділю до шинку. Похмурі та мовчазні, збиралися вони на бенкет; більшість були вже немолоді, похилені й
годами й злиднями, змарнілі та бліді на виду; ухмілки в їх були мляві і не грали, а перебігали по обличчю, наче тінь від хмари по степу; порухи вибиті, потомлені, наче повсякчасна скрута висмоктала з сих людей і кров і жвавість, а сморід, що, як гуща, плавав у майстерні, забив їм і дух і голови. Похнюпившись, вони сідали кожен сам собі по кутках і звідти поглядали з-під лоба, чи скоро унесуть закуску. Та після кількох чарок язики відпустило, почалася гутірка, п’яна, з вигуками, голоси здіймалися часом високо, аж деренчали; часом спускалися невлад низько до шепотіння, балакали у різнацію: почнуть двоє розмовляти, здається, розбалакалися; ось котрий несподівано кидає бесідника, шукає іншого, смикає його, відтягає від розмови і начіпляється, чи то з приємностями та цілуванням, чи й задирає...
Чаплій, теж сп’янілий, зробивсь говіркіший; балакав, правда, уривчасто, з протягом, затикуючись, наче за кожним словом віддирав язика у роті та видавлював думки із властивою йому дражливістю.
—	Ну, так... Є їх великорозумників... є! Як же ж... от хоч би і наш господар! — ткнув він пучкою на Сука. — Півдня у швальні не вижило, туди ж пнеться... великорозумне... На тім тижні приховав я з аршин-чик сукна — трапилося; несу. Як же побачив отой, — і Чаплій знов показав на Сука, — як не причепиться! Негаразд, каже, красти... Тьху з дурної голови! Дядині піди своїй розкажи! Не можна, матері його ковінька! А як його житимеш, не кравши?.. їм шкуру з нас лупити можна, а ми руки позгортаємо... Хай луплять, так?
—	Еге, еге! — негаразд дослухаючись, потакував Чаплієві п’яненький бесідник; але враз йому щось заманулося: бадьорненько скочив і почав гукати до Кибця з веселою нестямною ухмілкою.
—	Прокопе! А Прокопе! І чого ти такий смутний? Чого дмешся, як сич, та мовчиш? Бач, товариство гуляє!.. Негаразд, далебі, негаразд...
Кибець, справді, сидів похмурий, мовчав уперто, не пив, і думки йому були десь далеко, та й знати невеселі думки.
—	Гуляє! Як гуляє? — сердито відгризнувся він.
—	Добре гуляє... їй же Богу, добре! Чого треба? Люде добрі, хата тепла... горілочка є, бач! — і п’яний високо зняв над головою пляшку. — Ну бо, Прокопе, друже! Розворушися, повеселішай! — тягся він цілувати Кибця.
Той посунувся від його.
—	Випий бо чарочку!
—	Кажу тобі, не хочу! Пече вона мене, гидко, нудно!..
—	Тю!., слинявий! — образившись, відвернувся від Кибця кравець.
—	Що бо ви, справді, не п’єте? — спитав Сук, що й сам не пив і сидів ні в тих ні в сих, але силкуючись бути привітним господарем, примушував себе усіх частувати.
Кибець швидко обернувся до його.
— А ви чом не п’єте? Чого ви нудитеся? Я пив горілку, я запитувався, та не глушить вона туги, ще гіршу здійма!.. Які гулянки лізтимуть у душу з такого життя? Веселе воно, гарне? Правда? Аж себе шкода! Та що там! Хай би вже й так, хоч би ж надія, хоч би ж просвіток бачити... Та де ж там! Брешуть і вони, що їм весело... Ось вони, мов почумілі, пле-щуть дурниці, одно до одного сікаються, заждіть — ще битимуться! Дехто й на вулиці заночує блідий, укачаний, розкуйовджений... Бридко та й годі!
Хоч Кибець і подобався Сукові, та все ж таки він ніколи не сподівався чути такого від Кибця. Сукові і самому робилося легше серед п’яного кола з людиною, що її ображає те саме. Він цілком прихилився до Кибця, поклав прохати товаришів, щоб прийняли Кибця до гурту і почав закликувать його до себе, щоб познайомити з ними.
— Я розумію, Прокопе Йосиповичу, як вам тяжко; чув, що ви шукали собі поради, науки, та не там ви її шукали, шукайте їх між щирими, розумними людьми, у щирій єдності з ними. Людям тільки й можна покладатися на себе, на свої сили та на єдність з такими, як самі... От заходьте частіше до мене, я познайомлю вас з такими.
— Хто ж се? — спитав зворушено Кибець, чути було не з простої цікавости.
— Насамперед Рахманний; се найкращий, найрозумніший між ними; якби ви знали, що то за хороша людина! — з запалом почав розказувати Сук.
Коли Кибець почув про Рахманного, увесь захват його, уся цікавість наче згасли; першої хвилі він трохи не сказав Сукові, що ненавидить Рахманного, не хоче з ним знатись і не піде до нього. Неприхильність до Рахманного заховалася в Кибця ще з того часу, коли той, радячи йому помиритися з Чаплієм, напророкував їм знищення, і Кибцеві все здавалося, ніби Рахманний глузує з нього. Хоч сього й не було навсправжки, так же згадка про нього нагадувала Кибцеві, що він сам більш за людей винний в своєму бездоллі, і примушувала не жаліти, а винуватити себе, а жаль до себе був для нього великою потребою і чи не єдиною втіхою.
Проте Кибцеві було так важко самому, так треба було поради, так подобався йому сам Сук і його щирий голос, що Кибець переміг себе, не появив свого почуття, а згодом почав інколи навідуватися до Сука.
Зразу він бачився тільки з самим Суком, іноді ще з одним, або двома якимись майстрами; з ним розмовляли, давали читати книжки, а через кілька місяців запросили і до громади та покликали на збірку. Се було однієї суботи у початку марця. Як і завше, щоб не нависати нікому на очі, товариство зібралося на самому краю міста до хати одного з громадян, що за його дворищем починалися вже ліси, які приступали під самі Дубні. Хатка була бідна і тісна, з одним віконцем; зібрані сиділи дуже тісно, і по лавах, і на ліжку; двом чи трьом досталося навіть стояти,
тільки вряди-годи, та й то дуже невигідно, примощуючись десь з краєчку біля сидячих; одна невелика гасочка скупо давала світла, по хаті слалася сутінь, і тільки невеличка містина на столі з розкритою на ній книгою та нахилене над нею обличчя Рахманного були яскраво осяяні, одрубно вирізуючись серед сутіні. Було душно і накурено; самовар, заради тісноти, стояв біля печі долі, а паляниця, накраяна здоровими шматками, і кілька грудок цукру лежали у челюстях*; там стояли ще дві чи три склянки, в які по черзі наточували собі чаю чи той, чи інший. Рахманний читав уголос; іноді він спинявся, щоб розказати щось на пояснення вичитаного, часом, але вже рідше, спиняв читання хтось із слухачів, коли не розумів, або не згоджувався з тим, що читалося; при тому часом здіймалася спірка, змагалися здебільшого завзято, з запалом... Кибець прислухався уважно, навіть часом наморщував лоба, силкуючись зрозуміти, що чув; його охоплювала цікавість, питання здіймалися ті, що й його мордували, а хоч нові, та такі, що приходили до того ж; чогось нялося віри, що тут йому з’ясують, і він дізнається про те, про віщо самому несила було дізнатися, щось величного, поважного, всесвітнього; люди здавалися такі щирі, приязні, вони, правда, спорилися, лаялися навіть, та сі змагання не робили тяжкого враження, не подібні були до простої спірки. Кибець ніколи таких не бачив; змагалися бо не за свою шкоду, не за свою користь, а за те, що вважали кожен правдою; в очах у сих людей бачив він таке щире сяйво, як ніде попереду, а між ними, дарма на спірку, щиру приязнь: зараз посварилися, полаялися — і вже помирили, знов приятелі, знов веселі і іноді регочуться... Все се захоплювало і привертало Кибця, та він ще мовчав і не зважувався казати, хоч часом не все гаразд розумів, а часом здавалося йому, що й не так. Та коли почали розходитися і Кибець, вийшовши надвір, опинився сам, тут, на самоті, серед теплої та вогкої сутіні місячної мартівської ночі, охопили його враз необмежені радощі великої віри і надії, такі яскраві та дужі, яких не чув він давно, може, з самих дитячих год, хіба ще як кохався, парубкуючи, з своєю жінкою, тоді молодою, гарною дівчиною... Він почував себе наче зап’янілий з тих радощів; йому хотілося гукати, повернутися до сих людей, обнімати їх, дякувати, і враз було так хороше, щось наче тихо-тихо коливалося на душі, мов хвиля на річці погожої днини, аж робилося соромно, і любо було мовчати, з замилуванням прислухаючись до чарівної мелодії, що відбувалася на серцю... Захвильований, Кибець часом, сам того не помічаючи, йшов швидко-швидко, нічого не бачачи поперед себе, часом знов спинявся й задумано милуючись, вдивлявся у круговид.
Було вже зверх півночі, темне вже весняне небо уснували подекуди темні, подекуди срібні хмарки, з-поза їх вряди-годи виглядав ясний місяць; було вогко, тепло, іній рясно посів високі дерева лісу і великих левад, під вагою його гілля позгиналося широкими луками, химерно сплітаючись одна з одною. Білі з димовими одсвітами, пухкі від інею дерева ледве відрізнялися на тлі білесуватої сутіні місячної, але хмарної ночі. Весь ліс наче кублився туманно, і тільки маленькі кущі на узліссі маячіли виразніше, нагадуючи стрункі постаті чарівниць, прибраних у білі сукні, що повибігали бавитися з лісу на простори. А ліс стояв задуманий, здавалося, повний якогось таємного, тихо рухаючогося життя; часом грубі клапті інею з тихим шелестом осипалися додолу і зігнуті луки гілок тремтіли, рухалися, розгинаючись з ледве чутним бренькотом.
IX
Невдовзі, якось вранці, тільки посходилися робітники, до майстерні Тарноруцького ускочив злиденно одягнений чоловік: на ньому були вузькі обтріпані, демікотонові штани та благенький засмальцьований піджачок; з зашкарублих, узутих босоніж, без онуч, черевиків стирчали клапті соломи; голова з розкуйовдженим волоссям гуляла без покришки. Кумедна була та голова: якась угласта, квадратна, здорова, лоб видимався наперед, з-під нього блищали швидкі та блискучі, як в кота, очі; кирпатий ніс визирав зухвально, а широкий рот завше кривився лукавою ухмілкою. На диво для такого голодранця, чоловік той був скоріше гладкий, ніж худий, щоки в його були гладкі, лисняві, вид запухлий, ноги наче зігнуті, ходив він, мов присідаючи та крадучись, та на диво прудко, здебільшого позакладавши руки в кишені, а ступав тихо, м’яко, — ані грюкне, ані шоборсне... Був се відомий на усі Дубні Івашко Лобур, Івашко Ракло, ще Івашко Лазник, але яка була справжня Іващина хвамілія, відомо було хіба панові справникові, та й то либонь давно, бо зараз і справник не нарікав Івашку інакше, як на сі прізвиська.
Якби Івашко не був щиро переконаний, що у ракливстві немає нічого ганебного, він мав би рацію гніватися за таку необачність на дубенців, бо, справді, не робив ніколи ні великого злочинства, ні великої крадіжки, і хіба коли не коли хибив на самій дрібниці, а був непохитно впевнений, що й найповажніші лубенські крамарі, міщани та панство хиблять і не на дрібницях тільки. Він завіряв, що на те має й докази. Може й так, бо, справді, знав багато такого, чого не знав ніхто у Дубнях, тільки, на його думку, для того не потрібні були і докази, бо поважні дубенці усі були люди заможні, а в Івашка було пересвідчення, що, не бувши злодієм, ніхто не забагатіє. Сю свою думку любив він виславляти і виславляв часто, тільки обережно і з розумом, дивлячись по людях, кому як, щоб не посердилися вкінець: біднішим та простим прямо, в надії якось-то поми
рити; заможнішим та панству — прикидаючись дурником, штукою, неначе жартуючи.
—	Злодюго! — гукає було на Івашка на увесь базар дрібний крамар з ятки, — се ти поцупив в мене цигарки?! І таскає тебе тут на мою голову! Верни мені зараз!
—	Цитьте-бо, заспокойтеся, Іване Йосиповичу! Хіба ж я докоряв вам злодієм, коли ви прикажчикуючи вкрали в хазяїна цілу вашу ятку? Далебі вже день не курив, аж за душу тягне, спасибі вам. Без сорому казка, — запалюючи при очах в покривдженого крадену цигарку, так само вголос і байдуже спокійно відказує Івашко та й подається далі.
Біля великої цегельної крамниці він спиняється, позиркуючи, чи нема чим підживитися.
—	Геть! геть! — ще заздалегідь гукає на нього крамар, хоч, правду мовити, не на те щоб прогнати, а тільки задля порядку, бо більшість крамарів таки люблять побалакати з Раклом.
Тим часом, користуючись з того, що з ним забалакано, Ракло уступається до крамниці, стуливши страшенно дурну, але й святобожну пику.
—	Та чи чуєте, я ж з вас багато не візьму.
—	Хоч не багато, та з якої речі?
—	Далебі не позначиться, бо я і сотої частки не візьму того, що ви за час візьмете — завіряв Івашко.
—	Я візьму так не дурно, мені дурно ніхто не дасть, — ще мов гримаючи, відказує крамар.
—	Дадуть!
—	Хто дадуть, чи не ти?
—	Ні, не я, а дурні!
—	Які?
—	Ті, що в вас купують.
—	Бреши та оглядайсь! — злякано зиркає по крамниці крамар, чи не зайшов саме хтось з поважніших та гонористіших покупців, але по щирості він дуже тішиться з Іващиної вигадки, хоч і спориться для закону: — Які вони дурні!
—	Як же не дурні, коли ви їх дурите? — мов дивуючись на крамаря, що він того не знає, відказує Івашко.
-— А ти, потороча! — придушує осміх крамар. — Ти не знаєш хіба? В мене комерція на совість!..
—	Так, на совість! Та бариші ж берете!
—	А то ж як?
—	Ну, то й дурите, бо навіщо ж платити вам семигривеника за те, що коштує злота?
—	Тю, дурню!
—	Хай вже й дурень, а дайте злотого.
—	Ще за віщо?
—	Вам гріхів подарується... аж на семигривеника!..
—	Чи ж в мене гріхів так багато?
—	А багато... тільки розказувати ніколи, бо в мене у животі пече проти чарки.
—	Не проти київ?..
—	Київ я не хочу, а чарка давно кортить... Годі-бо нісенітницю варнякати! Дайте вже злотого! — випростуючись, як москаль на муштрі, простягає Івашко долоню.
—	На вже копійку.
—	Копійки я в вас не візьму.
—	Забагатів тобто?
—	Не забагатів, а не хочу вам сорому робити.
—	Якого?
—	Казатимуть — ви скупі, а я ж страшенно хочу, щоб так не казали. Давайте вже!
Здебільшого крамарі, регочучись, таки давали Івашкові злота. Бери та знай мою добрість!
—	Спасибі! — вибігаючи, гукав Ракло. — А се на додачу, бо мало дали! — хапав він на дверях ще яку дрібницю з краму і зникав.
—	Ну і чорт! — дуже потішений кумедією, здвигне було крамар плечима та й дарує Івашці його злочин.
І дарма на такі вчинки, Івашку часто наймали до крамниць за вартового. «Я маю совість і ніколи не вкраду, що мені доручене, хоч воно однаково усе крадене», — образливо казав Ракло, коли хто з нових у городі не хотів покладатися на його сторожу.
Тільки ж хоч се й була улюблена Івашкою робота, бо, справляючи сторожу, не мав вже потреби наймати квартири, навіщо страх не любив пакувати грошей, а проте ніколи не сторожував він довго: одно — не любив закисати ні на якій роботі, а друге — як робилося холодніше, було йому те незручно, бо хоч міг ще доглядати чужого добра, та вже ніяк не здолав би не пропити теплого одягу, хоч би йому його і справлено. Через те, якщо влітку або рано восени траплялися холодні ночі, Ракло випрохував в когось рогожку і, обгорнувшись нею, поважно походжав між крамницями, але на зиму завжди наймався до лазні за лаз-ника, щоб було де ночувати, та там і спав, вишукуючи теплішої містини, часом навіть на полиці.
Була в Івашка і коханка; тільки відносини з нею були в його зовсім не такі, як в людей з коханками, а якісь незвичайні, чудні. Була се одна з лубенських гулящих дівчат, хоч досі ще огрядна та здорова, але значно вже змарніла з того часу, коли перед трьома роками почала гуляти, та
пішла у повії. Звали й знали її усі у Дубнях просто Мариною без жадного прізвища. Чого ж з нею таке сталося? Не можна сказати, щоб в неї не було тоді іншого порятунку. Справді, як часто буває, її звів тоді один парубок, обіцяючи узяти, а потім відкинувся, але також, як бува з багатьма, їй ще можна було впорядити якось своє життя і не спускаючись на гультяйство; але вона сама не вбачала у ньому нічого особисто ні неприємного, ні негарного, а навіть віддалася йому з запалом; принаймні і немолодих вже товаришок своїх, що зазнали на віку всячини, дивувала якоюсь надмірною зухвалістю та захопленням у розпусті. Вона уголос зачіпала усіх і скрізь, прилюдно вистроювала сороміцькі штуки, вигукувала найсоромніші слова, з коханцями згоджувалася на усе, і то не з самого обурення і не тільки на посміх громади, що без жалю викинула її з-поміж себе на смітник, а таки в значній мірі залюбки, задовольняючи тим свій необмежено палкий темперамент. І до речі, якщо по правді, не через що, як через се, вона мала надзвичайний успіх серед тих самих чоловіків та хлопців, які гудили та одверталися від неї за те на людях.
З Івашком вони зійшлися близько двох років. Якось Ракло загуляв та вже п’яний зайшов до Марини. Він тоді саме розжився на гроші і, хоч кружляв цілісінький день, а в його лишилися ще порядні, як на нього, кошти — десять карбованців. За ту ніч вони вдвох прогайнували все до копійки, і Ракло, хоч і п’яний, закохав Марину у себе.
З того часу вона почула, наче їй щось пороблено. Вона змагалася, напружувала всю свою волю, та не здолала визволитися з того кохання. Ракло одно стояв їй перед очима, гультяйське життя їй спротивилося; вона над силу придушувала огидливість, коли до неї приходили її старі коханці; щось поривало її тільки до самого Івашка. Вона воліла б належати тільки йому, але й сама не здолала обняти розумом свого почуття, не годилася з ним, сердилась на свою пристрасть та намагалася її викоренити. «Буде з мене того кохання! Не хочу я його! Буде з мене, що раз вже трохи не завісилась» — казала вона собі у страшній розпуці, обурена, — та дарма. Витримавши протягом місяця сю боротьбу з собою, безсилу вже з початку, а безнадійну в кінці, вона, нарешті, скорилася, і тоді єдиною її мрією зробилося відкинутися від розпусти, зробитися Іващиною жінкою і любо та мило жити з ним, як люди; схотілося мати дітей, заманулося тихого родинного життя звичайної людини... Та коли Марина виразно уявила собі свої бажання, її обгорнув шалений гнітючий ляк, що аж давив мозок. Справді, вони були для неї великим лихом; вона не насмілювалася проявити їх своєму коханцеві, не зважувалася навертати його на нове життя. Негаразд розуміючи, вона вгадувала, що таке життя не для Івашка, і він на його не пристане. Справді, коли не втерпіла і з болючим знесиллям, серед палких обіймів і найгарячішого захвату любощів, зважилася тихенько, затикуючись
від боясті, висловити Раклові свої думки, на його наче хто холодною водою линув, — він аж одсахнувся.
— Ну, се дурниці! — обірвався він насмішкувато вже перегодом трохи. І дарма Марина припадала, дарма благала, бідкалася на своє життя, ревно плакала, Ракло тільки подивлявся їй неймовірно.
— Чуєш! — мовив він нарешті, — якби від другої почув я таке, я б не патякав багато, тільки б вона мене й бачила, бо насамперед я б не поняв їй і віри, а вважав би се за звичайні жіночі заходи заманити собі когось в кріпаки... Але ти здаєшся мені трохи поряднішою, не такою до сього ласою, як взагалі жіноцтво, та ти мені таки і люба, через те не хочу посваритися раптом, але як обридатимеш мені з сим, я таки піду; жив без тебе, то й житиму.
Злякана Марина замовкла та хлипала нишком; від того плачу вона вся тріпотіла; плечі нервово тіпалися; почуття незміряного лиха та тяжкої зневаги шарпали її, але віддати зневагою за зневагу, відкинутися Івашка вона не почувалася в силі. Тим часом Раклові зробилося жаль Марини: він наблизився та пригорнув її.
—	Чуєш, не ображайся! Се не образа тобі і не зневага. Я відказав би так само кожній, ще іншим і гостріше. Просто я вважаю жениття нікчемною людською вигадкою, здатною тільки на те, щоб відбирати і в жінки, і в чоловіка волю, а я волю кохаю над усе... Думав, що й ти так, але в тебе жіноцтво таки переважило. Жениття нам ні до чого. Його вигадали ті, в кого багацько добра, і вони трусяться над ним та, боячись віддати його не своїм дітям, раді зав’язати світ своїй парі. Тепер ні я в тебе, ні ти в мене не питаємо, чи живемо ми ще з ким. Невже ж ти хотіла б, щоб ми, побравшись, вже заради людського пересуду, не давали одно одному дихати, ревнуючи.
—	Та мені ж того не треба! — докорила Марина.
—	Поки не треба, то й не живи ні з ким; а хіба ти знаєш, що буде далі... Та й який з мене був би чоловік! Невдовзі ти б зненавиділа мене сама. Невже ти думаєш, я можу так, як інші, усе життя своє покласти на те, щоб падкатися біля жінки і діток та постачати їм усячину? Я охоче віддам тобі щохвилі все, що маю, пошматую для тебе своє тіло, бажав би, щоб і ти так для мене, але щодня, щогодини тільки й думати що про жінку та діти, — милуй мене, Боже, від сього! Мене душить жах від такої думки... Годі тобі! Не журись дурницею, не вчись в людей жити по-’їхньому; нам з тобою в них нічому вчитися, нам буває коли тяжко, а коли й весело, а жити по-людськи — то сама тільки нудота.
На се Марина не відповіла вже нічого, а звеліла Івашці принести горілки і тої ночи пила страшенно, хоч, здається, п’яна не була. І опісля вона не нагадувала йому вже про своє бажання, хоч ще довго чула у грудях тяжкий біль, наче хто загнав їй шпини у серце. З рік, поки той біль помалу
 не утишився, вона гуляла скажено, жахаючи людей своєю розпустою, поневіряючись та глузуючи з своїх коханців, що саме тепер сила їх липла до неї, і тільки самого Івашка кохала так само, як і попереду, кохала до забуття, догоджала та корилася на всю його волю і часом, коли йому хотілося гуляти та не було за віщо, він казав їй, скільки йому треба, і вона радо віддавала йому все, що мала... Потроху їй почало навіть здаватися, що так і треба, що інакше, як зробив Івашко, і не можна було зробити, а мрії про жениття, про родину вже здавалися їй чудними. Зате й Івашко жалів та, як звір, обороняв її від усякої напасти, наруги чи глуму і не шкодив для неї нічого, коли що мав, — а коли заставав в неї інших коханців, спокійно дожидавсь, поки вона лишиться сама, і ніколи не питав її, хто в неї був.
От сього то чоловіка радісно привітали всі підмайстри Тарноруць-кого, хоч і боялися, щоб не дізнався хазяїн, бо той боронив пускати у майстерню сторонніх, а за Ракла гнівався б надто.
—	Чи ви чули, панове, таку кумедію? — ще з порогу оповістив Івашко. — Якої халазії доскочив панотець благочинний.
—	Без Гриця вода не святиться! Ти вже й за благочинного довідався, — жартуючи, обізвався дехто. — Ну, кажи!
—	Та як же не довідатися? Далебі, базаром іду, гомонять, аж базар гуде; не можна було не прислухатись.
—	А ти тобто вперед й не знав.
—	Ну... може й знав... Так оце вам, слухайте...
Хто зна, що ще казав би Ракло, якби враз не почулося, як хтось згори швидко збігає до майстерні. Усі пізнали ходу Тарноруцького, і прудкий Івашко, хоч, представляючи штуки, і затасувавсь був у саму гущу робітників, ще й сидів у додачу, схопився, виприснув хутко з гурту та й подавсь з хати.
Ледве він втік, двері розчинилися і на них з’явився Тарноруцький, знати чогось дуже роздратований і сердитий. Йому тої ночі, справді, трапилася велика неприємність.
X
Намагаючись багатіти, Тарноруцький не належав до скаредів, що кохаються у грошах для самих грошей: вони любі були йому, як спосіб до багатого життя і шлях до поваги. Розжившись, він вважав, що вже має на неї право, і заходився потроху задовольняти свої примхи: одягався хороше, хоч часом з ґвалтовною хвертикуватістю, скуповував меблі, щоб чепурити свою оселю, заведену не раз у раз до ладу, бо у вітальні його на столі біля дзеркала можна було побачити страуса з ножами до фруктів
натомість хвоста, а стіл з якоюсь-то квіткою на ньому був щільно притулений у розвилках козетки так, що на неї не можна було й сісти... Але найулюбленішою мрією Тарноруцького було зробитися членом лубенського клубу. Він тішився думкою, що піде туди, привітається з клубянами як рівня, гратиме з ними в карти... На його щастя, громади українських повітових городів не дуже придивляються до того, з якого стану ті люди, що хочуть вступити до клубу, хоч не через те, що мають на се правдивий погляд, а через те, що не мають ніяких поглядів і більше піклуються, щоб через малу численність членів не розбилася партія у Гвинт, та щоб удержування клубу ставало кожному дешевше. Вони вимагають тільки, щоб людина мала культурний вигляд, хоч не великої треба й культурності, щоб подобатись повітовим клубянам. Тарноруцькому, правда, як жидові було трохи важче досягти сієї непевної чести, але, запобігши ласки деяких поважніших членів, він вже з тиждень щодня після скінчення роботи утішався, ходячи до клубу. Там, тяжко напружуючи свій розум, спосте-режність і спритність, силкувавсь він проявити себе дотепним у звичаях та поводженню. Се була тяжка і не звикла робота мозкові: мусів він переслідувати кожен свій крок, обміркувати кожне слово, виображати пильно, як би зчинив у відповідному випадку який справжній джентльмен; та зате як же любо було Тарноруцькому милуватися на себе, коли часом здавалося йому, що сказав чи зробив щось зовсім по-культурному. Була се втіха великанська! Ті щирі заходи Тарноруцького мали успіх: поводження його подобалося клубянам, і коли надходив він здоровкатися до столів, біля яких бавилися картами, ті, що грали, вітали його привітно, навіть дехто здіймалися назустріч, найбільше ті, хто вигравав і через те почувався весело, а гладкий лубенський нотар, що не кохався у картах, а пильнував більше буфету та як великий до горілки митець мусів часто поновляти собі кумпанію, не раз закликав вже Якова Григоровича: «вихилити по одній». І Тарноруцький, хоч не вживав горілки, з охотою частувавсь для обачности, ще, мов з задоволення, і пучками клацне, як, бачив, робили те інші при такій нагоді.
Усе велося гаразд вже цілий тиждень, але вчора вибухла для нього велика неприємність.
Мешкав у Дубнях старий, значно вислужений Генерал у відставці Петро Петрович Заріжний. Був се сивий, худий і невеличкий на зріст крекі-тень з накрученими вгору куцими вусами, з невпокоєними та лихими очицями, що часто спинялися на комусь, наче хотіли того проглинути; ходив він завше у мундирі, завше спирався на паличку і часто розтирав собі ногу, що враз починала чогось сіпатись. Був він особа значна і не на Дубні, дуже заможний, великовислужений, мав родичів та приятелів й зараз на високих посадах у Петербурзі, і з усіх тих оказій відповідну пиху. А хоч через страшенну нудьгу і брак якого-будь діла й мусів ходити до
клубу, та не міг вважати лубенське товариство собі рівнею, і цілий вид його, бундючний та пишний, щохвилі нагадував усім про його особисту почесність та про те, яку робить він ласку своєю кумпанією. Пиха не давала йому спокою, і він аж під ніс наче тикав усім свою честь. Се позначалося і у гордовитій поставі, і у гордовитій, а часом і зневажливій розмові, і у сердитому відблиску очей та ухмилці. Як на правду, набрид він усім до знемоги, і дубенці завше почувались вільніше і раділи, коли Заріжний чогось не прибуде до клубу; але так бракувало їм самоповаги, так звикли вони всі поважати, підлещуватися та ставати у пригоді значним та дужим, не вважаючи навіть, чи буде їм з того користь, чи ні, що Заріжний ні разу не дістав належної одсічи, а верховодив у клубі, наче у забраному краю.
Тарноруцького обрано за члена до клуба тоді, коли Заріжний слабував і не був на збірці. Се зроблено було навмисне, бо прихильники Ян-келя Гершковича гаразд знали, що генерал ні за віщо не погодився б на те обрання, а проте сподівалися, що згодом він звикне до Тарноруцького, і ніхто не покладав собі у голову, яка з того зчиниться буча.
Петро Петрович вже зо два тижні слабував на живіт і голову і не виходив з господи; всі служки його попідбивалися, бігаючи навспинячки і вволяючи всякі його витребеньки, та ніхто не міг догодити — і Петро Петрович одно лаявся, гримав та розлютовувавсь далі дужче; але коли дізнався про обрання Тарноруцького, розсердився так, що аж наче видужав... Така річ вимагала його присутносте. Заріжний знав, хто то є Тарноруцький, бо хоч не справляв в його нічого, та часом давав йому щось полагодити і не міг стерпіти із собою у кумпанії кравця та ще й жида... В додачу на се не спиталися його дозволу... Він звелів запрягати коні і поїхав до клубу.
Прибув він туди досить пізно; більшість членів вже сиділи за картами, вже й Янкель Гершкович був у клубі, хоч ще й не грав, а сидів з боку одного стола, придивляючись, як там грають.
Він був у доброму настрою, часом роблячи якісь важливі уваги щодо гри. Аж ось широко, з відповідним поважносте ідучої людини поспіхом, лакей відчинив обидва одвірка, і до залі, спираючись на ціпок, вступив Заріжний. Сердитими мишачими очима глянув він по залі і дуже голосно кахикнув. Не знаю, чи мав він на думці звернути тим на себе увагу, бо уваги ж і так не бракувало. Усі враз посхоплювалися, і ті, хто вважав себе ближчим його превосходительству, хапалися привітатися назустріч, інші, а між ними й Тарноруцький, не знаючи, чи на те мають право, вклонялися здалеку. Але потроху вже все вгамувалося, і знов посідали до карт.
З підкресленим виразом незадоволення чи обридливості Заріжний перейшов кілька разів взад і вперед залею.
Почував він себе якось чудно, бо дарма що їхав до клубу з певним заміром, але не знав ще що робить. Завдання було не з звичайних — насваритися на ціле зібрання, і Заріжний, навдивовижу собі, почував якусь незвиклу несміливість... Так же не можна було сього появити, не можна скоритись, чи й занехаяти справу... Ціпок його дедалі нервовіше і сердитіше грімко та часто стукотів по долівці, і нарешті Генерал спинився серед хати, наче шукаючи когось очима, чи збираючись гримати...
Незадоволення так значної людини відчувалося всіма прикро; всі почувалися як перед тучею, а черговий старшина мусів запобігати, щоб заспокоїти...
—	Ваше Превосходительство без партії? Невже нема з ким? То не може бути... я зараз, ту ж хвилю... — заклопотавсь він.
—	Маю надію, та й знов сподіваюся, що не посадите мене з тим ото жидом кравцем! — ані крихти не стримуючись, а вголос, на цілу залю й просто тикаючи пучкою на Янкеля Гершковича, сердито завважив Заріжний. — Не знаю вже, як і ходити до вашого клубу? Ви незабаром і мого лакея закличете на члени!..
Почувши се, Тарноруцький першу хвилю мов прикипів; він чув тяжку образу, та ще дужче вражала його думка, що ось зганьбовано його на людях, знищено всю ту повагу, яку з такою пильністю, часом хитрощами та штуками доставалося йому здобувати; він чув, хоч не бачив, як відусіль насмішкувато поглядають на нього з-поза карт, і почував себе так, наче земля розсувається йому з-під ніг. Враз він спалахнув, якусь хвилю його поривало вилаятися, дати одсіч, та губи тремтіли, язик не слухався, не було сили опертися Заріжному: ганебний острах таки переважав у Тарноруцькому почуття правдивого гніву... Негаразд розуміючи, що робить, він порвався з місця і, зіщулившись, подався з клубу.
Трохи не цілу ніч Тарноруцький не спав: зрушені почуття й думки зринали, зчеплювалися, перемішувалися без ладу; виморювали його до найбільшої втоми, та спати не давали...
Він рівночасно і лютував заклятовано, і тремтів від ганебного знищення; сі такі ріжні почуття якось дивовижно єдналися у ньому, та над усім панувала боляча думка — жаль на те, що пошкоджено йому шанолюбні заходи... Але ні в нього, ні в жінки його, що теж нишком поти-рювала Заріжного «проклятим гоїмом» і щиро зичила йому «здохнути», ні на хвилю не знявся правдивий гнів на зневагу людської гідности, не впало й на думку сміло обстоювати і її, і свою честь; їх знищувала звичка коритися перед Заріжним і боязнь його сили.
Вже перед світом ледве приспався Тарноруцький, та ненадовго, і прокинувся, тяжко зморений та сердитий; усе здавалося йому не до ладу,
а як на те, Заріжний, чи, справді, йому знадобилося, чи заманулося ще поковерзувати, заслав до Тарноруцького лакея з наказом полагодити шинелю.
—	Глядіть, щоб до вечора була справна! Його превосходительство не-безпремінно звеліли, — наказував лакей, очевидячки, певний, що не може бути питання, чи схоче Тарноруцький догоджати Заріжному.
Позеленів Тарноруцький; вхопило його за серце начеркати і лакеєві, і превосходительству і відмовитися роботи, та не зважився, і тільки як пішов вже лакей, кинув спересердя генеральську шинелю у куток та ще дужче насупився.
Невдовзі надумався він піти до швальні; се було саме тоді, коли там гуляв Ракло та почувши Тарноруцького втік. І завше Тарноруцький поводився з робітниками згірдливо та суворо, а сьогодні то наче хмара насунула з ним разом у швальню. Пішов він поза спинами робітників зазирати на роботу, а ті чують, що роздратований, знишкли, причаїлися, здається не дихнули б, аби минув, не присікався.
Тиша стояла у хаті, ані телень.
Проминув так Тарноруцький вже кількох робітників, суне тихо, мов зачіпається за кожним кроком, мов щось його назад тягне, а зморшки, круті та глибокі, на лівій щоці та на лобі впоперек як стали, так і заклякли, не розсунуться. Аж ось опинився він біля Кибця. Кибець ще глибше уткнувсь в своє шитво і очей не зведе, тільки дихає важко; серце чи що було йому порушене, то як турбується, ніяк було не одсапнеться.
Здавалося, Тарноруцький вже далі піде, вже й ногою човгнув, та спинився знов, протягає руку за Кибцевим шитвом та й тягне мовчки до себе.
А Кибець, з переляку чи що, не вгадає, чого треба, не пускає. Ще раз потяг Тарноруцький, тільки зморшки ще дужче напружилися, та як гукне: — Давай, лобурю, коли я беру! — та як рвоне роботу, підсунув аби тільки до очей та, не роздивляючись, як шарпне її туди-сюди:
—	Що се за робота? Яка се стежка? Який чорт так шиє?!
Кибець тим часом схопився, обернувся до хазяїна і злякався, тремтить: і злість за серце бере, і досада, і бридко; тільки збиравсь щось сказати, виправдатись, а Тарноруцький як кине йому шитвом просто межи очі:
—	За що я, такий-сякий, тобі гроші платю? На чорта мені такі чорти, як ти?!
Аж млосно зробилося Кибцеві у голові, думи наче сперлися та борюкаються; і образа пориває, і острах, щоб не прогнали, придушує; стоїть, нічого не вимовить.
Усі дивилися на тих двох; ніхто не бачив, що робиться з Суком, а той як випростається, білий, трохи щелепи стиснулися і повидималися; так дзвінко, з протягом каже: — Ей, хазяїне! Геть з руками!..
Тут вже й Кибець почув, мов йому натхнуто завзяття; очі заблищали, нахиливсь наперед, аж мов наступає на Тарноруцького.
А той з несподіванки не вгадає, у який бік і глянути, крутнув головою сюди-туди, глянув на Сука, враз як не злякається.
—	А ти що таке? Тобі яке діло? — спитав ще дрібно, затикуючись, та й опинився прожогом на східцях до своїх покоїв і вже звідтіль заверещав: — А йдіть к бісу обидва від мене! Щоб духу вашого тут не було, і ти, і ти!
Тихо зробилося у швальні, ніхто не здійме голосу, усі як сиділи, поприкипали, позіщулювалися. Кибець знов злякався — згадав про жінку, про дітей, і що з ними буде, — занепав духом та починав каятися...
—	Ну ж, ходімо! — бадьоро обізвався до його Сук. — Не бійсь, не пропащі! — І він повів збентеженого Кибця з хати.
—	Не журись, — сказав Сук вже на самоті на дворі. — Ходімо до наших, щось гуртом вигадаємо.
Справді, в громаді було трохи гуртових грошей. Товариші скинулися ще і визичили їх Сукові та Кибцеві, щоб вони почали кравцювати від себе, заведено, не панську одягу, бо іти наперебій Тарноруцькому годі було й думати, а просту одягу для бідних людей. В додачу ще, кому було треба, загадали їм для початку шити на себе. З сієї праці не можна було сподіватися великих заробітків, та можливо було жити та ще незалежними, вільними людьми.
Се знов доля усміхнулася Кибцеві: стало йому вільніше, спокійніше, він потроху заспокоювався і вже так покохав свою громаду, як рідного батька; з запалом ходив він на кожну збірку, по неділях читав книжки, які йому радили, його запити почали розвиднюватися, надії та радість життя відживати; він аж подобрішав...
XI
Та недовго велося Кибцеві так добре. Над Дубнями нависала хмара. Між міщанами та робітниками пішли чутки, ніби по інших городах, караючи за кривду людям, б’ють жидів. Чутки сі знаджували та запалювали лубенську сірому; між нею починавсь якийсь рух; малознайомі, стріваючись, закидали наздогад одне одному, більше знайомі міркували та розмовляли про се потай, підбурюючи тим одне одного. Та громадка Рахманного до котрого часу держалася ще осторонь. Він стримував ще та відраджував товариство від помсти та бійки, хоч вже помічалося, що дехто з них, не маючи з ним змагатися, серцем хилиться не до його поради, а до шелесту. Рахманний се помічав і ще більше намагався довести своє; він доводив, що шелестом собі не порадять, не
збудуться лиха, ще й зазнають тяжкої кари. Се б нічого, якби було за що терпіти, коли б, справді, здобути собі права та полегкість, а на світі настав мир та правда... Також доброго ладу не можна зробити у одному маленькому місті, поки навколо зостається все по-старому; світ стоїть у зв’язку... Та й для сього насамперед треба, щоб робітники й самі були розвійніші та совісніші... Те лихо, на яке бідкаємось, не в нас самих, воно є всесвітнє, і винні за його не всі та й не самі жиди. По інших краях бідні люди давніше почали змагатися з ним, то й треба вчитися, як обстоюють вони себе там, що та як здобувають, чого вимагають зараз, на віщо сподіваються надалі. По тих краях робітники взялися відважно виборювати собі права і полегкости, дещо вже здобули, рано-пізно здобудуть й більше. А зняти шелест у самих Дубнях, потрощити кількох жидів і за те стерпіти військову поталу — се було б тільки тішити свою роздратованість та помсту. Так не гідно ж се путньої людини! Безхо-сенна помста тільки знівечить ваші серця, а через те ще надалі відсунеться здійснення того, чого всі ми так палко бажаємо... Виборення ідеалів та правди, співчуття до таких, як ми самі, повинні кермувати нами більше за нашу власну користь і, боронь Боже, наше почуття помсти, інакше ніколи не буде добра, а один дужчий ставатиме на зміну другого... Бачачи, що товариство хитається, Рахманний щозбірки здіймав се питання, приносив та читав книжки про робітничий рух в Європі.
Однієї суботи, коли читали якусь з тих книжок, і розмова знов зійшла на жидів, щось зненацька заторохкало у шибку; усі захваталися, знепокої-лися. Мешканці російського панства, нівроку їм залякані, і, коли збираються, а надто робочі, не для гулянок і не для ґешефтів, се здається усім, а й тим, що зібралися, недоконче безпечним... Не диво, що товариство злякалося, бо в додачу й книжка, що її читано, була заборонена. Більшість зблідла, хтось кинувся гасити лампу, та Рахманний не попустив сього, віддав світло тому, хто йшов відчиняти двері, а коли його віднесено та заступили люди, сховав книжку за пазуху та й собі пішов з хати, маючи на думці нишком викрастися з сіней та приховати книгу у садку.
Але непокоїтися не було чого: за дверима стояв Івашко.
— Що, полякалися? — спитав він, заходячи у хату. — Думаєте, сховалися! За вас і не знають?.. Та заспокойтеся! Кому не треба, ще не довідалися, а я й давно знаю, та від мене й ховатись дарма... Знаю та мовчу, що мені по тім: чи читаєте — то й читайте, чи збираєтесь — то збирайтесь, тільки час би тепер сі дурниці покинути...
Громадяне мовчали, ще не заспокоїлися, та й Ракло був якийсь дивний, не такий як завше, не вкидався у штуки, не строїв дурника... Щось суворе, поважне чулося йому у голосі, вбачалося у порухах і на виду.
— Ото і я, — провадив він далі, — поки не було путнішого діла, штуки строїв, та ніколи зараз, треба до діла братися! Ей, та й добряча робота є, весела! Чули, хлопці, скрізь жидів б’ють? Та й в нас вже налагодилися. Нум зараз жидівські збуйвики повитрушуємо!
— Навіщо се? — гостро спитав Рахманний, виступаючи вперед.
Він і Ракло стояли один проти одного біля столу серед товариства, що стовпилося довкола.
— Як навіщо? — глузливо й собі спитав Ракло. — Казав я — нема діла з вашого читання... не дочиталися хіба? Повилазило вам, скільки з нас жиди крови п’ють!
— А що ви тим здобудете? Яка буде з того користь?
— Що мені до користи! Помщуся, серце зжену, дамся у тямки проклятим, щоб не коверзували! Та й користь буде: полякаються, боятимуться, — розпалився Івашко.
Рахманний чув, що се хвиля рішуча, що зараз мусить вирішитися, кого послухають громадяни — чи його, чи Івашку та своїх пристрастей. Рахманний добре знав, які сильні у сих людей ті пристрасті, наслідок накипілих за довгі роки образи і ненависти, як обридло їм нести на своїх плечах суспільний ряд, достаючи самі кривди і зневаги... Перебігши очима по приятелях, він бачив виразно по поблідлих та напружених обличчях, по загорілих очах, як тучею здіймаються в них ті пристрасті. Віра Рахманного у свій вплив на сих людей, у їх сили подужати себе, похитнулася, і голос його ледве чутно затремтів. Прикро зробилося йому; жаль і їх, бо зазнають багато лиха, жаль і на них, на те, скільки його доказів, заходів розвіється марно.
— Не кажіть абичого! — обізвався він тихо, і під вагою зневір’я у словах його чулося тільки переконання, та не було сили, що захоплює та примушує людей слухатися. — Навіщо ви приводите людей?! Знаю і я, що не рівне багатство те — кривда, не байдужий і я до неї, сам змагаюся й усім кажу, що треба з нею змагатися, так на те, щоб неправди поменшало, щоб людям зробилося краще... А чи можете ви сподіватися добра з ваших заходів?.. Ми ще не маємо сили змінити і наш політичний ряд, а зрівняти всіх на майно, з сього поки що не буде нічого... Але ви не про те і дбаєте, вам кортить аби тільки помстити-ся, полютувати! Так чи тож добре нівечити добро, руйнувати кожного дукаря вряд: і злого, і доброго, такого, може, що й ми з вами, якби були заможні, при сучасному ряді не змогли б бути кращі за його, і то без жадної мети, ні на віщо не сподіваючись. Гаразд! Потрощите ви сьогодні жидів у Дубнях, завтра наїдуть нові, а хоч свої глитаї будуть не кращі... А нам зовсім не так вже добре ведеться, щоб не дбати про те, щоб хоч колись покращало, нам треба гаразд обміркувати, що нам робити, чого допоминатися, і насамперед ширити наші
думки, збирати сили, вимагати тим часом зміни хоч найтяжчих законів, що горнуть на руку самим заможним, вимагати вкорочення робітнього дня, підбільшення платні, забезпеки на старість... Єднатись для сього у численні гурти, складатися грішми, робити при зручних нагодах страйки, а щоб не забороняли вести боротьбу, насамперед допоминатися народньо-виборчого уряду, волі збірок, думки, письменства!.. До сього придався б і бунт, до такого бунту пристав би і я, та й треба приставати! А так задля помсти та лютости нівечити народню працю, робити людям збитки, накликати на себе кари та лихо...
—	Ат! Заспівав солов’ячими співами! — роздратовано зареготався Ракло. — Бач, аж очі заплющив, милуючись на свої брехеньки! Не слухайте його братця! Не давайтесь дурить! Поки ті закони змінять, з нас і кісточки погниють.
—	Хай се й не скоро, так певно ж! — розсердився і Рахманний.
—	Годі тобі, чули! — грюконув щосили кулаком по столі Івашко. Ніхто б не пізнав його, очі йому горіли, аж пекли, ввесь він напружився, мов аж повищав, вид зблід і потоншав, зробився похмурий, страшний.
—	Годі тобі! Слухайте, братця! Кого скривдили, пустили у старці, відібрали долю, кому знівечили життя прокляті жидюги — гайда за мною! Погуляємо, віддячимо пакосним, натішимося, дивлячись, як будуть плакати, труситися, пейсики рватимуть!..
Запальний вигук Іващин, його пекельна завзятість охоплювала слухачів; вони й не зчулися, як прихилялися до нього, як з химерного Ракла ставав він їм за привідцю. В кожного з них зринала десь з глибини пекуча лютість, в Кибця — на Тарноруцького, в других — на інших напасників, а враз вже й на усіх жидів.
Більшість почала збиратися за Раклом; знявсь гомін, стукотня, кожен шукав свою свитку, шапку, хтось почав докоряти Рахманному.
—	Стрівайте бо! — знервовано скрикнув той, тяжко схвильований. — Коли ви вже так намоглись, скажіть хоч, чим вам жиди так особливо спротивилися? Чи то єдині ваші напасники?..
Та Івашко не дав йому доказати.
—	Поснідаємо жидами! А Бог допоможе, пообідаємо панами! — промовив він і зареготався.
—	А повечеряєте? — докірливо спитав Рахманний.
—	Такою великовченою таранею, такими панськими та жидівськими попихачами, як ти! — вигукнув заклятовано на відповідь Івашко.
—	Як ти смієш! — тяжка образа чулася у голосі Рахманного.
—	А нащо ж ти людей морочиш? Нащо маниш тим, що ніколи не буде? Годі, хлопці! Хто не хоче з ним слинити, ходімо! — І Ракло пішов
з хати; подалась за ним і значна більшість товаришів Рахманного, лишилися тільки Сук та ще двоє-троє.
Пішов і Кибець, та за дверима його вхопило за серце і чогось зробилося так шкода Рахманного: він такий, сердега, збентежений і все ж таки хороша людина... зробив Кибцеві багато добра. Кибець був йому щиро вдячний, дарма що тепер Рахманний плеще дурниці і оступається за жидів... Се ні до чого, а проте треба його потішити: хай знає, що не усі посердилися з ним... І Кибець сказав, що забув щось, гукнув: — Ідіть, я вас дожену! — і вскочив назад у хату. Рахманний, засмучений, знесилений, сидів, похилившись на руки.
— Годі бо вам, не журіться! — прискочив до нього Кибець. — Що ж, кожний думає по-свойому...
— А ви як?
—	Та я думаю... — з неохотою відказав Кибець, — думаю... таки треба попобити...
—І підете?..
—	Та піду ж...
—	Робіть же, як знаєте... — невтішно махнув Рахманний рукою й знов похилився.
—	А ви таки не журіться... справді... — ще раз запитавсь заспокоїти його Кибець, але й не викінчив та подався з хати, боячись відбитися від гурту.
Ще мов тяжче зробилося Рахманному від того Кибцевого потішен-ня: «Так, наче я справді зробив щось гидкого, а він тільки дарує мені те через свою прихильність чи добрість... Спитайте його, що він думає... Чи се ж не образа?!. Якихсь диких вигуків дикого Ракла досить було, щоб відіпхнути від мене тих людей, що я не шкодив для них ні праці, ні часу, що віддав їм своє серце, та й вони, здавалося, любили мене...». Шкода було Рахманному і товаришів, що їм дістанеться каратися без усякої користи, шкода й на їх, що звели нанівець усю його працю, усі заходи біля заснування громади, яка мусіла тепер розійтися так нагло, але найгірше діймали сумніви, здіймаючись з сього приводу: як покладатися на таких людей? Як робити з ними якесь громадське діло? А чи ж не всі люди такі? Чи се не загальна прикмета усякого гурту та нікчемна підлеглість своїм пристрастям, та невдатність кермуватися обміркованими завданнями? Що ж можна путнього зробити на такому ґрунті з такими помічниками? Під нагнітом сих думок Рахманний не мав ні сили, ні хіті хоч словом обізватися і до тих товаришів, що лишилися з ним; ті сиділи так само пригнічені... Посиділи трохи так, та й розійшлися, не умовившись навіть і на завтра зійтися, хоч і було б про віщо порадитися...
XII
В глибокій болючій задумі повертався Рахманний додому; надворі було темно, хоч у око стрель; важка хмара засунула ціле небо грубою темною пеленою, одностайною, рівною, — ніде не видко було ані зіроньки; дрібний, ріденький дощик накрапав з неї; вітер теплий, але густий, набігав нерівними подихами, подекуди ущухне, мов втишиться, подекуди знов, наче ввірвався десь, налітає, бурхає, стукотить у стіни, тріпочеться по безкетах, гуде між деревом... Прийшовши додому, Рахманний ліг, але довго не здолав приспатися. Глуха темрява непривітно зазирала у вікна, напружуючи й так вже розбурхані нерви; серед неї все вчувалися Рахманному якийсь далекий гомін чи гуркіт, наче сотні людських голосів, тілько невиразно, мов здалеку, мов приглушені, і він схоплюється, думаючи, що почалося руйнування, уявляє собі, що там діється, прислухається, але тихо скрізь, тільки іноді гуде вітер... Та не йме Рахманний віри тій зрадливій тиші, довго слухає, спершись на руку на ліжку, і часом йому здається наче тихо, часом знов мов розітнеться десь якийсь дужий, хоч невиразний, вигук; знов схоплюється Рахманний, знов прислухається, ще пильніше напружуючи вуха, вдивляється у глупу темряву за вікном і... знов не чути нічого... Аж перед світом приспався він, витомлений до краю, і вже не чув, як знялася колотнеча. Прокинувся він сьомої години через страшенний галас та гук, що знявся на вулиці. Той гамір вже давно бентежив його, ще сплячого, нагадував щось неприємне, неспокійне, і серед сну Рахманний непокоївся, почував, ніби треба чогось скоріше вставати, та не здолав прокинутися; коли ж нарешті схопився, йому зразу почулося, що діється щось неприємне, — але що? Він і знає, та не може згадати, а треба притьмом згадати, треба щось робити... Мерщій він глянув у вікно: на вулиці був невимовний гармидер, якийсь натовп розшарпаного, рухаючого люду, чулися зойки, лайки, гук, хтось плакав, щось падало, щось ломилося... Враз він зрозумів, але в очах наче стуманіло і довго ще бачив він тільки якийсь гармидер, не помічаючи і не розуміючи подробиць... Тільки помалу почали й вони вкидатися йому в очі. Шибки у багатьох горницях були повибивані, двері та вікна розчинені навстіж, запори у крамницях побиті, двері поломлені, серед вулиці, і у різнацію, і купами навергано зломків з меблів, з бочок, з посуду, усякого краму. З розгону викидані з крамниць тканини побгалися, порозвір-тувалися, подекуди послалися доріжками, подекуди лежать жужмом, повливані дьогтем, часом укачані грязюкою; все те люди місять ногами, топчуться по йому; уся вулиця, як великий смітник, закидана клаптями паперу; у повітрі, наче сніг, пурхає пір’я з бебехів; онде хтось викочує з льоху бочку з гасом, якихсь двоє зараз прискочили до неї і
розбили кийками; жидівки, жиденята, жиди, навпіводягнені, розшарпані, тікають хто куди урозтіч; часом, хто здума, штовкне їх, націдить по потилиці, вони й не обороняються, не оглядаються навіть, а тікають далі з плачем; навздогін їм тюкають, регочуться, вони спотикаються, падають... В людей обличчя якісь п’яні, дикі, ухмілки застиглі, нестямні, очі в іншого мов тороплені, вид розпатланий, вигляд заклопочений. Онде двоє таких напружуються викинути у вікно важку скриню; у горницях заможного жида, що навпроти оселі Рахманного, крізь витаскані вікна видко, як якийсь телепень скочив на фортеп’яно і тупцюється з чобітьми по струнах; тяжко стогнуть струни, часом як увірветься котрась, той стогін зомліває, мов перед сконанням... Придивившись, Рахманний пізнав Івашку.
А знялася отся буча так.
Під Замчищем зараз біля мосту, що йде через річку до Дубнів, через який їздять у город з половини повіту, скупилось кількись шинків; тут, по сих далеких від урядницького догляду криївках, завше гуляє та бенкетує дубенське гультяйство, тут обмірковує воно свої заходи, сюди зношує і зароблене, і накрадене. Вище, по крутому узбіччю Замчища, аж до валів колись славетного козацького городу, де тільки ледве можна було, попритулялися обшарпані хибарки — житла лубенських бося-вок та гультяйного дівоцтва. Знати, є міцний зв’язок між тими хибарками і шинками: круті, узесенькі стежечки поплелися скрізь по горі, з гори униз, і, дарма що незручно, густо снуються по них люди пізньої доби, чути там співи та п’яний гомін. До одного з сих шинків завів Івашко товариство Рахманного, а по шинках сієї ночи гуляло багато людей, геть більше як щодня; між ними чувся якийсь особливий рух, якась таємна єдність: з шинку до шинку одно перебігали люди, щось розмовляли пошепки, викликали один одного на вулицю; шинкові двері одно стукали, впускаючи та випускаючи когось; по вулиці люди снувалися одиницями, по двоє, купками; вони ще не появляли свого заміру, та по непевних розмовах, по зухвальному поводженню їх, по тому, що гулянка затяглася, налякані чутками шинкарі відчували вже щось недобре і боязко придивлялися гультяям, що дедалі надходили та надходили. Минуло і три й чотири години; натовп по шинках тільки збільшувався, ніхто не збирався додому, шинкарі знепоко’їлися до краю і почали намагатися, щоб пошабашили.
—	Пізно, панове, далебі пізно! На мене пан справник гніватимуться!.. Ну, погуляли, ну й буде вже! Ну, чого там? Їй-Богу, буде, зробіть мені ласку! — чіплявся улесливо, але й нетерпляче хазяїн того шинку, де пила Івашчина кумпанія.
—	Так що ж, ти не даси мені набір?! — присікався до його тим часом здоровенний п’яний чоловік. — Не даси, га? — наступав він на жида.
Спантеличений шинкар не оберігся й відказав з дражливістю: — Ні набір, ні за гроші, ніяк не дам, іди собі геть!
—	Так осе ж тобі! — і сам не схаменувся чоловік, як вдарив шинкаря у голову.
Жид пополотнів і, затуливши голову руками, скрикнув: «Ґвалт, рятуйте».
—	Гей, хлопці! Жиди наших б’ють! Гай сюди! — вискочивши з шинку, гукнув Івашко.
Се було гасло. Звідусіль почали збігатися люди; вмить розбили й розтягли на друзки шинок, повикидали й понівечили з його усе, повипивали горілку, заходжувалися вже руйнувати і біля сусідніх шинків, та Івашко, скочивши на стовпчик, спинив, крикнувши щосили: — Облиш! Не гайтеся абичим, гайда у город!
Поки юрба збиралася, поки збігла на гору та у город, а по дорозі стрівши другу купу шелестів, допомогла їм розбити ще шинок, що стояв посеред гори, поки на знак єдности повипивали з того шинку горілку, вже була шоста година. Вже деякі дбайливіші крамарі пили чай, збираючись до крамниць, вже розпочався торг на базарі, коли юрба, тільки зрідка затримуючись по дорозі, прикотилася з гуком, з галасом на базарний майдан. «Жидів бий! — бий жидів!» — гукали вони, скликаючи до себе дедалі більше помічників, і почався той шелест, що його, прокинувшись, побачив Рахманний.
Перелякані жиди кинулися хто куди, хто рятуючи щось дорожчого з свойого добра, хто аби втекти самому з родиною; більшість вдарилася на звощиках, а як не пощастило — то й пішки, на вокзал залізниці, інші поховалися в знайомих християн. Дали звістку справникові; та у Дубнях не було війська, і справник, пометлявшись трохи, як квочка, почув і себе у небезпечному стані та й зник.
Нарід вже збігався; пішла чутка й по ближчих селах, що у Дубнях б’ють жидів, і що там ніби вільно брати усякого краму досхочу. Шатнулися у Дубні не то чоловіки, а й жіноцтво, й підлітки, знявся наче ярмарок, а як розбивати скоро не було чого, то чоловіки трощили вже бите; жінки й діти снувалися між народом по руйновищах, вишукуючи, чого б набрати собі, та й тягали доскочене оберемками додому.
«Тягніть, тягніть, хлопці», «Напнись, бабо, та бери більше, не жалуй жидівського добра!» — заохочували, регочучися, шелести... Але знати було, що більшість з них і притомилася, і задовольнилася, дехто почав розходитися, і тільки найзавзятіші ще никали, вишукуючи, на чому б потішити роз’ятрілу за сей день охоту до руйнування.
Кибець вночі був сп’янів; йому небагато треба було й випити, але зараз вже витверезився, і, блідий, обідраний, бо пораючись обідрався чисто, у новій шапці, яку вхопив десь у крамниці, загубивши свою, збиравсь
 вже додому, та наостанці йому заманулося потішитися добром свого найклятішого ворога, і він заскочив до спорожнілого будинку Тарноруцького. Все тут було перенівечене, навіть долівка, і потрощене. Просовуючись поміж зламками, Кибець зайшов у дальші покої; тут побачив він якогось чоловіка, що стояв до його спиною і з великою заклопотаністю, аж не чув, як зайшов Кибець, мордувався, викидаючи за вікно здоровенну шафу.
Кибець кинувся був до помочі та й остовпів: той чоловік був Чаплій; очі їх збіглися, і щось страшне замиготіло у Чаплієвих; вони були тільки вдвох на чималі порожні горниці; вікна з хати дивилися у так само порожній двір; на вулиці стояв такий галас, що за ним не чутно було б ніякого крику. Все те миттю перебігло на думці в Кибця; негаразд і розуміючи навіщо, він позадкував, та й виплигнув у вікно.
Се трапилося близько другої години. Саме тоді уступалися з двох боків у Дубні комонні ескадрони, що викликані були з найближчого з повітових городів. Москалі їхали повно узброєні; з коней бігло мило, але військо визирало бадьоро; офіцери, спиняючи коней мундштуками, вигравали збоку. Москалів перед городом затримали, дали горілки, звеліли співати пісень, «щоб менче було всяких думок». Короговки маяли та блищали, музики грали, москалі з червоними від горілки та вітру видами розривалися, співаючи сороміцьких пісень. Для такого случаю се їм дозволялося.
Морозом вдарило Кибця від тієї музики та співів; враз зникла мана почуттів, що верховодили їм через цілу ніч та ранок; усе, що сталося, здалося тепер непотрібним, навіть нікчемним, зробилося так боляче шкода чогось, а чого — не здолав він вгадати, і тяжко забажалося бути швидше дома, з своїми, втекти від напасти...
Та москалі вже оточили майдан й суміжні вулиці і заходилися нишпорити. Чаплія вже вхопили. Кибець метлявся як зацькований заяць, не находячи ніде захисту, і певно б його узяли, якби, на щастя, не стрів він Івашка. Ракло біг кудись спрожога, аж вискоком, але, знати, гаразд розуміючи куди, з певною метою.
—	Тікай швидше за мною! — зашепотів він, мов ненароком нахилившись над вухо Кибцеві, біжучи повз його.
—	Але ж куди?., скрізь сторожа... — безнадійно відказав Кибець так само пошепки.
—	Дурню Божий! Не базікай та слухайся, коли сам не тямиш! — відказав Івашко і, скочивши ще кілька кроків, як склиз у темних воротях спорожнілого та сплюндрованого дворища багатого жида Гицеля, що в нього був горілчаний підвал. Кибець за ним. З двору Ракло ускочив у присінки, з присінок в якийсь темний закапелок і напер там на стіну у найтемнішому кутку.
—	Дай ради! — пошепки звелів він.
—	А нащо? — незадоволено спитав Кибець, не бачачи з того толку.
—	Не гай часу на балачки! Побачиш...
Вони наперли вдвох, щось луснуло, частина стіни завалилася, і перед ними зачорнівся якийсь льох.
—	Що воно? — здивувався Кибець.
—	Іди за мною!
Серед невимовної темряви посувалися помацки — попереду Івашко, за ним Кибець; кілька разів вони, здавалося, звертали убік, так ніби йшли по вузькому та покрученому коридору.
—	Присвіти тут, дай обдивитися!.. Се, бач, Гицель гонив тут часом горілку та й спродавав, мішаючи з акцизовою.
—	Ти почім знаєш?
—	Диво! Адже треба було Гицелеві кимсь її робити, то й наймав часом... добре й платив... нічого собі був чолов’яга! — сплюнув Ракло набік.
—	Але нас тут полапають! — затурбувався враз Кибець: дірка розвалена, кожному й хочеться заглянути...
—	Не бійся, тут можна вийти у яр на смітник; там москалів ще не повинно бути...
Дворище Гицеля стояло саме понад проваллям, яке, починаючись з города, йшло до річки і тут наближалося до майдану. Провалля було глибоке й стрімке; глиняні, сипкі боки його стояли як мури, і скочити чи зійти у нього просто було неможливо, але на саму глибину, між великі давні купи гною, що скидали сюди господарі суміжних дворів, виходила невелика щілина, чи печера; вода, вирізуючи яр, відголила тут колишні, дуже давно вже роблені льохи, що навіть вчені люди негаразд знали, коли й навіщо їх роблено; трохи не всі Дубні стояли на таких льохах; вони йшли й переплутувалися один з одним як де у два ряди, один поверх одного; у багатьох місцях вони вже позавалювалися, ходити по їх було і небезпечно і моторошно, а місцями то й неможливо через задихувате та важке повітря. Дубенці через те тільки й знали про сі льохи, що часом, копаючи рови на фундаменти, докопувалися до них, та завше були їм не раді і силкувалися їх забивати; але Гицелеві такий льох придався, і він, розкопавши частину його ширше, зробив собі там потайну винницю, бо коли починався трус, можна було заховати у плутаних заворотах льоху або й витаскати в провалля все, що треба. Івашко, роблячи в Гицеля, знав сю криївку. Незабаром вони з Кибцем опинилися біля щілини, вилізли між купи сміття і, причаївшись та вислухавши, що нікого немає близько, подалися яром. Яр дедалі відхилявся від майдану, розстилався долиною, по якій стояли оселі лубенської голоти. Опинившися серед них, Івашко та Кибець вже були безпечні...
А тим часом тільки прийшло військо, підбадьорився, звідкілясь виникнув та заходивсь порядкувати справник: за його загадом на майдан навезено хлосту, поставлено москалів шиком, перед ними та перед народом, який затримали та не пускали поки додому, відчухрано кількох чоловік, між іншими і Чаплія. Суд був швидкий, не дошукувались велико доказів, не допитувалися задрібно. Чаплія вибито, бо його вхопили на гарячому вчинку в оселі у Тарноруцького, когось за те, що в нього була подрана одяга; певно, казав справник, подрав її пораючись на руйнуванні, ще когось, бо був п'яний, а хіба ж п’яний міг не пристати до бійки.
Ввечері прибув у Дубні жандарм.
XIII
Дворище пана Заріжного було на краю Дубень. Великі горниці своїм виглядом зразу нагадували про пишну старовину. Була се стародавня кам’яниця на два з половиною більших поверхів спереду і на три менших ззаду, ще й з надбудівлею на самому осередку покрівлі. Визирала вона наче два куби: більший знизу і малий угорі. Вікна у обох поверхах великі з луками, а у надбудівлі з кожного боку було по одному вікні, що були вироблені широкими та низькими луками на зразок скибок великого кола і складалися з дрібних квітчастого скла шибок. Напереді, саме посеред кам’яниці, був розкішний ґанок з дверима до присінок. Всередині на обидва боки від присінок містилися парадні горниці: вітальні, кабінети, дуже високі, але сутінні й похмурі на старий поважний ґуст; ззаду їх, вже в три поверхи, знаходилися родинні кімнати, покої для гостей, буфет, кімнати для ближчих служків, а ввесь спідній півльох займали кухня, булочна, пральня... Очевидячки, горниці були збудовані з рахунком не на своє тільки, хоч і велике, посемейство, а й на чималий гурт гостей та на цілу ватагу служків, і своїх, і чужих, з якими густо наїздило сюди колись панство з далеких околиць.
Вже близько сто п’ятдесят год, як сю кам’яницю поставив один з насланих тоді, під час знищення наших привілеїв, росіян-урядників, полковник Хрулєв, прадід Петра Петровича Заріжного з материного боку. Багато набігло їх тоді на Вкраїну—голих, голодних, хижих та помазаних двірською культурою й звичками і з ласки уряду могутніх. Останні прикмети над усе прихиляли до їх тодішнє пригноблене й морально зубожіле українське шляхетство, що, за винищенням щирішої його частини, переважно складалося тоді зі зрадників та легкодухів, які за ту зраду свою легко здобували собі чини, гроші, шляхетство та разом і правдивого глуму від тих, до кого ішли на послугу. Російські насланці і своєю
силою в уряді і своєю попанілістю так заморочували голови українському старшинству, що чи не кожен «значний» запобігав ласки стати хоч за сміховище при боці вельможних росіян, аби хоч у такому стані товаришувати з ними, а вже посвоїтися з якимсь з них здавалося нашим «значним» за виключну Божу ласку. Найзаможніші пани та й панночки їхні аж трусилися до російських вельмож, шлюб з ними підносив родину до пануючої верстви, знаджував маною значности та можливістю обдирати земляків безкарно за обороною вельможного родича.
Користуючись з того сороміцького пониження українців, російські пройдисвіти ласкаво годилися потішити їхню дурну пиху і охоче висватували панночок, якщо за ними був добрий посаг. Не бракувало тоді таких на Вкраїні. Заможне було українське панство; великі степи, багато добра по коморах та оборах, добрі грошики в жбаниках густо малися в панів, дарма що вони мешкали у тісних, очеретом повкриваних горничках, і їли, пили та ходили, хоч в смак, та попросту, і, як яструби, чатували кожного шеляга... Отже вельможні зяті, діставши ті добра, гарненько заходжувалися біля них, будуючи пишні горниці, як в Заріжного, заводячи нові звичаї та поводження на двірський кшталт. Не вагаючись, процвиндрювали вони надбане тестем добро, цілком певні, що могтимуть надерти досхочу більше, сягнувши через пишні обстанови й життя ще до вищого стану уряду, де крадіжка вважалася чи не дозволеною. А українське панство пнулося й собі за новими родичами, зраджуючи отчину, цураючись усього свого, не виключаючи й мови, зміняючи її на якесь обридливе язиччя, пнулося, шиючись у сміховище, пнулось й бідкалося, і не один значний з тих, що, послуговуючи дурній писі, позаводили в себе нові звичаї, кректів та лаявся на самоті кожен раз, як повертався додому з людей або виряджав від себе модних гостей, чуючи, що скільки ступив, стільки й пошився у дурні.
Саме до таких російських культуртреґерів належав й Хрулєв, прадід Заріжного з материного боку, що взяв єдину доньку багатого полковника лубенського та й усі його добра, а після смерти тестя був і сам настановлений з Петербурга за полковника у Дубнях. Та як в Хрулєва не було синів, то й спадщина після його досталася через дочку до українського та вже зденаціоналізованого роду Заріжних, останньою невдалою квіткою якого був Петро Петрович.
Життя у дворі в Заріжного давно вже почало прокидатися. Заведено, повставали попереду менша челядь, або ті, кому з обов’язків служби не можна було пізнитися: куховарка з людської, прачка, двірник, менший кучер — вже поралися кожен коло своєї роботи. Лакейчук Пилипко, хлопець років чотирнадцяти, добре вмазаний тертою цеглою, ще й з червоною
 цегельною смугою через ліву щоку, чистив ножі, сівши для такої оказії долі біля рундука та порозкладавши всю снасть долі на попелястій від натоптаних глини, сміття і цегли землі, з якої подекуди визирали затоптані трісочки та клаптики ганчірок. Пилипко не дуже хапався з своєю роботою і часто, забуваючи про ножі, заходжувався гукати пісень, влучати камінцями горобців, а то й зачіпати кого з челяді. Позаяк, одначе, остання забавка не завше йому дарувалася, то й діставалося часом Пилипкові; щоб не зазнати доброї потиличниці, тікаючи, кидав роботу. Через те й не посувалась вона з таким поспіхом, якого можна було сподіватися, дивлячись на Пилипка іншим разом, коли він, справді, брався до неї. Таких хвиль, набравши на вогкий жмуток з ганчірки тертої цегли, Пилипко шмагляв ним по ножах та вилках так несамовито, що аж вихався усім тілом, тільки коли-не-коли спиняючись, щоб почухатись чи поплювати на жмуток, аби краще бралася цегла.
Гарненька, чепурненько прибрана покоївка вже не раз бігала до стайні, де порався коло коней ставний молодець кучер Степан, неначе за ділом, навсправжки ж, щоб постояти та побалакати з ним, позакладавши руки під хвартушину, що вважала вельми красною поведенцією. Розмова в них, проте, ніколи не тяглася дуже довго, і дівчина через віщось небавом вихвачувалась, уся зашарівшись, з стайні, та сміючись тікала до горниць, дуже мотаючи руками.
Трохи згодом поважний та середніх год садовник, хоч і не мав звичаю з роботою хапатися, вийшов поливати квітки. Спочивали ще тільки старший лакей пана Заріжного Сидір Йосипович та економка Марія Петрівна, або, як нишком дражнила її челядь, Генеральська Машка. Генерал прокидався тільки десятої години, і сі найстарші у дворі особи не мали рації дуже ранітися.
Двір пана Заріжного був в кінці города. Повар ще не вертався з базарю, то й за колотнечу, що зчинилася, ніхто ще не знав. Тільки садовник, завваживши, що з городу чути якийсь незвичайний галас і гуркіт, не раз здирався на бесідку подивитися, чи не горить де, та не бачачи ніде диму, злазив, щораз більше здивований і, двигаючи плечима, питавсь, ні до кого особисто не звертаючись: «І що воно там, мов чорти по пеклу товчуться, гарцює?»
Та ледве повернувся повар, чутка, що б’ють жидів, миттю скалата-ла всіх двірських, і вони стовпилися слухати цікавої новини; тільки Пилипко, не дослухавши й половини, дременув, як стояв без шапки, у город.
— Куди ти?! — гукнули на його. — Ось Сидір Йосипович устануть, дадуть тобі хлосту!
Та Пилипко, біжучи, тільки рукою махнув, та ще вибрикнув якось чудно, мов хотів показати щось Сидорові Йосиповичу, і з тим подався далі.
Се була восьма година, і Сидір Йосипович, справді, незабаром прокинувся. Не вмиваючись і не прибираючись, виявився він на балконі другого поверху, що йшов з вітальні, і почав кликати Пилипка. Сидір Йосипович спав завше у кімнатці поруч Генеральської спальні; вранці Пилипко повинен був зливати йому на руки, а потім Сидір Йосипович йшов до буфету пити каву й чай. Прокидався Генерал десятої години, Сидір Йосипович восьмої, то й вільно було йому, гаразд поснідавши, опісля вже виготовити все Генералові. Тільки про случай, якби той прокинувся раніше, ставлено Пилипка на сі дві години на чати до дверей Генеральської спальні, щоб покликати тоді Сидора Йосиповича.
Сей обов’язок страшенно не подобався Пилипкові й здавався йому і страшенно нудним, і таки непотрібним. «Ну віщо мене тут виморювати, коли панові можна й подзвонити, або хоч погукати?» — правдиво міркував Пилипко, але як, дарма на таке переконання, мусів таки стояти на варті, то й вигадував собі для розваги всякі штуки: на ріжні способи заламлював та здіймав руки і ноги, строячи прехимерні пики, кривив рота й носа, силкуючись представити таким побитом Генерала, Сидора Йосиповича, чи ще кого... А проте мав собі з того малу втіху і таки нудився страшенно та почував, що болять йому і руки й ноги, не так ще з того стояння, як з тієї нудьги.
Сидір Йосипович гукнув Пилипка раз і вдруге та вже починав сердитися, і от тільки і врятувало хлопця від доброї хлости те, що дехто зараз приступив до балкону та почав оповідати Сидорові Йосиповичові про новину.
Річ була остільки цікава, що й він забувся на якийсь час за сніданок, а тим часом схаменувся й Пилипко та повернувся з городу до своїх обов’язків.
Сього разу бідному хлопцеві вже надто тяжко здалося стерегти пана. Ось тільки він, хоч одним оком, хоч похапцем, побачив стільки цікавого, побачив, як люди бігають, галасують, руйнують, як такі ж голодранці, як і він, трощать та порядкують по тих крамницях, до яких, як знав добре з власного досвіду, ще вчора заглядали з безнадійною заздрістю, — Пилипкові, що його всі били, штовхали, поневірялися, й самому схотілося попобити та потоптати такі само гарненькі сукні, меблі тощо, яких повно і в горницях Заріжного та за які, коли він хотів їх гаразд обдивитися, помацати, чи на них посидіти, його бито не раз. Ще кортіло послухати, що балакають на кухні та у буфеті, де, певно, кожен викладає свої думки про справу, або додає нових звісток: не пошкодило б і собі доскочити трохи сукна, платків та стрічок на гостинці дівчатам, або і таких смачних ласощів, які бачив він у крамницях.
Сі думки знаджували та дратували Пилипка, аж йому робилося боляче стояти; він топтався, йорзався та лютував на Заріжного, що так
непорядно спить, «як кнуряка», коли вже всім треба вставати, а «вже хоч би спав, та тихо, а то і спить та не дає людям спокою!»
Тим часом прокинулася і Марія Петрівна. Була се молоденька, русява, повновида і біла молодичка з веселим рум’янцем на щоках, на яких, коли сміялася, набігали ямочки. Очі в неї були сірі і не колірні, трохи заспані, ледачі і разом пожадливі. Одягалася вона по-просту, як заможні міщанки, та чепурно і у дорогому. Волосся було в неї, справді, розкішне, і вона напускала з його собі на обмалькуватого лоба пишний чуб. Була вона трошечки загладка, мовляв пухка, ступала перехильцем і, відхиляючись назад, наче пливла. Вигляд і порухи в неї були важкуваті, мов зі сну, ледаченькі, але знати було, була вона собі хоч не розумна, та не зла і м’яка людина. Через особисту до неї Генеральську прихильність була вона у дворі першою особою, і вся челядь запобігала в неї ласки. Та Марія Петрівна, здавалося, не помічала того, не пишалася і не цуралася челяді, а навпаки, любила посидіти та погомоніти з людьми, коли пощастить сховатися з-перед Генеральських очей, бо Заріжний не любив сього і якщо помічав, зараз кликав до себе Марію Петрівну і починав їй уїдати.
—	Що то вам за кумпанія ота чернядь? — казав він з огидою та глузуючи. — Умажетесь тільки між ними, ніяк буде на вас і глянути... Що там розумного вони вам розказують, що вас так до них тягне? Нарешті не розумію, як ви доглядатимете за ними та за моїм добром, приятелюючи...
Марія Петрівна слухала, похилившись, ті докори, і на якийсь час скорялася, та скоро цілком зморена нудьгою, що панувала серед глупої тиши Генеральських горниць, бо Генерал не любив, щоб люди розмовляли, балакали, борони Боже, реготалися, не здолала додержувати наказу і наче з обов’язків служби бігла до кухні, чи ще куди, де завше був гомін, жарти, яке-будь життя та живі люди.
Через те більшість служок, хоч і не любили, та почувалися приязно до Марії Петрівни, і тільки Сидір Йосипович, заздрячи на її силу в пана, потай ненавидів її, хоч і поводився з нею завжди з найдобрішою приємністю. Як і щодня, сього ранку Марія Петрівна не звеліла унести собі каву до їдальні, а пішла сама наливати її до буфету. Тільки вона увійшла, Сидір Йосипович зараз піднявся і, люб’язненько вклоняючись, привітався; вони поздоровкалися за руку, і Марія Петрівна сіла чаювати до столу, напроти Сидора Йосиповича. Він вже подужав дві склянки кави, і п’ючи чай повагом, запалив цигарку, вигідно спершись на спинку ослон-ця та закинувши ногу на ногу.
—	Особиста комісія сьогодні в городі; ви не чули? — обізвався він вимовою впевненої у вартости своїх слів людини.
—	Що такого?
—	Зовсім окреме «приключеніе». Як же! Народ побунтувався і трощать тепер жидівські збуйвики.
—	Що бо ви... жартуєте? — невпевнено запитала Марія Петрівна, — сьогодні ж не перше квітня.
—	Ні, справді... сам я не бачив, одначе говорять... Повар і Пилипко були при тому.
—	Ну що ж, як же ж воно? — захваталася з цікавости Марія Петрівна.
—	Що ж? Розуміється, — повагом почав Сидір Йосипович, потягуючи цигарку, — викидають усячину з домів, з лавок, трощать, переводять, шибки та двері повибивали, не без того, може, й жидкам которому по потилиці «обясняется». Та ось краще... Оксенія! Піди, постій коло Генеральської почивальні, нехай Пилипко прийде докаже.
—	Хто ж то?.. Коли почалося?
—	Хто?.. Ще слідство не наведене, не можу довести вам з певністю, а почалося буцімто світом.
—	Бідненькі. То ж їх уночі поґвалтовано і діток, мабуть, полякано! — зажурилася Марія Петрівна.
—	То ви їх так, високолюбезна Маріє Петрівно, через вашу дамську добрість жалієте... А по правді, то воно жидові-невірі так і слідствує! Одначе тільки, що воно бунт, конечне, бо і по газетах я не начитував, щоб наказ такий од начальства виходив жидів бити і через те належатиме до криміналу... Я так собі догадуюся, що їх превосходительство, Генерал наш, не інакше про сю штуку поніматимуть.
Тим часом прибіг Пилипко, зраділий, що його визволено від сторожі біля Генеральської спальні, оповідати, що бачив у городі.
Слухаючи його, Марія Петрівна багацько зітхала, бідкалася та дивувалася, Сидір Йосипович викладав свої уваги та здіймав питання для роз’яснення справи так, наче був би за слідчого.
Між розмовою, коли він помічав, що Марія Петрівна потребує чаю, хліба чи масла, він зараз підносив їй те з найдотепнішою привітністю справжнього кавалєра.
Коли ж нарешті, задовольнившись стравою та наслухавшись Пилип-ка, Марія Петрівна зітхнула, обтерла двома пучками губи і підвелась, завваживши: «Ох, лишенько, треба піти ще подивитися на кухню», — Сидір Йосипович встав і собі, та проводячи її до дверей, люб’язненько розказував, яка надворі година та яке чудове сьогодні повітря... Але ледве Марія Петрівна вийшла, вид Сидора Йосиповича враз змінився, на обличчю позначилася злість і він стиха пробубонів: «Бач, ще й тобі лихо! к...!»
Така зміна в Сидорові Йосиповичеві не втекла з очей Пилипкових і він виявив своє розуміння тим, що, стоячи ззаду, висолопив язика, стуливши прегидку пику. Одначе ся забавка остільки подобалася йому,
що він тішився нею занадто необережно і не схаменувся, як Сидір Йосипович, обернувшись, вздрів його капость.
—	Так ось ти як! — розгнівався Сидір Йосипович, і Пилипкове вухо опинилося у нього в жмені, а Пилипко гаразд чув, що то не для жарту.
—	Не вам, дядечку! їй же Богу, не вам, то я Машці... — ледве встиг пискнути він пошепки, щоб не почула й Марія Петрівна.
—	Я тобі дам Машці!.. — вже прикметно м’якше (а Пилипко добре знав, що для закону тільки) гримнув ще Сидір Йосипович і, не боляче смикнувши раз чи двічі Пилипка за вухо, додав:
—	Біжи ще зараз у город, подивись, що там діється... Пан встануть, схотять знати... Та не гайся мені! Щоб за годину і назад! Одним духом живо.
XIV
Вид Сидора Йосиповича, коли він став до покою Заріжного, поки услуговував йому при одяганню, був пильно поважний і виключно заклопотаний, більше навіть поважний і заклопотаний, як щодня при тій нагоді, яка мусіла завше відбуватися з цілковитою повагою. Але Сидір Йосипович мовчав весь час про городянські новини, — то була конечна постанова не турбувати нічим Генерала, доки він не поживе кави, сього бо вимагали первісні гігієнічні ухвали.
Тільки вже після кави, заклавши серветку під пахву лівиці і, держачи у правій руці тацю із спорожнілим посудом, Сидір Йосипович переступив з ноги на ногу, даючи тим ознаку, що має щось повідомити, якщо його зволять спитати.
—	Ну? — спитав Заріжний, здіймаючи вуса вгору.
—	Зважуся донести Вашому Превосходительствові: у городі неблагополучно, — відказав многозначно Сидір Йосипович, нахиляючи голову набік.
—	Пожежа?
—	Никакъ нетъ, жидів б’ють, Ваше Превосходительство.
—	Що ти верзеш? Хто? З якої речі та з якого права?
—	Розбишаки якісь, ціла юрба, вибивають двері, вікна, трощать, нівечать все добро...
—	Ат, знаю, як се робиться! Не в тім річ! Але хто? — розсердився Заріжний.
—	Міщани, ремісники, Ваше Превосходительство!
—	Ти тямиш багато. Міщани! Може, б’ють і міщани, народ взагалі розбещений та попсований, але тут не могло бути без підштирхування та пропаганди збоку... Йди! — несподівано скінчив роздратовано Заріж-ний,
 сердячись, що забагато висловився перед лакеєм, бо вважав се за велику помилку, яку, проте, часто робив через самотнє життя та потребу з кимсь розмовляти. І зараз, ще не встиг Сидір Йосипович вийти, Заріжний вже покликав його знову.
—	Зажди! Ти був там?
—	Мені не можна було з дому, Ваше Превосходительство; я послав Пилипка.
—	Що він там зрозуміє!..
—	Повартув на базарі, бачив...
—	Що ж робить поліція?
—	Поліції нема, не бачили.
—	Чом?
—	Кажуть, поховалися.
—	То зняли руки і на поліцію, було сопротивленіє? А справник?
—	Справник виїздили вранці і їх не видко...
—	То бунтарі хазяїнують на всій своїй волі? Так? То поклич же мені справника! Стрівай, я напишу листа... — І, сердито стукаючи ціпком, Заріжний пішов до другої хати, щоб написати на картці оці чотири слова: «Прошу васъ немедленно пожаловать!» — Хай одвезуть!..
Дожидаючи на справника, він почував себе і знепокоєним, і роздратованим; думки йшли ніворотом: «Та се ж ґвалт, розпуст! Коли б’ють жидів, битимуть і всіх; власть бездіяльна! Чортзна що! — І під натовпом почуття він часом сідав у задумі, часом схватувався і знервовано, швидко ходив по хаті.
Одержавши листа від Заріжного, справник вже з самої короткости виразу, як і з інших прикметів, не сподівався приємної розмови, але не поїхати, не послухатись — було годі: Заріжний був занадто значна людина і мав зв’язки не на справницький опір, бо довго удержував значніші урядові посади, а зараз хоч і відпочивав на старості в Дубнях, та мав у Петербурзі досить родичів і приятелів серед вищого вряду. Через те, мимо всіх своїх бажань, справник, зодягши парадну форму, поспішився до Петра Петровича, стурбований, як би заспокоїти та втішити розгніваного генерала.
—	Що се, добродію, в вас діється?! — тільки побачив справника, як мокрим рядном, накрив його Заріжний, не просячи навіть сідати. — Розпустили нарід, проґавили, який в його дух, і зараз ні цюк! Заховалися десь у запічку! Коли ви такий страхополох, то який з вас справник?
—	Але, Ваше Превосходительство! Що ж я можу зробити сам? Я, Ваше Превосходительство, покликав військо.
—	Покликали?..
—	Покликав, Ваше Превосходительство, — силкувавсь догодити справник.
— Се гаразд!.. — лагідніше завважив Заріжний, але заспокоївся ненадовго. — Десять разів вже треба було се зробити! Коли у вашому городі такий небезпечний настрій, коли тут чути революційного духа, ви мусіли давно вже донести кому треба та вимагати війська.
— Ваше Превосходительство! Се просто дикий народ збунтувався, — обізвався несміливо справник.
— Ви будете розказувати! Щоб я поняв віри, що тут нема якоїсь поради збоку, щоб сталося таке без революційної помочі. Коли ви нічого не знаєте, то не морочте хоч мені голови, се вам не пощастить! А як не хочете, щоб я пред’яснив вашому начальству, що ви сліпець, а не справник, то щоб дізнали за кілька день, відкіля все зайшло! Майте собі, що як не так, вам не буде гаразд і жалкуйте тоді на себе... А зараз прошу йти до своїх обов’язків і розпоряджувати без даремної пільги!.. А по скінченню справи... конечне, приїде жандармський полковник? — раптом, уриваючи промову, спитав Заріжний. — Так?
—	Так точно, Ваше Превосходительство.
—	То прошу вас і пана полковника до мене; перекажіть панові полковникові. — І Заріжний злегка вклонився на знак, що скінчив розмову.
Прибувши надвечір з поїздом, жандармський полковник тільки заїхав перебратися до справника, зараз не гаючися, подався з ним вдвох до Петра Петровича. Вони пішли пішки. Се була надвечірня доба; сонце ховалося вже за сади і доми і не дошкуляло, як вдень, ні сяйвом, сліплячи очі, ні спекою; робилося повільніше, і дубенська дітвора, як щодня сього часу, сипнула на вулицю; багацько їх, від найдрібніших і год до десятьох, і стояло, й сиділо купками біля кожних воріт, снувалося гарюючи, надто хлопці, з пішоходу на пішохід через вулицю.
Ідучи до Заріжного, ні жандарм, ні справник досить довго не помічали, що отдалі позад їх суне якась потороча. Івашко, прочувши, який гість навернувся у Дубні, почав тинятися біля справницького двору, метикуючи, як би нишком вислідити або і вислухати жандарма. Коли той жандарм з справником вийшли, Ракло подався їм услід назирці, але йшов не хапаючись, мов не до його річ, і часто спинявся, зачіпаючи дітвору: іншому збивав шапку, в другого розпатлував чуприну, третього підбивав ногою, та не пускав падати, щоб той не збився, а зараз задержував за коміра. Хлопці й собі зачіпали Ракла жартами, тюкали наздогін, сміливіші плигали йому ззаду на спину та звисали на шиї; при останній нагоді Івашко часом хапав пустуна однією рукою, а другою наділяв йому добрих ляпасів, але знати було, що такі обопільні зачеплювання не псували Раклові і хлопцям добрих відносин, і вони були собі приятелі. Тим часом, посуваючи звільна з такими чудасіями, Івашко непомітно ні на хвилю не спускав очей з справника та жандарма. Тільки як вже вони повернули до воріт Заріжного, жандарм побачив Івашку та спитався здивовано в справника:
—	А се в вас що за п’янюга? Чи не з сьогоднішніх розбишак?
—	А, ні! — впевнено завіряв справник. — Се, справді, п’янюга, але і потім: він добряча людина і всесвітнє сміховище. Вкрасти якийсь дріб’язок — вкраде, але на злочинство не вдатний.
—	Ну... не ручтеся!..
—	Як же ж ні? Я його знаю як облупленого. Він завше влітку стає за вартового, а взимку за лазника.
Так розмовляючи, вони спинилися та поглядали на Івашку. Першої хвилі се не подобалося Івашкові; він почув себе дуже неприємно від жандармської уваги, але не було що робити. Він наблизився до них, випростався, приставив руку до вуха, де повинна була б бути, та не була шапка, і по-салдацьки промовив:
—	Ваше Високородіє! Змилуйтесь, пожалуйте п’ятачка-с!
—	На що тобі? Чи не на шапку? — спитав, пронизуючи його очима, жандарм.
—	Никакъ нътсъ, Ваше Вьісокородіє! Треба жывотъ поличыты.
—	А він в тебе болить?
—	Так точно, нудиться...
—	Що?
—	Нудиться за горілочкою, Ваше Високородіє.
—	Ну, пішов вон! — відказав заспокоєний жандарм і з тим ступив у двір до Заріжного.
—	Ох, ох! — тяжко зітхнув Ракло, чухаючи потилицю. — Так марно пішли усі надії! Такі хороші пани, а й п’ятачка не дали! — І, мов дивуючись такою несподіванкою, він стояв, метикуючи, як би доскочити й собі за ними у будинок до Заріжного та, надумавши щось, нарешті подався швидко від воріт наче назад у город.
XV
—	Дуже радий вас бачити, пане полковнику, — вітав тим часом жандарма Заріжний, — дуже радий! У нашому городі виявилися погані речі і то «несподівано» навдивовижу, — казав він, напираючи на увагу справникові на слові «несподівано». — Як же заколоти, бунти, прикмети пропаганди. — Мабуть заклопотаний, він ще не прохав гостей сідати, і жандарм стояв перед ним, сам того не помічаючи, як на муштрі, бо почував себе хоч не зляканим, та якось приємно захопленим присутністю такої значної персони, як Петро Петрович.
—	Так! Може воно й не диво, що ви не приїхали сюди раніше, бо ніхто ж не повідомив вас про те, що в нас діється, а живете ви далеко. Тільки, згляньтесь на Бога, то зовсім ні до чого, що у такому городі, як
Дубні, немає окремого жандармського догляду. Який може бути лад? Яка забезпека громадському спокою? — додав Заріжний вже на увагу самому жандармові.
— Конешне, жидова—то паскудство! — провадив він за хвилю далі. — Я вважаю їх також антіурядовим елементом, але клопіт з тим належить урядові, не якійсь черняді! Усяке абищо мусить знати собі місце! Тутешні необмірковані панки, ненавидячи жидівство, може, радіють сьому заколоту, та я ж, дякувати Господеві, мав нагоду виробити державний світогляд і насамперед поважаю спокій. Право власника є святощі і повинно бути забезпечене над усе! А свавольство черняді до добра не доведе. Почнуть з жидів, перейдуть на всіх власників, а там один замах і до уряду. Нарід дикий і має смак до бунту, аби йому попустили. Пропа-ґандісти се розуміють гаразд, то й не сталося тут без їхньої поради. Се посвідчить вам і... добродій... а?... а? Іван Степанович.
—	Напевне, що так! — непопускаючим незгоди голосом відказав Заріжний. — Шкода тільки, що досі не пощастило натрапити сліду, відкіля й з кого йде та пропаганда, — не проминув він знов шпигнути справника.
Того мов гарячим приском посилано! Дедалі все дужче почував він важке пригнічення від остільки виразного незадоволення Петра Петровича, бо прямо-таки боявся за себе та за свою службу і радий був би кого-будь, аби хтось відповідний нав’яз на думку, пхнути на кару за бунт, та схвильованість досі не давала йому пригадати щось влучного.
—	Я певний, — почав знов Заріжний, — що та наволоч, яка сьогодні трощила жидів власними руками, сама б не здолала того вигадати. В їх повинні бути якісь привідці з-поміж людей, на око більше порядних та більше освічених. Отож і треба їх невідмінно винайти, а для черняді досить і хлосту, який, дякувати Господеві, сьогодні вже і всипано.
—	Зважуся звернути увагу Вашого Превосходительства, — несміливо обізвався жандарм, — воно трошки необережно зроблено, що сьогодні завдано екзекуцію без огляду... Тепер віддати бунтарів до суду буде не так зручно. Ви знаєте напрям наших суддів, були приклади, що бунтарів виправдовано тільки за те, що їх бито до суду і то буцім для того, що не можна дерти з одного вола двох шкур, ще вдодачу обвинувачувано за них й поліцію.
—	Байдужки! Хіба не можна обійтися без суду? Коли мало, можна похвоськати ще трохи та ще когось, лишити тут москалів на життя, хай підгодуються міщанською курятинкою та поласують з їх молодицями та дівчатами, для міщанської наволочі й того буде...
—	Ваше Превосходительство! — з’являючись на дверях, виголосив Сидір Йосипович, — жид Тарноруцький добивається, проситься пустити його до вас і до їх благородіїв.—	А чорти б його дерли! Жени його!.. Пострівай, чого йому?
—	Щось каже з приводу сьогоднішнього.
—	А, се інша річ, тягни його сюди!.. Хай вже і сюди йде, щоб не чули люди, що казатиме, — додав Заріжний, коли вийшов лакей, неначе розважаючи собі таким міркуванням неприємність бачити жида у своїх покоях.
На дверях з’явився Тарноруцький, але се був вже не той Тарноруцький, що ще вчора так любо й чемно, а разом з такою самоповагою поводився. Важко було б його пізнати — так він змінився; око йому було підбите, він наче постарівся, похилився, схуд, виглядав замазаним, нечепурним, обідраним жидом; одяга в його була у кількох місцях попродирана та укачана... За сьогоднішній ранок усе надбане ним за стільки років пішло за вітром, весь його крам перенівечено, все у горницях та в крамниці потрощене та зруйноване; він знов зробився убогим та бездольним жидком.
Тепер він ненавидів бунтарів над усе на світі, остільки, оскільки постачало ненависті його серце, і почувши, що жандарм, як приїхав, пішов до Заріжного, зразу зміркував, що той має у справі ґвалту якусь участь і силу. Тут Тарноруцький вже не вагався довго та й собі побіг до Заріжного шукати хоч не оборони, так помсти до напасників, вже й не думаючи про те, якої зневаги наробив йому Петро Петрович. Зубожівши нагально, Тарноруцький почував себе таким підупалим, таким пригнобленим, що й сам не вважав себе вартим найменшої поваги; йому здавалося цілком натуральним, що з нього кожен має тепер право поневірятися.
Вже з порога він почав плакати, бідкатися та кланятися.
—	Цить, не квиль мені там! Кажи діло! — сердито спинив його Заріжний, бо його дратували ті жидівські зойкання й голосіння.
—	Ой, лишечко! Як же мені не плакати, Ваше Превосходительство? Ви ж наш господин, ви тут найстарший господин... Ви усе знаєте... ну, разві я не чесний єврей, ну хіба я кому зробив яку кривду, за що ж я остільки страждаю?.. Порятуйте ви мене...
Заріжний ще дужче похмурився; він через силу терпів у своїх горницях сього слинявого жида та ще з його лементом.
—	Мовчи мені, Юдо, поки тебе не питають! — гукнув він. — Боронити я вас буду, хоч би й не хотів, хоч не для вас, так для порядку! Слухай сюди, що я тобі нагадаю, та кажи діло. Ти мусиш все знати, або можеш дізнатися, якщо з тебе розумний жид. Бачиш, тут, певно, головна провина не тих, що сьогодні розбивали, тут треба шукати тих...
Тарноруцькому, коли почув се, здалося, ніби Заріжний виправдує бунтарів. Сього було занадто, і воно схвилювало та розлютувало його до забуття. Він ще силкувався підлещуватися, але слухати і мовчати, як
годилося 6, не здолав і, не давши скінчити Заріжному, Янкель Гершкович чи то плачучи, чи з серця заголосив.
—	Як же ж, Ваше Превосходительство, не їхня провина? А хто ж накоїв сеї капості. За що ви хочите нас обідити? Як же ж не винні сі розбишаки, сі звіря, сі грабительники? За що ви пускаєте нас нещасними?
—	Слухай, ти, що я тобі кажу, дурню! — гримнув Генерал.
Та Тарноруцький, хоч і злякавсь Генерала, та збентежений і розлючений не здолав примусити себе замовкнути, а все зойкав, поки нарешті не розрюмсався.
—	А йди ти к..! — хотів вже гонити його Заріжний.
—	Дозвольте, Ваше Превосходительство! — насмілив обізватися справник.
—	Що?..
—	Дозвольте мені з ним побалакати, не трудіть себе, Ваше Превосходительство...
—	Ну, — нетерпляче постукав Генерал пучками по столі.
—	Слухайте, Григорію Яковлевичу! — почав встаючи справник, що ще вчора грав з Тарноруцьким у карти і соромився поводитись з ним неввічливо.
—	Ат, Григорію Яковлевичу! — насмішкувато й роздратовано завважив Заріжний уголос.
Справник засоромився, кахикнув і почав знов: — Слухай, Гершку, їх превосходительство не кажуть, що бунтарів не треба карати; ти знаєш — вже декого покарано, покарають і решту.
—	Що ви мене виправдуєте перед сим жидом! — сердито обізвався Заріжний. — Ви про се не клопочіться, будь ласка!
Справник захватався...
—	їх превосходительство кажуть, що бунтарів хтось намовлював і дуже заклопотані, щоб знайти тих, хто намовлював, і їх превосходительство певні, що тутешні мешканці, ось як ти, краще можуть дізнати чи доміркуватися, хто б се навчив юрбу до бунту. Се мусять бути люди, що йдуть проти порядку і щоб зробити заколот, здатні на все, одно слово, се повинні бути соціялісти, їм Завше треба здіймати бучу...
Тарноруцький прислухався, і очі йому замиготіли й забігали. Він ще не був певний, чи, справді, тут винні соціялісти, і негаразд розумів, про кого йому розказують; та коли почув зараз, що вони можуть бути винні його лихові, вже ладен був їх ненавидіти. До того ж йому хотілося догодити й Заріжному, і справникові, а нарешті він був такий роздратований, що бажав би помститися хоч на кому-небудь і він загадався, перебігаючи думкою по городянах.
Тепер і Заріжний уважніше дивився до його...
—	Соціялісти — се такі люде, що не поважають ні царя, ані Бога, ані власности, — навчаючи, нагадував справник, — і хоч вдають з себе спокійних, та з них заводиться все лихо. Вони, конешне, люде освічені...
—	Так, так, вже й освічені! — схвилювався знов Заріжний. — Ско-робрішки і шірханці вони, не освічені!..
—	Я помилився, я хотів сказати, вони мають такий вигляд, наче освічені, — захапавсь справник. — Вони люблять читати книжки... але все самі погані книжки і зле їх розуміють.
Від великого напруження думки в Тарноруцького, що метикував тепер, хто в Дубнях подібніший до соціялістів, він аж зіщулився, а на лобі йому понабігали зморшки. Була з тим йому, справді, морока, бо хоч дещо чув за соціялістів, а часом і сам згадував їх у розмові, аби натякнути, що все розуміє, хоч, конешне, не згоджується з ними, та на очі не бачив таки жадного і негаразд шупив, що то соціялісти. Проте треба було когось винайти... запевно, не з-поміж великих панів та не з-поміж заможних людей чи урядовців.
Наче на відголос думкам Тарноруцького обізвався, допомагаючи йому, жандарм.
—	Певно, шукайте не серед самих заможних та освічених, з сих соціялісти трапляються зрідка, нема користи. Вгадуйте більше на сільських вчителів, студентів, може є такі ремісники, що кохаються в книжках, живуть не як усі з їхнього стану...
Щось блиснуло в очах у Тарноруцького, але він ще несміливо завважив:
—	Може, Рахманний?..
—	Так, Рахманний?!. — вихопився справник, і не можна було вгадати, чи дивуючись, чи завіряючи.
—	Що то таке Рахманний? — знявши високо брови, спитався Заріжний.
—	Се тут є часовий майстер, Ваше Превосходительство.
—	Ну?..
—	А через віщо ви вгадуєте на Рахманного? — обізвався жандарм, нахиляючись через стіл у бік Тарноруцького, наче хотів би наблизитися, чи й пригорнутися до його. — Що ви помітили у Рахманному?
—	Якийсь чудний... задуманий... Часом свої гроші переводить...
—	Як переводить? — похопився жандарм.
—	Так, роздає, кому з ремісників скрутно, каже, треба одно одному допомагати... пхе! — здвигнув з дивовижі плечима Тарноруцький.
—	Гм!..
—	Ну... за ґешефтом не клопочеться, комерції не поширює... а не гуляє, і не пиячить, так щось незвичайного! — ще невпевнено викла
дав Тарноруцький. — І книжки читає, — скінчив він певніше, наче, на його думку, в читанню була найголовніша провина Рахманного. — Ще якось збунтувався раз в мене у майстерні один робітник, Сук, так він йому приятель.
—	Ви як думаєте? — обернувся до справника жандарм.
І він, і Заріжний обидва втупилися у справника та вивіряюче придивлялися йому.
Справник почував себе дуже ніяково під тими поглядами; він негаразд знав щось про Рахманного: часовий майстер та й потім, але так не можна було казати; невідмінно треба було знайти винуватого, і коли вже Рахманний приплутавсь до бунту, доконче потрібно щось знати про нього і, придушуючи якесь соромливе почуття, справник примусив себе відказати, наче з переконанням:
—	Еге, Рахманний може бути... Так, Рахманний.
Після сього вже всі почали випитувати у Тарноруцького, чи розмовляв він коли і про що з Рахманним, чи не казали хоч люди ніби він балакає щось непевного і, хоч Тарноруцький не знав нічого докладно, та, вирядивши його, одностайно погодилися, що треба Рахманного потрусити, звернути на нього увагу, а найкраще, аби трапилась хоч мала зачіпка забрати його, бо таким чином найлегше «дійти до коріння».
XVI
Тим часом, невдовзі як полковник та справник надійшли до Заріжного, Пилипкові трапилася така чудасійна пригода. Була се вже вечірня доба і надворі гаразд посутеніло. Пилипко тільки був вихопився з-під очей Сидора Йосиповича та інших пригінчих, яких на його голову в господі в Заріжного було до ката, і збирався гарненько чкурнути з двору, але ледве вибіг у сад, як почув, наче його хтось пошепки та виразно кличе. Горниці пана Заріжного стояли над кручею, що, де спуховіше, а де й зовсім уривчасто, спадала у долину, якою бігла чимала річка. По тій кручі і по долині аж до самого берега розкущився сад. З горяного саду, який був не так вже великий і розлігся праворуч горниць, йшло у них кілька широких алей, декотрі аж до річки, але всі вони були осторонь горниць, позад же їх була тільки невелика площина, заведена у квітник; вона зразу уривалася стрімчастою кручею, врослою бузком, рожами, дикою терниною, навмисне залишеною у дичавині для краси круговиду.
Саме з сієї пущі Пилипко й почув чиєсь шепотіння, що пробі кликало його виразно. Правду мовити, першої хвилі він аж похолов, волосся заворушилося йому на голові, і він несамохіть позадкував крок чи два до горниць.
Що воно за нечиста сила?! Та не той був Пилипко, щоб попуститися на страхополоство; він не знав би, як і перебути такий сором, та й цікаво було дізнатися, що воно. Через те він таки присилував себе і наблизився до кручі, наважившись побачити там хоч чорта з пекла; проте, коли почув, як хрускотить чагар, та ще нагледів між кущами якусь гладку, здавалося, круглу та кудлату поторочу, то знов трохи не наробив був лементу, дарма на завзяті заміри, й добре зробила потороча, що обізвалася саме у скрутну хвилину.
—	Не бійся, се я!
—	Хто я? — роздратований за свій острах, ще й не дуже ласкаво спитав Пилипко.
—	Та я ж, Івашко Ракло...
—	Цур тобі! Як мене налякав!..
—	Молодий ще ти, хлопче, як бачу, та годі! Йди краще до мене — є пильне діло; та й почуєш дещо цікавого...
А Пилипко вже заспокоївся то й не потребував великих закликувань; Ракла він знав добре, хоч особистих відносин з ним тільки й мав, що якось Ракло потай від хазяїна випарив його дурно у лазні, бо був тоді Пилипко порядно замурзаний собі хлопчина, а на купіль грошей бігма-ло, та вдруге ще наділив йому пряника, взявши його, як належне, з стільця з-перед очей в крамаря, — от і потім. Але хто б у Дубнях не знав Івашку; і Пилипкові, що й часто бачив, і багато чув за Ракла, здавався він не тільки цікавою, а якоюсь надзвичайною, захоплюючою людиною. Часом навіть, коли сходилося товариство таких хлопчаків, як Пилипко, марили вони про Івашку, вигадуючи всякі нісенітні вигадки про те, як живе та що поробляє сей лубенський чудасія.
Пилипко зайшов між кущі, і вони з Раклом тихо посунулися вниз кручею, щоб, бува, хтось у дворі не почув їх гомону.
—	Так що? — спитав Пилипко з цікавістю.
—	Ти бачив, до твого старого чорта пішло на гостини ще двоє? Справник та цвяхований пан — жандармом дражнють; то як ти не абищо, а путящий хлопчисько, то йди та підслухай, про віщо балакатимуть.
—	Навіщо?
—	На те, щоб прийти та мені розказати; я тебе тут виглядатиму.
—	А се навіщо, дядечку?
—	Який меткий! Багацько знатимеш, рано встарієшся, — мазнув Івашко Пилипка по виду долонею. — Хіба ж не кортить тобі досолити свойому чортові, а як кортить, то іди та роби, що кажеться. Ніколи мені багато розказувати, а так, через п’яте-десяте, кат вже з тобою, розкажу. Бачив, що сьогодні у городі поробилося?
—	Авжеж...
—	Що ж, хороше? Подобається?
Пилипко аж зареготався з утіхи.
— А ось їм не до шмигі; аж у носі закрутило. То се в їх збіговисько; радяться, кого як за жидів покарати; так треба ж людей перестерегти...
Кортіло Пилипка зробити по-Раклинному; кортіло і генералові устругнути капость, та він ще вагався.
— Добре вам загадувати, а як вловлять на шкоді, дадуться у памки, за тиждень не вичухаюсь.
— Верзеш ні дзень, ані кукуріку! Страмився б, такому парубкові тієї дурниці боятися! Привчайсь, хлопче, замолоду, на старість як знахідка буде, нашому братчикові без того життя не витягнеш. Іди, вже, іди, не викручуйся, та гляди, щоб прийшов. А я для тебе ще й гостинця маю; такий крам чудовий, сьогодні доскочили! Свіжий, аж очі бере!
Вирядивши Пилипка, Ракло повернувся у кущі й не забарився заснувши. Спав він міцно та добре, але враз і на диво сторожко. Кожних десять-п’ятнадцять хвилин він прокидався, прислухався, часом зводився, нашорошившись, на руку, така вже була в його звичка, що виробилася з неминучої потреби за довгі роки по ночах на варті та при случаях, коли доводилося виглядати влучного часу при штуках та на здобутках. Так минула година, і друга, і третя, поки нарешті Івашко почув, як комусь подано коні, а потім воно рушило з двору, тоді він продрав очі, підвівся, струснувсь, вигладив пику долонею і почав виглядати Пилипка. Той справді не забарився, прибігши, та не тямив гаразд розказати: підслухати було незручно, і хоч він таки пристроївся і чув дещо, та не все допоняв. Щось там пан гримав на справника, щось лаяли бунтарів, казали ще про щось, Пилипко не міг розказати про віщо, і, нарешті, з Пилипкових слів тільки й зрозумів Ракло, що жид Тарноруцький появив на Рахманного, а пани пойняли тому віру та й винуватять його за всіх.
Та звістка дуже звеселила Ракла: се було на руку ковінька, що пани наскочили на дурний слід та пошилися в дурні, і він весело осміхався. Рахманний ані сном, ні духом, а на його вину покладають! І цілковито задоволений, Івашко подарував Пилипкові доброго пояса та й подався кущами вниз, пересягнув рова та й опинився у вузеньких суточках, що йшли яром між міщанськими левадами та хатками.
Але коли він йшов, йому зробилося чогось не так втішно і навіть мов трохи шкода Рахманного. «Набереться бідний чоловік клопоту, то ж рахуба, то ж лихо, як прискіпаються буцегарники. Ат! — заспокоїв себе Ракло, — не винен, то нічого страшного не зроблять, не засудять, а що трохи посмикають, так йому й треба, щоб людей не збивав...».
Може б, краще поміркувавши, Івашко й не заспокоївся б на сій думці та більше заклопотався б Рахманним, якби тим часом не наспів до двору, в якому мешкала Марина.
XVII
Другого дня після змовин в Заріжного Рахманний, ні на віщо не дожидаючи, сидів в себе за роботою біля стола, застеленого білим папером, силкуючись працею притлумити знепокоєні думки. Осторонь на ослонці сидів Сук; він був дуже втомлений і, знати, тільки що зайшов у хату. Він сперся ліктями на широко розставлені коліна і нервово крутив у руках картуза, нахилившись наперед та дивлячись у долівку. На змокрілому від поту лобі і на волоссю в його видушилась картузом довкола голови смуга, а кілька пасмів позвисали на лоба.
І Рахманний, і Сук обидва були такі збентежені, що не раді були розмовляти, і мовчали. Тим часом до майстерні зайшов гладкий, з запухлим видом, череватий чоловік, одягнений у синю сукняну чемерку. Гострі, як в шуліки, й лихі очі глибоко позападали йому між товсті жилкуваті щоки. Увійшовши, він так довго і так повільно заходився скидати свого картуза, наче б боявся, поспішившись, втратити свою поважність; далі вигладив собі волосся долонею і, важко одсапуючись, розсівся, не поздоровкавшись та не дожидаючи, поки попрохає господар. Ще кілька хвиль він мовчки віддихувався і аж тоді поліз у жилетну кишеню, витяг звідти дзиґарка і, простягаючи його до Рахманного, спитав, наче відрубав.
—	Можете полагодити?
Відчувалося, що він волів би краще сказати Рахманному «ти», та не знав, чи можна, а навіть чи то буде й добре. Взагалі йому напосіло по-явити всім на очі свою почесність, та не знав як те зробити, і оглядався з кожним словом та з кожним рухом, лютуючи за се разом і на свою невдалість, і на тих, з ким балакав. Щоб не помилятися, він силкувався менш балакати та не здолав додержувати такої постанови, і ще поки Рахманний оглядав дзиґарка, вже почав, хоч наче цідячи з себе слова:
—	Так отак! Се вже у Дубні жандарм приїхав, діждалися! Погуляли наші хлопці добре, мусять видихати. Любиш з гори, треба й на гору любити.
—	Чортзна-що вийшло! — обізвався і Рахманний.
—	То як на кого. Кому чортзна-що, кому й ні. Нам з вами ще й добре, видимо по комерції. В кого більша комерція, більша й користь! То жидки торг перебивали, а то поки вони стягнуться, нам попросторішає... Сталося так, як завжди ведеться: дурні робили, а розумному капотить, а, заведено, як голота здуру робила, так їй опріч прочухану нічогісінько й не випаде. Начальство бунтам не потуратиме, та як його й потурати?..
Слухаючи се плескання, Рахманний чув, як у ньому росте та поновляється жаль, а гасне останній гнів на тих, що пристали до шелесту, а натомість закипає серце на безстидне самолюбство гладкого крамаря.
— Невже ж вам і трохи не шкода тих бідолах, — ще стримуючи свій гнів, промовив він, — що з дурної голови збили бучу, а тепер мусять відбувати за неї тяжку кару? Невже вам не зачіпає серця хоч трохи те, що тут зруйновано жидів у гурт, без огляду, хто з них кривдив людей, а хто, може, нікому й не винний ні сном, ні духом?
— Ет, чи чуєте, що мені до жидів та й до тієї навісної голоти? Жидів таки й добре, що бито, бо вони ж паскудний народ і невіри, а шелести?.. Хай себе кожен глядить, катузі по заслузі; шануйся — то ніхто не зачепить. А навіщо і уряд, як не на те, щоб не попускати бешкету!..
Чуючи, що не здолає відповідати спокійно, Рахманний замовк і скінчивши оглядати дзиґарика, сказав непривітно.
— За два карбованці полагодити можна.
Крамар запитався торгуватися, але нічого не виторгувавши, лишив дзиґарика і пішов.
Ледве він вийшов, Сук скочив з ослонця, тремтячи з гніву.
—	От воно зійшло на віщо! Нарікали на жидівську правду, тепер від своїх зазнають кращої?! Як сей харциз радіє заздалегідь, що дертиме, що здумає, а робітникам платитиме, що схоче.
—	Ну, він зашироко роззявив рота, так довго не буде, воно вляжеться, — завважив Рахманний.
—	Де ж пак вляжеться? Тепер, як жидів витрощили, на всяке руко-мество на цілі Дубні один-два майстри, з голими руками наш братчик що вдіє? То й сунуться всі до них, а їм, хоч ти з голоду пухни, аби зробив дешевше. Я сьогодні весь город вибігав, вже й зараз багацько бідкаються, що не знайдуть роботи за людську платню.
—	То тільки до которого часу. Дубні — все ж таки Дубні, малесенький куточок на широкому світі, і тутешній заколот великого і довгого впливу на платню не матиме. Наїдуть нові жиди чи не жиди, стягнуться свої, та й знов візьмуться за ґешефти, а погано те, що той вибух заморочує людям голови, відвертає їх увагу від того, з чим треба змагатися, розрізнює та безхосенно роздражнює їх, — почав був Рахманний, та не встиг довести свою думку, бо за дверима на вулиці почувся якийсь брязкіт, двері розчинилися, і у хату уступилися жандарм, справник та ще двоє людців, сусідів Рахманного, за понятих.
Поняті з цікавістю та несміливо, мов чогось соромлячись, розглядалися по хаті, навспинячках і начебто обережно посунули у куток та й прикіпіли на місці.
—	Ми будемо вас трусити! — наче у сурму заграв, грубим голосом оповістив жандарм.
Сук хотів був іти з хати.
—	Ні, постривай і ти, в тебе також труситимем, бо ти, знати, з ним товариш! — спинив Сука справник, котрий, награний з вечора Заріж-
ним, а через цілу ніч жінкою, що, не спочиваючи до ранку, скромадила йому моркву за те, що не вмів догодити начальствові, почував тепер якийсь запал до висліджування небезпечностей і з заїлістю прискіпувався до всячини де треба й не треба.
—	Я ж тільки годинника приніс лагодити, — хотів відкараскатися Сук.
—	Балакай ще, а де ж він?
—	Він вже ось де, — показав Рахманний на якийсь годинник, визволяючи Сука, що вагався з відповіддю.
Та не легко було втихомирити справника.
—	Так, з’єдники! — рішуче завважив він. — Тільки йому не владається, мабуть, вже лагодити годинників, та й, нарешті, сі вигадки ні до чого, сиди й дожидайсь, коли кажуть!
За дві години москалі відпровадили Рахманного до острогу, бо жандарм знайшов в його якісь три заборонені книжки, які, не криючись з тим, привітав радісно.
Вирядивши його, подалися до Сука; незабаром і він пішов за Рахманним, бо на справу, як учорашня, було б замало одного привідці.
XVIII
Чутка про те, що Рахманного та Сука забрано, збаламутила цілі Дубні, але ніхто, навіть пани, не могли дізнатися за віщо.
Жандарм та Заріжний дуже докладно наказали справникові, що йому мусить про се заціпити і той мимоволі ховавсь від знайомих, боячись, щоб не образились на нього за нещирість, звикши здавна по знайомості чути від нього по правді про всячину, а людцям то й надто нізвідкіль було дізнатися.
Так цікавої справи не могли, проте, дубенці залишити без пояснення, і кожен вишукував своє. Пішла незабаром по Дубнях ціла купа здогадів.
Пани казали, що заарештовані «запеклі соціялісти» і що «слава Богу, те виявилось»; прості люди, не знаючи про соціалістів, завіряли, ніби Рахманний та Сук «вбили якогось чоловіка, а може робили і фальшиві гроші»; найобережніші признавалися, що «не знають, чим вони винні, та заробили вже, певно, коли сидять»; знов перепічайки та інші баби на базарі «присягались на Бога», що «те все брехня і вигадки», а «навсправжки Рахманний та Сук, не знати тільки чи разом обидва, чи з двох хто один, відбили коханку у справника, справник, не стерпівши наруги, пожалівся жандармові, а жандарм завдав їх до острогу».
Тільки перегодом, коли почали викликати декого з людців на допити, громадські міркування звернулися на правдиву стежку; всі побачили, що Рахманного та Сука винуватять за бійку жидів. Але ж дубен-
цям, що знали гаразд, хто брав участь у шелесті, тяжко було се зрозуміти, і вони з дивовижі двигали плечима. На всі Дубні тільки самі найстарші діди та баби, в яких не було ні роду, ні родини, пойняли тому віри і розповідали гучним шепотом одне одному, що колотнечу жидам зняли ніхто як Рахманний та Сук, що ще за тиждень сам цар, десь тут близько Дубнів проходячи, перестерігав та прохав їх не чіпати жидів, а вони як затяглись та й затяглись, та як сказали, що битимуть, та й побили... Ну, зараз мусять за непокору відповідати.
Більш розумів собі, у чому тут річ, Івашко, та він не хвалився нічого, а тільки лаявся.
— Хіба бачив хто, щоб було щось доброго там, де втаскаються ті прокляті буцегарники! Од сієї наволочі всім людям лихо!
—	Та ж хіба його справник забрав! Адже ж жандарм, — думаючи, що Ракло помиляється, нагадували дубенці.
—	А як жандарм, то що?
—	Хіба ж і він буцегарник?
—	Овва! Ще й з буцегарників буцегарник, с.найгірше!
—	Ти почім знаєш?
—	Хіба я, як ти, не вилазив з Дубнів? Попоникав би так, як я, по світах, знав би добре, який в тих жандармів дух.
Проте сі сердиті Іващині вислови й крихти не допомагали дубен-цям з’ясувати собі справу, і вони однаково лишилися у непевности, а Ракло не хотів говорити більше, бо почував себе дуже погано, і щодалі тяжче та тяжче.
Зразу він не звернув великої уваги на пригоду Рахманного та Сука, та коли їх узято, його почало смоктати за серце, йому робилося соромно, що не перестеріг їх від напасті... Проте він ще потішав себе тим, що їм не буде нічого, що їх скоро пустять, бо вони ж — легкодухі та ні в чому не винні. І чудне діло: йому приємно було їх лаяти, бо він хоч трохи виправляв себе тим, а винитися перед собою йому було тяжко. Але минав і тиждень, і другий, забрані ще сиділи, пішла навіть чутка, що їх і не пустять; у господі в Рахманного все пішло ніворотом; власник дому, не схотівши боргувати на відчай* за кватирю, згріб та позносив до комори на купу і добро Рахманного, і чужі доручені йому годинники; замовці сердилися, розбирали своє, а як дехто, і чуже; добробут Рахманного руйнувався у віччю**, і нікому було його захистити, та й сам він, хоч би тепер його і випущено, не здолав би вже нічогісінько вдіяти, бо замовника було втрачено. Дивлячись на се, Ракло цілком втратив спокій. Правда, статковими втратами Рахманного він ще не дуже журився, бо, зроду нічого не мавши, найменший добробут вважав за розкоші та примхи і навіть розсердивсь та нагримав на Кибця, коли той і собі, мордуючись почуттям провини перед Рахманним, зачав бідкатися на те, що діється в його господі.
— Ат! Діло велике? Живемо ж усі у злиднях, крутитиметься і він якось! Не кращий же за людей!
І хоч, роздумавшись трохи, додав перегодом вже м’якше, навіть відго-лосом співчуття: «Ото тільки, що не усі люди однакові, а хто звик у добрі, тому важче терпіти, — але, справді, непокоївся дуже тільки тим, що Рахманний та Сук в острозі, що їх можуть заслати. — Се вже не жарти, се вже неволя! Найтяжче лихо!» — мордувався Ракло, згадуючи, що й він почасти винен у тому, що Рахманного та Сука карають, і через те мимоволі прихилився до їх.
— Але що то за люди? За віщо зненавиділи їх буцегарники. Як сталося, що вони відбуватимуть за те, що зчинили інші, а вони ще й відраджували? — Зрозуміти сього Ракло не вмів, та мусів таки зрозуміти, і думки його раз по раз наверталися до сього нерозгаданого питання... Не часто траплялося Раклові, щоб так його морочили думки, але вже як траплялося, не мав він від них спокою, поки так чи інакше не розміркує було справи... Він прямо ненавидів непевности та вагання... «Ні до чого вони, тільки клопіт від них та неспокій», а тут вони саме гралися з ним, як ніколи, неначе йому «у голові та грудях млин ходив ходором». Від тих думок Ракло не спав, втратив охоту до усього, навіть до їжі, тільки не до горілки, бо вважав її для такого случаю, як і скрізь, за найкращу порадницю.
Кибець та інші громадяни, що покинули Рахманного перед колотнечею, ще й не знаючи, за віщо його тягають, почували себе ніяково перед ним. Розрух не задовольнив їх, вони шкодували вже навіть, що пристали до його: «розгулялися, запиталися боронитись, а сталося ще гірше, дехто дістав канчуків, багато лишилося без заробітку... Шкода було і заходу, і того запалу, що поклали на його»... Вже через се роздратованість на Рахманного ущухла у них, і кожен думав, що і тут, як завше, тільки Рахманний розумів справу правдиво та радив добре.
Згадуючи, що покинули та зневажили його, товариші мимоволі чулися винними перед ним, і сумління докірливо нагадувало їм, як жалів їх Рахманний, як навчав, чим допоміг та що зробив кожному. Почуття провини та сорому робилося ще більше від того, що Рахманному сталося лихо, що з ним не впадеться вже, може, побачитися, не можна буде й перепросити...
Коли ж вони довідалися, що Рахманного судять за розрух, почуття провини в них піднеслось вже до справжнього болю, і вони боялися обізватися, боялися глянути один одному в очі та банітувалися, не знаючи, що зробити, чим спокутувати свій гріх.
Під тягарем сього почуття був і Кибець. Йому важко було і на самоті, важко і дома з жінкою, що все боялася та плакала; приневолити себе до роботи він теж не здолав і, щоб не лишатися віч-на-віч з своїми думками, він, сам того не помічаючи, все горнувся до Івашка і скрізь никав за ним слідом, бо, хоч і винуватив Ракла за все, та той, хоч і задуманий, був все ще такий бадьорий, такий, порівнюючи до Кибця, не зламаний, так не журився невдачею, що й Кибцеві з ним робилося легше.
Та Ракло не був тепер радий ні Кибцеві, ні взагалі товариству; він мав досить клопоту з своїми думками та потребував якось їх поладнати і утишити. Для такої розваги він бажав спокою та вільного часу на самоті, бо не любив шукати в людей поради і пояснень. Мав він таку думку, що і сам не «дурніший за інших», та й «усі не так мислять як треба». «З ким не побалакай, зачнуть доводити, наплетуть зовсім не до діла». Справді, Івашко був не зовсім звичайна людина, і думки складалися йому на свій особистий лад. Мусів би хтось, наприклад, ще перед тижнем довести Івашці, що Рахманний добра людина, нехай би розгледів для того хоч ціле життя Рахманного, така праця ні до чого б не придалася, — хіба, може б, Івашко вилаявся, але зараз, коли Рахманний зазнав лиха від бу-цегарників, само до того приходило... з обставин.
Тим часом, позаяк Ракло все волів по-свойому і не любив жити, як не подобалося, то й покинув Кибця розважати журбу і каяття самотою, а сам десь задівся.
Близько двох днів кружляв він по шинках за річкою, часом тільки виходячи на чисте повітря поміркувати на самоті з пляшечкою, і кожен раз після такої поради прокидавсь вже кілька годин перегодом десь у бур’янах, без виразної згадки, як там опинився. На приконченню другого дня Івашко, схопившись, довго відпльовувавсь, чухався та скуб собі голову і аж тоді потяг умиваться до річки, а звідти, з загорілою вже приязню до Рахманного і з певними замірами, у город.
Як там і в кого дізнався він, то його тайна, але ще трохи згодом прийшов до Кибця з сумною звісткою, що Рахманного і Сука кудись засилають, і повезуть з городу післязавтра ранішнім поїздом.
—	Ми підемо до поїзда попрощатися з ними, — вирік він непохитну постанову.
Кибець глянув на його і, нічого не питаючи, сказав тільки: «Добре!».
—	Ми зробимо ще одну штуку...
—	Яку?
—	Скажу опісля, а тепер і не питайся... Бо не поможеться, — так само непохитно, не даючи Кибцеві й розпитувати, похмуро відказав Ракло.
XIX
Те, що прочув Івашко, було таки правдою. Бо хоч із слідства тільки й виявилося, що Рахманний та Сук, збираючи декого з людей, читали з ними якісь книжки (які саме, дізнатися не змогли), та для жандарма і Заріжного, що керував цілою справою, того було досить, бо у винувачених знайдено заборонені книжки. Добра була нагінка справникові за те, що не дізнався про все раніше, та для першого случаю ще подаровано йому недогляд. Нарешті стали на тому, що дослід за бунт буде як буде, а головними і справжніми проводирями його вважатимуться Рахманний і Сук, а через те жандарм виправив дозвіл адміністративно їх вислати. Дозвіл був вже одержаний, і вислання справді призначене на після-завтрього.
Ранок того дня трапився дощовий, похмурий, важкі сиві хмари, низько звисаючи, облягли небо, здавлюючи обрій. Прямо холодний для літньої доби вітер зривався важкими віддихами; у захололому, імлистому повітрю все визирало темне, похмуре, змарніле. Сьомої години вранці біля вокзалу стояв поїзд, вкраплений дрібними краплинами, подекуди з тонкими патьочками по боках вагонів. По вогкій платформі поважно походжали справник з почервонілим обличчям і жандарм, ще блідніший як завжди, що приїхали виряджати засланців, і дожидаючись, поки вирушить поїзд, гарненько почастувались біля буфету.
З вікна одного ваґону третього класу виглядали Рахманний і Сук. Обличчя в їх були поблідлі, змарнілі, очі смутні; вони востаннє дивилися на той город, де стільки років сяк-так жили, працювали, кохалися у якихсь мріях, які зараз, очевидячки, розвіялися, появляючи позад себе обридливу, смердючу уяву зради. Боляче було їм, що всі товариші відсахнулися їх, що жаден не прийшов навіть сюди.
На платформі не було сливе нікого, тільки де-не-де залізничий урядник чи служка, та ще чоловіка з три сторонніх. Вдарено вже третій дзвоник. Унтери, що були приставлені до засланців, заспокоєні, що все вже гаразд і нізвідкіль дожидатися непорядку, почали один хреститися на дорогу, другий умощуватись з речами. Аж ось ззаду поїзда швидко перебігли через платформу вагона дві постаті і опинилися біля вікна, біля якого стояли засланці. Се були Івашко і Кибець.
Вони обидва до землі вклонилися Рахманному та Сукові, і Івашко прошепотів:
— Прощавайте, братіки... та простіть.
Першої хвилі, поки Рахманний тільки побачив той поклін, а не чув ще Іващиних слів, очі йому понялися гнівом; йому здалося, що то глум, наруга диких людей з його неволі, незароблені, та тим тяжче образливі.
Але почуття се перебігло тільки мигцем, скоро Рахманний почув, що сказав Івашко, вдивився в обличчя йому та Кибцеві; він зрозумів свою помилку, поняв віри, що їх пригнали сюди, у небезпечне становище, не злість, а скрута і каяття.
Рахманного огорнула невимовна радість, так начеб половина лиха його враз десь щезла, очі засвітилися, і радісно та привітно він відказав:
— Прощавайте, бувайте здорові, не сердюсь я, не журіться!..
Івашко вклонився ще раз, але, знати, поспішався та хвилювався страшенно і ще кланяючись додав швидко, так само пошепки:
—	Пишіть, де будете... як житимете... коли треба буде, надішлемо грошей... чи ще чого... прощавайте!
Почувши якусь розмову, унтери захваталися, покинули і молитися і складатись та разом кинулися до вікна, але вже на почули нічого, — побачили тільки якихсь двох людей, бо саме в тій хвилі засвистів паровоз і поїзд рушив.
Жандарм з справником, походжаючи по платформі, теж тільки здалеку побачили низькі Іващині поклони.
—	Гей, стій там, стій! — репетував жандарм. — Що се в вас? Хто се в вас? — знепокоєно питавсь він, звертаючись до справника.
А той, недобачаючи здалека, стурбувався й собі та гукав на весь голос: «Стій, стій!»
Та клопіт був ні до чого, бо і так ні Кибець, ні Ракло не тікали, а йшли куди їх кликано. Ракло вів перед. Ще за кілька кроків від урядників очі йому світилися ненатлістю, а вид був гнівно напружений, та коли наблизився, то виглядав вже зовсім по-іншому, таким, яким звик його бачити справник та знали усі Дубні — штукарем та придуркуватим. Справникові, тільки пізнав він Івашку, зразу полегшало.
—	Ти, що там робив? Каналія! — суворо гримнув назустріч Івашкові жандарм.
—	То я, ваше високородіє, розумників дражнити ходив, — відказав Івашко, розпускаючи ухмілку на весь вид, наче справді йому було чогось смішно.
—	Що? — здивований, ще сердито спитав жандарм.
—	Та, бачите, він в нас всесвітнє ледащо, — обізвавсь вже заспокоєний справник, що не міг підзорити Іващиної благонадійности та й був прихильний до Ракла за те, що ніхто за Івашку не вмів випарити його у лазні. — Мабуть, сердивсь на тих, може, строїли з його дурника, ну і забажалось віддячитися.
—	Чи так же воно?
—	А чому б і не так, ваше високородіє? Хіба тепер їх дратувати не вільно? Ви ж, мабуть, не забороните, а вони не допнуться, то не попоб’ють...
—	Ну то йди к чорту, як так! — задовольнився полковник, що був таки після закуски в доброму гуморі, — та гляди вже, не в’язни на очі мені з твоєю поганою пикою... вже обрид!
Вклонившись, Івашко пішов; Кибець потяг за ним. Довго йшли вони мовчки, тільки Івашко крутив головою та з запалом плювався у бік, а нарешті, як заходивсь лаяти буцегарників, то так хльостко та за-клятовано, аж Кибцеві зробилося ніяково.
—	Ну, нам на вечір робота є, — налаявшись напридозвілля, сказав Івашко та, оглянувши, чи нема кого близько, зачав тихо щось товкмачити Кибцеві.
Того вечора в Петра Петровича зробилася пропажа. Коли Сидір Йосипович загадав Пилипкові почистити Генеральського мундира, а хлопець, як присягався, відхиливсь тільки на часиночку, на хвилиночку, мундир десь щез — вкрадено.
Досталося доброго дурня Сидору Йосиповичу, коли він мимо усякої хіті приневоливсь піти повідомити про се Генерала, неабияк нам’ято вуха і Пилипкові; у дворі знялися гуки, лайки та біганина, але дарма на всі заходи мундир як зісклиз так зісклиз. Заріжний дав звістку у поліцію, гримав та сердився, вся челядь повиморювалася до краю і полягала вже дуже пізно, втративши останню надію знайти мундира, з важким переконанням, що шукати його таки мусітимуть.
Але вночі сталася вже чисто несвітська річ. Самої глупої ночі, коли генерал, хоч кректячи та перевертаючись, як спав то спав, з дзенькотом, з дзвоном вибито йому у спальні камінцем шибку. Переляканий, схопився Заріжний і тремтячи вибіг з спальні, разом і дзвонячи, й гукаючи на людей. Зряхалися цілі горниці, забігала та заметулялася челядь, хто шукав свічки, хто хапався за коцюбу, шукав палиці, нарешті вирядилися у двір з ліхтарями, з ламаччям, штурхали та шукали по кущах, нишпорили по закутках, обережно ховаючись одно за одного, але не знайшли нікого. Тільки здорове солом’яне опудало, одягнене у Генеральського вкраденого мундира, висіло на гілці саме біля вікна генеральської спальні, почеплене шворкою за шию.
Дарма аж розривалася дошукуючись поліція, дарма і жандарм лишився навмисне для того слідства на тиждень у Дубнях, злодія злапати не пощастило. Тільки Івашко, що вартував цілу ніч на базарі, бо так як перед случаем випрохав гривеника в панів, що верталися з клубу, а ніби чи саме в той час, чи зараз після того надходив до будочника запалити цигарку, навертав неначе на слід, бо розказував, мов серед ночі щось, тікаючи, тупотіло базаром. Так що? Хто біг, Івашко не бачив, а як питалися в його куди, він махав рукою на яр та узгір’я. «Так наче у той бік», а хіба ж мало волоцюг мешкає у Дубнях по яру та узгір’ях. На тому і пропало.
ЕПІЛОГ
Скоро у Дубнях усе заспокоїлося; жандарм виїхав, поліція притомилася. Івашко завіявся знов і вже аж на тиждень. Де пропадав він, не знав і Кибець, але через тиждень Ракло таки прийшов до його.
Довго муливсь, неначе вагаючись чи соромлячись, Івашко; довго заходжувався і знов кидався щось питати, поки попрохав Кибця розказати все гаразд, про віщо казав їм Рахманний.
Слухав Ракло уважно і мовчки, часом тільки угукне або спитає щось, чи попросить розказати удруге і того ж таки вечора знов задівся. Але кілька днів перегодом він вп’ять повернувся до Кибця і попрохав тих книжок, що читав Рахманний... «почитати»...
—	Хіба ти вмієш читати? — здивувався Кибець.
— Та... вмів колись, — з неохотою признався Ракло. — Дай!
А перечитавши кілька книжок, він причепився до Кибця, щоб знов скликав розбиту громаду та «зроби так, щоб і мене прийнято» — казав він.
—	Ат, що ми без Рахманного вдієм? — безнадійно відказав Кибець.
—	Та запитаємось вже...
—	Нічого не буде... не хочу! — одмагавсь той.
—	Дурню! Ну на згадку про його... на його честь!
Кибець, не чуючись у силі до такого діла, довго не зважувався, та Ракло так обридав, так намагався, що він нарешті послухав.
Коли Ракла прийнято до громади, коли він вперше прийшов на збірку та почав дякувати за обрання, все товариство дивувалося, який він зворушений.
—	Спасибі вам, люди добрі, що й мене пустили до себе, велике спасибі, — казав він. — Не гідний я сього, не зможу вже бути я справжнім робітником, не ладен працювати чесно і гаразд, як кожному треба... Знівечена я людина!.. Та присягаюся на Бога, якби починав я життя хоч з малою надією, що хоч колись буде той лад, за який казав вам наш вчитель, за який пишеться по тих книжках, що він давав вам, то й я був би людиною! Дяка вічна йому за ті щирі думки, що розбурхав він у нас!..
Товариство знов почало збиратися, навіть згодом почало більшати.
Івашко зробився найзапальнішим з-поміж громадян, не минав жадної збірки, а через рік почав здобувати десь та приносити ще нові книжки.
Коли в його питалися звідки, він прохав не питати. «Не питайте, будь ласка, не скажу, не можу сказати, я присягавсь», — і тільки й можна було помітити, що ті книжки здобував він найбільше улітку, на Різдво, ще часом після Великодня, коли у Дубні наїздили студенти.
Він чисто змінився: десь не стало в його давніх жартів та штук; багацько крамарів та міщан жалкували за старим Раклом, тільки старий справник не помічав у його великої зміни, бо коли часом доводилося Раклові парити справника у лазні, завдавав йому віником такого хлосту, що той аж сердився.
Тоді, осміхаючись старим звичаєм на весь рот, Івашко виправдувався.
— Та я ж хочу чистіше вичистити, ваше високородіє!
Але так велося недовго. Як не пильнував старий справник доглядати небезпечностей, він нічого не бачив. Начальство не могло заспокоїтися, воно прислало йому на зміну молодого, моторного. Від часу до часу тепер засилають з Дубнів небезпечних людей, але й досі не можна ще обійтися без моторного справника. Дубні вважаються вже небезпечними; балакають, уряд має завести тут окремого жандарма. Заріжний каже, що так і треба, але він вже старий і недовго житиме.