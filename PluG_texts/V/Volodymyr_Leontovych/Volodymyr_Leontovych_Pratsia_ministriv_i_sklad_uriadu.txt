Праця міністрів і склад уряду
Отже, законодатним органом була поневолі Рада Міністрів, очевидно, тільки тимчасово, до скликання Сейму, що мало послідувати щойно після внутрішнього замирення. Засідання Ради Міністрів відбувалися у гетьманському будинку, на який вибрано палату київських генерал-губернаторів. На зібраннях головував прем’єр, а на випадок його відсутносте хтось з інших міністрів по призначенню гетьмана. Так, коли п. Лизогуб виїхав для переговорів з представниками Антанти, головував П. Ржепецький.
Гетьман не раз брав участь в засіданнях Ради, крім цього, часто приходив під час перерви поговорити з міністрами про справи, що обговорювалися або мали обговорюватися. За той недовгий час, що мені відомий, він двічі виїздив з Київа — раз для побачення з отаманом Донського Війська, вдруге — в Німеччину, для побачення з цісарем Вільгельмом II.
Під той час, коли я був в міністерстві, склад кабінету був такий: Прем’єр-міністр — Ф. Лизогуб, Міністр закордонних справ — Д. Дорошенко, Заступаючий міністра внутрішніх справ — В. Рейнбот, Військовий міністр — О. Рогоза, Міністр фінансів - А. Ржепецький, Міністр торгівлі - С. Меринг, Міністр культів — О. Лотоцький, Міністр харчових справ — С. Гер-бель, Міністр освіти— П. Стебницький, Міністр юстиції — А. Вязлов, Міністр праці — М. Славінський, Міністр шляхів — Б. Бутенко, Міністр здоров’я — Ю. Любінський, Міністр земельних справ — В. Леонтович. З їх числа п. Д. Дорошенко ввесь той час був у подорожі до Німеччини і його заступав віце-міністр О. Палтов.
Міністри: пп. Стебницький, Славінський, Лотоцький, Вязлов та Леонтович були покликані щойно після угоди гетьмана з Національним Союзом. Тому що і раніше, як і після угоди, Національний Союз гостро виступав проти уряду, а частина членів Союзу голосно підготовляла протигетьманське повстання, то й не диво, що старі міністри, які були в складі міністерства ще з-перед угоди, зустріли своїх нових товаришів з деяким недовір’ям. Я мав таке враження, що не про всі найважніші справи говорилося вичерпуюче на Раді Міністрів, особливо виминано теми з обсягу міжнароднього становища України; от хоч би згадати про становище центральних держав, взаємини з Донським Військом і т. д. Такі справи обговорювалося осібно, і старі міністри, що були від початку в кабінеті Лизогуба, діставали зокрема додаткові пояснення в тих справах. Це видалося мені зрозумілим, з огляду на поведінку Національного Союзу, але все ж таки неповна освідомленість частини міністрів, що були одночасно і членами законодатнього органу, була, безперечно, ненормальним явищем і не могла не відбиватися погано на їхній праці як в міністерстві, так і в Раді Міністрів.
З другого боку, так само не було довір’я і в більшости нових міністрів до старих, тим більше, що в українських колах все говорилося про ретроградність та національну нещирість гетьманського уряду та й самого гетьмана. Це спричинило, що нові міністри, особливо на початку свойого урядування, почували себе неначе протиставленими старим, та вважали своїм обов’язком голосувати у всіх справах солідарно, хоч би в дечому й не годилися між собою.
Все ж таки думаю, що за спільною роботою, якщо б вона тривала довший час, те обопільне недовір’я мусіло б врешті зникнути. Пригадую такий випадок, спричинений вищезгаданим недовір’ям, що скінчився голосуванням, за яке мені особисто і досі соромно. Військовий міністр п. Рогоза прохав додаткового кредиту на побільшення військової оборони. Мабуть, через те, що більшість українських націоналістів, не довіряючи урядові, боялися, що він поверне військову силу на поборення самостійництва України, наша група голосувала проти. Під натиском поширених тоді хибних думок про конечність солідарности і я подав голос проти цього кредиту, хоч і визнавав це помилкою. Тому що і міністри Бутенко та Любінський завжди підтримували нашу групу, а когось з решти міністрів не було, домагання міністра Рогози відкинено. На мою думку, це було неправильно, бо викликало в Раді замішання та відчувалося сильне напруження взаємин. Думаю, що старі міністри вбачали в нашому голосуванні ствердження чуток, мовляв, Національний Союз підготовлює повстання, хоч на ділі не було тут ніякого зв’язку. Зараз після нашої опозиційної заяви заряджено перерву, а пп. Лизогуб, Рогоза та Ржепецький почали доводити нам нашу помилку. Крім цього, когось з-поміж нас запросили на розмову з гетьманом, але й без цього наша група скоро схаменулася і відчула, що зробила помилку. По малому часі, на тому-таки засіданні поставлено справу вдруге під голосування, і цим разом кредит признано одноголосно.