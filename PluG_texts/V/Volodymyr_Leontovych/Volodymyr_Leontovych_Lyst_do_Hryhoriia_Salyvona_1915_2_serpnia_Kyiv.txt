III. 60461
Високоповажний Григорію Дмитровичу!
Вашого листа одержав сьогодні тільки в 6 годин, бо раніше не встиг бути дома. Він мене дуже стривожив, бо я уявляв справу інакше. Раніше я думав, що тільки долівка буде зроблена, зараз ляда закладається цементовими брусами і засиплеться склеп землею. Після вчорашньої нашої розмови я вважав, що принаймні можна буде закласти ляду часово дошками і таки засипати склеп землею. Після Вашого листа бачу, що склеп мусить якийсь час стояти одкритий, щоб висохнути, і в одкритому склепі стоятиме труна Вас[иля] Фед[орови]ча тільки під дерев’яним ящиком. Я певен, що Софія Іванівна ніяк з цим не згодиться. Що таке становище її прикро вражало б.