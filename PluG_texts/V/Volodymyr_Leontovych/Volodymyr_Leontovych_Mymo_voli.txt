МИМО ВОЛІ
За великої війни російський уряд вислав на допомогу Франції кілька військових частин. У складі однієї з їх їхав і лікар Василь Миколайович Моторний — родом з Полтавщини. їхали манівцями: з Архангельська, обгинаючи Норвегію і Англію, глибоко збочували в океан, щоб не спіткати десь німецькі підводні човни. Коли нарешті прибилися до Франції, вітали їх там з великою парадою, а по параді розпочалася низка бучних обідів та вечерь на честь прибувших. Увесь час, поки вони їхали до Парижа і з Парижа до невеликого південного міста Франції, призначеного їм для спочивку, і весь тиждень, поки там спочивали, шампанське річкою лилося, весь час у панів офіцерів та й у всього козацтва в головах гули чмілі, так ніби святкувалося якесь непереривне свято.
Потому частини було розіслано по ріжних ділянках фронту, і частина Василя Миколайовича опинилася у Македонії біля Монастиря. Місцевість була дика, скеляста, місцева людність уся десь розбіглася. Частина, що була доручена медичній опіці Василя Миколайовича, розташувалася на трьох горах по кілька гармат і, хоч на око ті гори були близько одна од одної, та доріг між їми не було. Доводилося переїздити дуже кружними горяними стежками, по яких їхати було можна тільки верхи ослами, та й вони часом зривалися в глибокі провалля. На те, щоб об’їхати ті три гори, треба було згаяти весь день, а об’їздити їх мусів він щодня: іноді, коли траплялося десь забаритися, дня не вистачало, доводилося ночувати серед скель, і тоді, щоб уберегтися від скорпіонів та гадюк, яких по тих горах безліч, треба було оглядати пильно місцину та спати на повстяних ковдрах, бо скорпіони та гадюки чомусь обминають повстяні речі. їздив Василь Миколайович завжди тільки вдвох з денщиком і, коли вони виїздили на таку місцину, де стежка витикалася на видне з Монастиря місце, звідти починали стріляти на них з гармат... Але усі ті й інші неприємности молодий (він тільки-но скінчив медичну освіту і мав 24 роки віку), завжди веселий Василь Миколайович приймав із жартами. Він таки підгонив свого ослюка, щоб швидше підбіг до закриття, але стежив за пострілами з цікавістю:
— Ні, таки здорово наш командир порозставляв гармати, — сказав він весело денщикові. — Ті чорти і досі не додивилися, де вони стоять. З досади витрачають набої на нас двох!..
Так билася ся частина на чужині в глухій місцевости, мало знаючи про те, що діється на світі, а найменше, мабуть, про те, що діялося вдома, аж поки большевики не захопили владу... Тоді, несподівано для частини, виведено її з фронту та отаборено десь в Албанії. Невдовзі офіцерам дозволено їхати куди здумають, тільки не до ворожих держав і не до Росії, а козаків і надалі затримано в таборі. Василь Миколайович та
ще кілька офіцерів поїхали до Парижа. Сим разом вже ніхто не вітав їх, з приводу їхнього приїзду, не відбувалося вже жодних свят. Навпаки, з перших же днів він побачив, що краще скинути російську військову форму та ходити у приватному вбранню, бо помічав на вулиці непривітні на собі погляди, а часом чув гнівні та образливі зауваження французів на свою адресу. Нарешті французький генерал, до якого Василь Миколайович повинен був з’явитися в ділових справах, недвозначно порадив йому перебратися у приватний одяг.
Війна не заохочує до ощадности і, хоч на війні він одержував підвищене удержання, а витрачати гроші, здавалося б, не було куди, грошей у його залишилося небагато. Мусів шукати заробітку, і довелося стати на фабрику за простого робітника.
Тим часом те, що писалося по французьких часописах про події в Росії, хоч в них подавалися тільки уривчасті та непевні звістки, гаразд з’ясувало йому, що в Росії коїться таке, що він, без сумніву, повинен стати проти большевиків і за тих, хто хоче їх поборювати. Питання було лише в тім, як до того приступити і здавалося, що немає до того жодних можливостей. Та якось почув, що англійське добродійне товариство Св. Іоанна упорядковує санітарно-медичну частину з метою послати її до війська Колчака і шукає російських лікарів та милосердних сестер до тієї частини. Зразу ж поїхав та записався до неї.
Потрібний персонал набрався швидко, і незабаром їх виряджено пароплавом до Канади, звідти через усю Канаду до Великого океану та знову пароплавом до Владивостока.
У санітарно-медичній частині, коли вона зібралася на пароплаві, сливе не було знайомих між собою: лікарі були з різних військових частин, сестри з декількох військових лікарень. Між сестрами ще було кілька таких, що працювали давніше разом, дехто з лікарів також хоч колись між собою стрівалися, але сливе ніхто з них не був знайомий ані з одною із сестер. Се не зашкодило проте, щоб серед них не почали схоплюватися вогники кохання, подекуди зразу ж пригасаючи, подекуди розгоряючись. Саме сестри почали напад кокетуванням. Лікарі напочатку силувалися оборонятися. Між їми навіть відбулася таємна нарада, що то зовсім не відповідатиме поважним завданням частини, якщо серед неї поведуться романи, що конкуренція неминуча на тім ґрунті, а також неминучі в таких випадках пльотки та ворожнеча тільки дезорганізовуватимуть частину та заважатимуть їй у роботі, і тому усі лікарі повинні поводитися так, щоб не допускати до романів. Усі на тім погодилися. Василь Миколайович поставився до тієї постанови дуже совісно і боронився од спокуси з усіх сил, найбільше наполягав на гру в карти, на розмови в товариськім колі за чаркою та закускою, бо се звільняло од жіночого товариства, але все ж таки частенько помічав за собою, що пильніше придивляється до якоїсь із сестер та довго стежить за нею очима, коли випадково зустрінеться...
За вісім днів прибули до Галіфаксу. Ще за кілька днів уперед там було одержано звістку про їхній приїзд, і редактор найбільшого англійського часопису у Галіфаксі «Галіфакських новин» визнав потрібним послати на зустріч прибувшим інтерв’юера. «Але кого послати? «Галіфакські новини» мали до розпорядження багато репортерів, але вибирати в сім випадку не було з кого. З-поміж їх тільки один, і то молодий та недосвідчений, що щойно почав працювати у часопису, Давид Ізраїлевич Прилукер, знав російську та українську мови, а «ці варвари», може, і не вміють по-англійському, мають пиху не визнавати світового значення англійської мови», — подумав редактор зі змішаним почуттям роздражнення та глуму, і, повагавшись трохи, він задзвонив по телефону до кімнати свого помічника та зажадав бачити Прилукера.
Давид Ізраїлевич саме кілька хвиль перед тим прибіг до редакції та щойно передав шпальти своїх репортерських приміток помічникові редактора, а тепер перед новою біганиною по місту за новинами перепочивав, запаливши цигарку та розмовляючи у кутку співробітницької кімнати з другим репортером. Він саме розповідав колезі, з якими труднощами досталося йому здобути одну новину, із захопленням підкреслював кожним словом (бо у тім була вся рація його розмови) ті перешкоди, які йому довелося перебороти, і ті спритні заходи, якими їх переміг.
Саме в ту хвилю став на дверях із своєї кімнати помічник редактора, оглядаючи з-під окулярів співробітницьку.
— Містере Прилукер! — покликав він голосно, — ідіть мерщій до пана редактора. Пан редактор жадає вас бачити.
Сі слова притягли увагу всіх, хто був у кімнаті. Кожен на хвилю облишив свою працю та дивився з цікавістю то на помічника редактора, то на Прилукера, силкуючись угадати, нащо його кличе редактор. Чи то знак якогось успіху, чи, навпаки, для нагінки? На добре се Прилукеру, чи на зле?
А той захватався: на півслові урвав своє оповідання, хотів кинути цигарку додолу та, згадавши, що між англійцями так не ведеться, похапки затоптав її у попільниці і, поспішаючи з хати, мов йому малася якась велика подорож, защипував ідучи всі ґудзики свого піджака.
Редактор вже нетерпеливився, але таки закликав Прилукера сісти. Давід Ізраїлевич се вперше був у кабінеті редактора і відчував у глибині
цілу бурю волань: сісти — не сісти? Вдати, може, що не дочув тих запросин?.. Як сісти, щоб у поводженні разом сполучалися цілковита та глибока повага до редактора з додержанням власної гідности? Знов, таке сполучення є обов’язковим у найліберальніший з усіх ліберальних професій — літературній — і вважається тут доконче необхідним.
—	Узавтра, — приступив одразу до справи редактор, — надходить з Англії пароплав. На йому їде медична частина, впоряджена товариством святого Іоанна для медичної допомоги армії Колчака. Вона їхатиме звідси через усю Канаду і далі до Владивостока. Складається вона тільки з росіян, може, також з українців. Ви знаєте російську мову?
—	О, пане редакторе, досконале! Я до двадцяти років мешкав у Росії, а прибув сюди три роки тому...
—	А українську теж?..
—	Так само досконале, пане редакторе, Україна належала до Росії, і я мешкав саме на Україні...
—	Гаразд. То взавтра ви маєте зустрінути сю частину і подасте нам відповідне інтерв’ю. Між іншим, зверніть увагу на таке: з Росії ідуть тепер до нас непевні та дивні звістки. Сі люди з Європи, знають, певно, більше, що діється в їхньому краю, і можуть розказати щось певнішого та дати пояснення до того, що нам здається неймовірним. Се одно. Розумієте?
—	Аякже, пане редакторе! — похопився відповісти Прилукер голосом, що виявляв його цілковиту перейнятість думкою редактора.
—	Добре, наготуйтесь до того. Але можете ще звернути увагу і на інше. В нас на Заході є багато поселян з України. Між їми вирує зараз якийсь шал: цікавляться тим, що діється на їхній колишній батьківщині. Найбільше захоплюють їх звістки про самостійність України та ще те, що там мають переділяти велику земельну власність. Багато з їх мріють тепер повернутись на Україну на ті призначені до поділу землі. Не думаю, щоб з того що вийшло. Певен, що, пріч окремих одиниць, усі залишаться тут, — з підкресленим почуттям гордощів та самовдоволення додав редактор. — Але часопис повинен задовольняти цікавість читачів, і буде добре, як подамо в тій справі свіжіші та певніші відомосте. Отже, у ваших розмовах з прибувшими зверніть увагу і на се питання. Ви розумієте?..
—	Слухаю, пане редакторе...
—	Се вам загальна інструкція. Завтра зустріньте пароплав, сьогодні обміркуйте запитання... Сподіваюся, що виконаєте ту працю як треба...
Уранці, прибравшись з найпильнішою увагою і взагалі подбавши наддати собі найбільше джентльменського вигляду, Прилукер чекав на пристані і, коли прийшов пароплав з Лондона, а з його вийшли лікарі
та сестри, вмішався між їх, і, поки вони справляли обов’язкові формальности та чекали на свої речі, вже приступив до свого інтерв’ю. Насамперед позаводив у книжечку прізвища та місце народження усіх при-бувших. Маючи на увазі друге доручення редактора, особливо зацікавився він при тім Василем Миколайовичем, бо той один з цілої частини походив з України.
Давид Ізраїлевич добре розумів, що сим разом доручено йому незвичайну репортерську роботу. На їй має він змогу появити, що розуміється і на питаннях політики, а се може допомогти йому посунутись у ча-сописній ієрархії з репортера на співробітника. Помітивши його здібности, пан редактор прийматиме, може, і його статті, згодом, може, навіть передові... Мріючи про те, Прилукер якнайдужче хотів виконати доручення ретельно, але обставини бувають часом дужчі за нас, і сим разом склалися вони так, що несподівано мусів він перервати свою роботу в надії на свою спритність, що і без відомостей інтерв’ю складе. До пристані надійшов місцевий малий пароплав з ближчого міста і, коли пасажири з його переходили через почекальню, Прилукер побачив між їми чарівну постать Фані Марківни, а се примусило його покинути Василя Миколайовича та побігти з привітанням та до послуг їй.
Фані Марківна мала відіграти величезну ролю в долі Давида Ізраїле-вича. Була вона дочкою досить заможного єврея, що давніше емігрував з України до Канади і вже мав тут незле підприємство з добрим зиском. Дійшло вже того віку, коли батьки визнали за потрібне подбати про її заміжжя і звернулися до відомого серед місцевих євреїв комісіонера в цій галузі, визначивши і посаг, який обіцяють за дочкою. Одночасно і Давид Ізраїлевич, міркуючи про своє становище, вже не раз спинявся на думці, що не було б зле для його одружитися з гарненькою панночкою з посагом. Хоч сам він не мав посагу, а приміщення тільки репортера, але через те, що «Галіфакські новини» були найбільший часопис у Галіфаксі, а комісіонер поняв віри талану, отже і кар’єрі Давида Ізраїлевича, він пропонував його батькам Фані Марківни. Після одного побачення пропозицію було прийнято, і Давид Ізраїлевич був заручений з Фані Марківною. Коли се було вирішене, почав він дедалі дужче відчувати, що Фані Марківна своїми чарами справляє на його все більше враження, а вона для зачарування свого майбутнього чоловіка почала уживати гру очей, привабливі рухи та інші способи кокетерії, вважаючи те не лише своїм правом, а й обов’язком.
Яко людина практичного розуму вона авжеж знала, що діла важливіші од любощів, але таки не за часів женихання, і не подарувала б Давидові Ізраїлевичові такої байдужости до своєї особи, якби тепер, зустрівшися з нею, не став він зразу біля неї, а залишився б з Василем Миколайовичем при роботі.
Прилукер ще сподівався поповнити свої відомости, забігши ввечері до готелю, призначеного для медичної частини, але Фані Марківна затримала його при собі довше, ніж він думав, а, коли звільнився, не знайшов у готелі нікого йому потрібного, усі пішли обдивлятися місто.
Було вже нерано, чекати він не міг, і так доведеться писати вночі, але Давид Ізраїлевич не належав до тих, щоб зразу злякалися та розгубилися хоч в яких прикрих обставинах. Поклався на свій хист та побіг до свого помешкання. Швидкими рухами приладнав усе до писання, поклав на стіл бльокнота, пересунув каламаря, витяг свої примітки. Були вони надміру скупі. Нічого, власне, не встиг розпитати. Та, як немає справжніх відомостей, треба подати хоч вигадані, але в кожнім разі такі, щоб були цікаві для читачів. Вчитувався у свої нотатки. Ось список сестер — нічого, пріч імен та прізвищ... Але ось три прізвища з титулами. До титулів демократичний загал має велику слабість. Треба додати титул ще трьом сестрам і тоді підкреслити аристократичний склад медичної частини. Хто тут, у Канаді, знав, які князі та графи були в Росії?.. Можна буде тоді додати кілька уваг про відданість російської аристократії старому режиму та її ненависть до нового ладу... А ще можна натякнути, що між сестрами дві є незаконними дочками котрогось з великих князів. Се буде цікаво... Ось старший лікар, вже старша людина. Він хвалився, що був військовим лікарем ще за японської війни... Гаразд! Напишемо, що він був у Порт-Артурі і, коли там було вибито багато офіцерів, мусів сам командувати військовою частиною, у якій був за лікаря... Се романтична пригода, яка надасть оживлення повідомленню... Але найцікавіший отой Василь Миколайович. Він з України. І чому б йому не бути представником українського уряду? Посміхнувся сам до себе Давид Ізраїлевич. Так! Він їде інкогніто з якимись дорученнями українського уряду, що б’ється десь з большевиками і має якісь завдання на Сибіру, певно, дипльома-тичні, але він уперто заховує своє інкогніто і не дається на розмову. Тут треба буде додати ще щось про той уряд, про його плани аграрної реформи, бо саме сим цікавляться українці-поселяни на Заході Канади.
Обміркувавши так план свого повідомлення, Давид Ізраїлевич почав писати великими, розгонистими літерами, швидко записуючи листки бльокноту та одриваючи один по одному і лише зрідка спиняючи-ся, щоб перечитати останні написані рядки.
Того ж вечора редактор «Галіфакських новин» складав на зібранні Товариства канадійських письменників відчит про значення письменства та преси. Почав з історичного огляду розвитку письменства, від його зародків, коли літературні твори з’являлися випадково, торкалися поодиноких та випадкових явищ життя, часто зовсім не найважливіших, коли літера
турна праця була так ніби розвагою авторів, а книжки, писані од руки, мало кому були приступні, отже великого впливу на життя не мали. Оглянувши потім дальші ступні розвитку письменства, спинився на тому великому всесвітньому значенні преси, яке вона виборола собі за наших часів, коли стала керманичем думок загалу та політичного життя і коли пресу недурно іменують сьомою великою державою. Заглядаючи у майбуття, пророкував ще більший вплив та значення її у майбутньому.
—	Відповідно тому, — скінчив він, — на пресі тяжать величезні моральні зобов’язання. Вона повинна бути насамперед щепко правдивою та щирою, вона не сміє дозволити собі ані найменшого ухилення од правди ні для агітації чи поширення тих думок, які вважає потрібним поширювати, ані для якої іншої, хоч би і поважної мети. Переконаний в правді своїх думок не потребує підпирати їх неправдою. Не потребує і не сміє! Се неприпустимо ні у великому, ні в дрібницях. На дрібних фактах часто спираються важливі висновки.
—	Тому не може бути оправданим недбале відношення ні до одного відділу часописів, а і до тих, яким завжди не надають більшого значення, і які редактори часом проминають без догляду, виправдуючись браком часу, — от як репортерські звістки. На жаль, не завжди можна знайти репортерських робітників, свідомих своїх письменницьких обов’язків, і вони через недбальство, через лінощі, в чиїхось інтересах, просто тому, що негаразд орієнтуються, подають неправдиві та перекручені відомости. На обов’язку кожного редактора пильно стежити та не допускати таких повідомлень у своїх органах. Сей обов’язок тим більший, що редактор мусить знати, що саме тут він є найгірше озброєний через певні хиби того персоналу, якого працею доводиться йому користуватися. Сього вимагає од редактора гідність письменства, яку він повинен вважати найбільшими святощами!
Гучні оплески довго лунали у залі Товариства канадійських письменників по закінченню відчита редактора «Галіфакських новин».
Ні самому редакторові, ні його помічникові не вистачило часу переглянути рукопис Давида Ізраїлевича, і він пішов до друку у повній ціло-сти. Тільки аж увечері перебіг його редактор вже надрукованим і спочатку був дуже неприємно вражений.
«Чорт його знає, — подумав, — звідки той Прилукер таке видрав? Хто, наприклад пойме йому віри, що б лікар командував військом?» Після першого враження редактор збирався гаразд вичитати сьому легковажному репортерові, що, очевидячки, нічого не розпитався, а наплів дурниць з голови. Але вранці, переглядаючи інші часописи, він побачив, що інтерв’ю «Галіфакських новин» передрукували в цілости усі галіфакські часописи, і се змінило його настрій: «Ну що ж? Певно, йому не повелося допитатися щось в тих чужинців. Може, вони занад
то неподільчиві та хитрі... Природньо, мусів щось вигадати. Але сплів вигадку хоч мало віри гідну, так цікаву, а і ні в чим не став усупереч з напрямком часопису. Се в кожнім разі спритність...» І редактор відсунув розмову з Давидом Ізраїлевичем на кінець редакційного дня, а, викликавши його надвечір, мовив досить привітно:
— Очевидячки, ви все те вигадали. Певно, вони не далися вам на розмову. Але, треба сказати правду, вигадали загалом досить влучно, виявили фантазію. Не мусіте тим зловживати, а особливо пам’ятайте, що якби схотіли працювати в інших відділах часопису, там хоч теж фантазія не остаточно виключена, але вже в значно меншій мірі, ніж у репортажу...
Давид Ізраїлевич слухав редактора, уставившись просто в його очима та намагаючись притлумити в їх будь-який вираз, щоб не появити чи визнає, що дійсно все описане вигадав, але почував себе мов на крилах, бо бачив, що тепер може сподіватися на кращу од репортерської працю у часописі.
Медичну частину затримано на кілька день у Галіфаксі і, коли нарешті вона прибула до Ванкувера, туди давно дійшли галіфакські часописи з інтерв’ю Давида Ізраїлевича і в оригіналі, і в переказі по інших часописах, а його блискуча фантазія була знов передрукована і в часописах Ванкувера.
Хоч більшости поселян з України велося у Канаді з матеріального боку добре, багатьом значно краще, ніж було вдома, і одні з їх мали досить землі, сієї найбільшої спокуси для українського хлібороба, та позаводили свої господарства, а інші незле заробляли у місті, та «не єдиним хлібом жива людина», і в тих поселянах з України, які прибули звідти самі, хоч би і давно, все вставали в уяві «тихі води та ясні зорі» далекої батьківщини, тепло згадувалось їм, навіваючи смуток, свій рідний люд та його звичаї, хвилювала іноді думка, може, знову колись приведе Бог стати на тій рідній землі, серед рідного оточення. Незрідка і в дітях їхніх, що виїхали з України малими, а зросли вже у Канаді, або і народилися тут, мрійні згадки батьків та сусідів про Україну, уривки почутих спогадів та відомостей з її історії, як завжди буває, трохи прикрашених уявою, а може, і голос самої природи їхньої, що все не могла приладнатися, пригнутися перед чужими американськими побутом та життям, викликали тугу за тим малим покинутим батьками краєм, за його особливою красою та своєрідними близькими їхньому серцю чарами...
Немало серед поселян було таких, що тільки тут, серед чужих людей та краю, коли такі непевні були надії повернутися додому, відчули яскраво та освідомили собі свій кревний зв’язок з рідним краєм, свої доти приспані любов та відданість йому. Тут відчули вони Невідкличний обов’язок,
 почули в собі внутрішній голос, що вимагає од їх стати на допомогу батьківщині, її бідам та її потребам, дарма на те, а може і тим більше, що вони відірвалися від неї.
А тепер, коли з України йшли чутки про її відроджену державність, за якою, свідомо чи несвідомо, завжди тужить душа кожного українця, в українській людяности Канади ще ясніше розгорілися притиснуті життям національні почуття, і багатьох невідступно поривали мрії повернутися самим, повернути своїх нащадків в той чудовий і такий рідний край, здається, самим Богом призначений українцям!
На ті настрої, як віхоть огню на скирту соломи, впали повідомлення часописів, що через Ванкувер їде інкогніто до Сибіру представник українського уряду в особі лікаря Василя Миколайовича Моторного. Серед української людности Ванкувера та його околиць, ген далеко аж до найг-лухіших ферм українських, у великій кількости розкиданих серед лісів та степів тієї частини Канади, ім’я Василя Миколайовича враз зробилося голосним, і як по фермах українських господарів, так і серед української людности Ванкувера вже кілька день тільки і мови було, що про його.
Вже декілька днів у Ванкувері наче базарь або ярмарок у невизначе-ний для їх час. Густо снуються по вулицях авто, вози та кеби, по пішоходах прискореним струменем пливе людський потік. З далеких ферм, за багато миль понаїздили поважні господарі, покинувши вдома часом дуже пильну роботу, якої не покинули б ні за якої іншої причини, щоб розпитатися в бюро своїх партій, у своїх політичних поводирів, по редакціях часописів, коли саме приїздить та медична частина, що з нею їде Моторний? Як довго він тут перебуде? Чи будуть якісь зібрання? Як можна з їм побачитися та його розпитати?
І в бюро партії N за ті дні перебувало багато фермерів-українців. Приходили і поодинці, і по кілька чоловік. Клопоталися усі про одно та казали більше-менше те саме, що висловив один білий вже дід, що приїхав на чолі цілого десятка своїх сусідів, серед яких знати користувався великим впливом та повагою.
— Ми до вас оце з ось чим: пишуть, їде до нас представник уряду України. Журимося ми вельми і вболіваємо за рідним краєм. Так журимося, що і сказати не вміємо. І хочемо тепер, коли там своя воля стала, туди повернутися. Та як не кохаємо нашу батьківщину, не можемо на се осліп зважитися... Мусімо і про себе думати — не могли б туди на ніщо їхати. Не судіть нас за те, просимо... Ми єсьми хлібороби, нам по землі ходить. Нам без землі жити не можна. Не могли б без неї на голод туди їхати зважитися. Та тепер там, певно, землею ніхто не журитиметься, там, пишуть, панську землю ділитимуть, то й нам, думаємо, з неї вистане. Хочемо прохати його милость цього представника, щоб і нам уряд землі приділив. Ми ж українці, а ще ми зате туди насіння, снасть усяку, худобу
 добру та й гроші повеземо. І самі ж ми тут дечому такому навчились, чого там хлібороби не вміють. Україні ж се на користь буде. А за землю заплатити казні, чи кому там ми теж згодні... Так ви за се з паном представником погомоніть та за нас постарайтеся, просимо.
Сю промову вислухано в бюро партії N зовсім без невдоволення, хоч чувся в їй скоріше хліборобський, ніж тієї партії, настрій, і вона мало пасувала до лівого програму, якого партія N на Вкраїні трималась, а звідти і до Канади завезла. Та ніхто за лівих не має такої вдатности свій програм відповідно обставинам та умовам то розтягувати, то стискувати, мов гармоніки.
Люди, що обрали собі за фах політичну агітацію, проводирі різних партій, вже і самі цікавилися приїздом та особою Моторного, а тепер побачили обов’язкову необхідність задовольнити бажання людности — увійти з їм у ближчі стосунки та впорядити мітинги та зібрання з його участю. До сього однаково прийшли і ті, хто і самі поняли віри в посланство Моторного, і ті, хто ставився до сього з сумнівом, і ті, хто справді захоплювалися ідеєю української державности, і ті, кому до долі України в дійсности було байдуже. Отже, бюра усіх українських партій у Ванкувері визнали необхідним впорядити привітання надзвичайному гостеві та обміркувати, як використати його присутність та дати змогу своїм сопартійцям звернутися до його у своїх справах.
Проводир сторонництва N у Ванкувері, Роман Гордійович Поліщук, так само мав з того приводу довгу нараду з секретарем свого сторонництва Родіоном Панфіловичем Печеним.
Поліщук — високий, опасистий, кругловидий та вирлоокий чоловік з темними нахабними очима, що на людях ніколи не зміняли виразу, ані появляли в собі ні найменшого руху тіней. Навпаки, Печений, з світлими, сливе безколірними очима, що все ховаються за довгими віями і ніколи не дивляться ні вгору, ні на того, з ким він розмовляє, з губами, стуленими так, ніби він завжди стережеться, щоб його не вловлено на якомусь лукавстві. Він повсігда старанно та добре вдягнений, повсігда стежить з напруженою увагою, щоб додержуватися порядного поводження, а проте в ті рідкі хвилі, коли він дужче замислюється, прокидаються в його десь з дитинства заховані простацькі звички та рухи.
— Правда чи ні тому, що пишуть, — доводив Роман Гордійович Печеному, — а скликати мітинг ми мусімо, Моторного запрохати на мітинг мусімо, сповістити та скликати партійців теж, інакше враждуватимуть вони на нас, що ми недбало ставимося до їхніх бажань. Особливо усе те потрібне тепер, бо незабаром вибори...
Та доводити се Печеному не було пощо. Він і сам розумів становище незгірше та міг би і те саме доводити Поліщукові. Не змагалися і
за те, що годилося б запрохати попереду Моторного на обід та здобути од його щось певнішого для промов на мітингу.
—	Тільки... якими коштами робитимемо ті видатки? — знепокоївся Печений. Поліщук не бачив в тім клопоту. «Якось воно там вже буде, — відказав він. — Мабуть, можна на се діло взяти з виборчого фонду, бо і се ж для виборів робиться, так таки треба ще і декого зі заможніших фермерів посмикати, вони тим цікавляться, то хай платять...»
Печений трохи заспокоївся, але залишився таки більшим од Поліщука скептиком. «Якби нам тільки не промахнутися?.. — мовив він, приплющуючи очі, і в голосі в його чулося вагання. — Не знаю, чи можна нам так вже рішуче казати, що визнаємо Моторного представником уряду? Тепер то воно і добре б, але що буде, як він нічого з того, за що прохатимуть, не зробе?.. Закидатимуть нам, що збрехали, а він до уряду непричетний...
—	А, се пусте! Хоч би і так, — їде чоловік десь на війну... Зануриться у глибінь Сибіру... То ж не малий край, а звідти має ще і на Україну просунутися. Що з людиною може у таких обставинах статися? Може так загинути, що і на Вкраїні за його не знатимуть. Ну і не зможе того зробити, що хотів би... А найголовніше, усе те виявиться вже по виборах...
—	А певен ти, що і він казатиме, що од уряду їде?..
—	А нащо воно тобі здалося? Він же їде довірочно, то й мусить зрікатися, Се аж нічому не вадить!
Печений все ж таки не був переконаний і з непевности тер пучкою лівої руки під носом.
Поліщук доводив далі: «А я думаю, що він і справді від уряду їде, бо звідки б репортер таке вигадав? Але так воно чи й ні, а казати треба, що так. Хто до його за нашою допомогою звернеться, ті усі наші забезпечені голоси будуть...»
Поліщук та Печений, як і представники багатьох інших українських угруповань у Ванкувері, протягом кількох днів не раз щодня забігали до залізничного двірця розпитати, коли дожидають на потяг з медичною частиною, щоб стрінути Моторного ще на двірці. Та і на двірці не знали, коли те станеться. Не було звісток і по часописах. Тому не раз і Поліщук, і Печений в розмові між собою ганьбили репортерів, що не подають потрібних відомостей. Та се нічого не помогло, і Моторного вони таки проґавили. Потяг з частиною прибув до Ванкувера рано-вранці, і усіх, і лікарів, і сестер, зразу одвезено до кращого готелю, декому з їх були замовлені товариством Св. Іоанна окремі кімнати. Отже, коли Печений о восьмій годині рана того дні прибіг до двірця, все було по всьому, і він, знепокоєний невдачею, подався з прикрою новиною до Поліщука.
Радилися, що робити, але ні йти до готелю, ні викликати Василя Миколайовича до телефону не зважилися. Може, в дорозі не спав, то
щоб не розгнівався. Але і чекати довго боялися, щоб хтось інший їх не випередив, або він не пішов з дому, бо в місті теж легко можна потрапити до чужих рук. У тривозі вже кілька разів хапалися за телефонову рур-ку, та кожен раз, порадившись чи позмагавшись, таки не дзвонили. Двічі збиралися піти до готелю і таки не йшли... Нарешті об одинадцятій годині терпець їм урвався — подзвонили.
Василь Миколайович ще міцно спав, коли крізь сон учулися йому якісь дивні тарахкотіння чи гуркіт, неначе на ґвалт. Уві сні відчув неспокій, мов од наближення якоїсь небезпеки. Внаслідок військових перебувань йому здалося зі сну, ніби десь близько чути стрілянину. Все ж таки нарешті сон урвався, і Василь Миколайович схопився на ліжку з думкою, що щось треба робити: чи боронитися, чи ховатися. Мусіло перейти з півхвилини, поки отямився остільки, що прийшов до свідо-мости, що то дзвонить телефон і то тут десь зблизька. Аж тепер вперше помітив над стільцем біля ліжка телефоновий пристрій і з досадою ухопив рурку.
—	Ало! При телефоні — Моторний. Хто дзвонить?
Ще остаточно не розбуркавшись, прислухався з напруженням, щоб зрозуміти, що кажуть.
—	При телефоні — Поліщук — голова бюро місцевої групи української партії N. Прошу дарувати за турбацію. Уклінно прошу призначити час, коли б міг ще сьогодні завітати до вас?..
—	В якій справі?
—	Дозвольте, високоповажний пане, пояснити вам те при особистому побаченні. Але вельми прошу не відмовити мені в найбільшій приємности особисто висловити вам моє найглибше поважання.
...Моторного поривала досада. Се, певно, наслідки тієї дурної кореспонденції «Галіфакських новин». Не дадуть і виспатися через неї... Свідомости національної у його не було. Правда, зросши та скінчивши гімназію у повітовому місті на Наддніпрянщині, він добре знав українську мову, але в медичній академії у Петербурзі, обтяжений студіями, не мав часу ближче замислюватися над суспільними питаннями, а в обстанові війни, куди потрапив зразу ж по викінченню, піддався за-гальноросійським патріотичним настроям офіцерського оточення, а тому мало цікавився сам і не розумів в інших цікавости до українських подій.
Але після сну вже прийшов до себе, виявити досаду було б неввічливо, а його як молоду зовсім людину ще й забавляла трохи по-дитячому надзвичайність пригоди, було цікаво подивитися та послухати тих незнаних йому людей, побачити, як скінчиться ся дивна пригода, і він погодився.
—	О якій годині дозволите приїхати? — спитався Поліщук. — Ну... о третій...
«Авжеж, скажу їм, що все те вигадки часописів, — вирішив Моторний, — але подивитися таки цікаво». І, ставши на тому, він швидко одягся й пішов до їдальні у веселому гуморі пити каву.
Поки снідав та розмовляв з тими товаришами по службі, що теж вже повставали та поприходили до їдальні, його ще тричі покликали до телефону. Вже не самі земляки, а дехто і з інших мешканців Ванкувера допоминалися від його призначення часу, коли зможе їх прийняти. Се і забавляло та і досадувало разом: що ж се таке? Тут не дадуть спокою! А товариші по частині жартували:
— Ого, Василю! Тебе тут, здається, і справді висадять на відповідальне становище!
Якраз о третій годині Поліщук та Печений вже стукали до дверей Василя Миколайовича. В силу дочекалися вони того часу. Прийшли запрохати Моторного на мітинг, упоряджений їми о шостій годині того ж вечора.
—	Людність наша, — казав Поліщук, — із захопленням прагне побачити представника своєї держави, почути від вас правдиві відомости про те, що там діється, як там ведеться...
—	Але ж, панове, я зовсім не є представником української держави. Я, як і ви, негаразд знаю, що там робиться, бо виїхав і не з дому, а з Петербурга вже два роки тому попереду до Франції, потім до Македонії.
Та Поліщук вже твердо стояв на тому, що для партії треба, щоб Моторний таки був представником України, і дивним чином те, що він зрікався цього, тільки переконувало обох гостей, що так воно і є. Нарешті повірити йому вони і боялися. Люди однаково не поймуть тому віри, а докорятимуть їм хто за недбальство, а хто і за невдатність.
—	Ми ж розуміємо, що інакше вам казати не можна. Ви їдете до-вірочно, але все ж таки люди почують від вас цінні відомости, а усі і так знають, хто ви. Ручимося, що тим не зловживатимуть, ніхто не згадуватиме про ваше дійсне становище. А вам же треба пошанувати той глибокий патріотизм, що викликає зацікавлення до вашої особи. В людей є до вас і свої особисті справи і прохання...
—	Так що ж маю діяти, як я тільки звичайний військовий російський лікар на службі у добродійного англійського товариства, — засміявся Моторний, — а ніякий не представник української держави?..
—	Так, так, високоповажний пане, — з приємною та лукавою посмішкою одповідали гості. — Ми все те знаємо, але просимо таки вас завітати на наше зібрання. Ну, думатимем кожен своє, але ж ми певні, що розумітимем одне одного і, може, з того прийде до добрих наслідків.
Василь Миколайович домагався довго, але уперті намагання гостей натискували на його волю, забивали бажання доводити своє, і він
піддався. Подумав: «Що ж, побачу принаймні, як тут ставляться до наших подій... Перебуду якийсь час ніби в ролі Хлестакова... Та нічого! Хабарів з їх я ж не братиму, і збитків від того нікому не буде... а враження матиму не зовсім звичайні...»
Тоді Поліщук почав ще прохати його зробити ласку: не відмовити поїхати з їми обідати.
—	Дякую, але я вже обідав.
—	То великий жаль, так нам се прикро. Але просимо, коли так, по мітингу з нами вечеряти. Треба буде багато про що з вами говорити, почути ваші враження, переказати вам прохання наших громадян.
У мітинговому залі було повно люду. Більшість, як показувалося по вигляду, прибули з-поза міста — з ферм та сіл, але були і городовики ріжних фахів, від робітників до інтелігенції. Сливе усі присутні вважалися належними по партійців Поліщукових, але між їми просунулися і кілька чужих. Помічався великий сдвиг настрою, чувся многоголосий гомін все на одну тему, що притягала увагу всіх, бо хоч розмова провадилася по багатьох гуртках, та поодинокі люди часто переходили з одного гуртка до другого та зараз же встрявали і там до розмови.
Коли із сусідньої кімнати у супроводі президії вийшов Моторний, настрій вихопився бучними оплесками. Моторного попрохали сісти біля столу президії поруч із головою, і очі цілого зібрання вп’ялися в його і з великою цікавістю, і з виразом захоплення та сподівання. Подекуди чулися зауваження шепотом: «Який ще молодий» ... «А таки гарний, і в обличчі стільки рішучости та енергії», «Ну аякже, великі події виховують у людях таку вдачу» і т. п.
Першим забрав слово Поліщук. Спираючись на «свідоцтво близьких до українського уряду людей, які самі були у виру подій», — при сих словах Поліщук обернувся в бік Моторного і недвозначно та пильно дивився на його, — розповів про події, що відбулися на Україні, про її уряд та державу, підкреслюючи найбільше наміри того уряду щодо земельної реформи.
Василь Миколайович почував себе при тім вельми ніяково. Бачив, що усі вважають його представником України, а повідомлення Поліщука переказаними наче з його слів. Але в тому, що казав той, багато було такого, про що Василь Миколайович і не чув, і не читав. Муляло неприємне почуття, ніби своїм мовчанням допомагає дурити людей. Збирався вже не раз забрати голос, щоб сказати, ким є навсправжки. Але не було приводу для такої заяви, бо Поліщук ані разу на його не посилався і не назвав його представником уряду.
Та інший промовець вже з загалу присутніх, дав той привід, показавши рукою в бік Василя Миколайовича, назвав його представником
України. Тоді Василь Миколайович зажадав говорити і заявив, що даремно присутні вважають його представником. Він вже більше двох років не був на Вкраїні, а служив у російському війську в Європі лікарем і зараз їде до Сибіру, до війська генерала Колчака і багато з того, про що казали промовці, йому не відоме.
Та аудиторія заздалегідь була попереджена, що Моторний мусить тримати інкогніто, мусить заперечувати свої уповноваження, коли про се казатимуть уголос, і заява Василя Миколайовича справила зовсім не те враження, на яке він сподівався. Усі злегка осміхалися, дехто і засміявся, хоч стримано та лагідно, а з дальшого кутка хтось голосно озвався жартом:
—	Аякже, аякже. Ми усі те знаємо.
Саме в ту хвилю сталася пригода. Пропихаючись в гущі натовпу, виступив наперед якийсь чоловік, виявилося з комуністів, і, не просячи слова, напосівся на Моторного з властивими комуністам галасливими докорами:
—	Як се ви, син того народу, що ось тільки визволився з-під кормиги, можете їхати підтримувати білогвардейців, гнобителів народу?! — гукав він.
У залі знялося знепокоєння. Серед присутніх помічалося в одних роздраження, в інших розгубленість, а Печений вихопився з-за столу президії і теж, не питаючи дозволу говорити, перебив промовця:
—	Дивно, як ви не розумієте того, товаришу! — хапався заспокоїти того. — Се ж тільки конспірація! Цитьте! Бо можете знівечити, хто й знає якої ваги справу. Мусить же чоловік якось до Сибіру дістатися, коли сього треба...
Зразу Моторний почув себе ще гірше з тої пригоди. От так вскочив! — думав він з досадою. Зроду не пішов би сюди, якби знав, як воно буде... Та враз зробилося йому смішно і з себе, і з свого становища, в силу не засміявся, а поки стримував той сміх, досада заспокоїлася, і він далі дивився та прислухався до всього, що діялося на мітингу, з молодою, легковажною жартовливістю.
Та й уваги на себе він тепер звертав менше. Мітинг тягся і далі, та мова зайшла про земельну реформу на Вкраїні й про умови господарювання там за нових обставин. Хоч Поліщук поспішався на усі запитання давати відповіді, та і дехто з старих поселян, що господарювали ще і на Вкраїні, не втерпіли та додавали й свої уваги та думки, бо сі питання найбільше їх цікавили. До самого Моторного вже ніхто не звертався, очевидячки, витолкували собі справу так, що він усе, що треба, розповів Поліщукові, а його самого питати не слід. Василь Миколайович міг тепер слухати та придивлятися спокійно. Помічав, що від часу до часу з натовпу просовувався до столу президії хтось з людей та передавав секретареві якісь згорнуті аркуші паперу.
Ці папери таки прийшли йому до рук, бо за вечерею Поліщук передав їх йому з поясненням, що то все прохання канадійських поселян-українців, глибоких патріотів, та прохав підтримати їхню справу в уряді.
Сим разом Василь Миколайович вже не схотів доводити надаремне, що до уряду не належить та не має змоги в тій справі зарадити, а мовчки забрав прохання. їх було так багато, що до його теки вони не вмістилися, і їх поскладали в гарний невеликий куферок, навмисне для тієї оказії наготовлений Печеним.
По вечері Моторний попростився з господарями, рішуче відмовившись, щоб вони проводили йому додому. Вийшовши на ґанок, покликав авто. Шофер гнав з найбільшою швидкістю і особливо хвацько підкотив до готелю, та, коли Моторний вийняв гаманця і хотів проплатити, нізащо не схотів брати платні.
—	То маю за велику честь, пане міністре, що мав щастя вас підвозити. Не можу брати платні від вас, бо вже надміру нагороджений тією честю.
Як не умовляв Моторний, не помоглося.
—	То вважав би за ганьбу собі взяти з вас гроші. Досить з мене щастя, що віз представника нашої держави...
А коли Василь Миколайович і далі намагався платити, шофер, покрутивши щось в авті, несподівано скочив в його і погнав скільки захватать та вмить зник за рогом першої бічної вулиці.
—	От тобі й маєш! — дивлячись йому услід, бубонів сторопілий Василь Миколайович. Почував себе ніяково: «таки маю хабаря з одного...»
Ближчих днів мали відбутися ще кілька зібрань та мітингів ріжних угруповань Ванкувера, на яких ще першого дні, як приїхав, Моторний теж обіцяв бути, але несподівано пароплав, на якім мала виїхати медична частина ще за кілька днів, дістав наказ вирушати другого дні, і у Василя Миколайовича вже не було можливосте виконати свої обіцянки. З того приводу мав чимало клопоту та розмов, бо упорядчики зібрань приїздили до його з огірченнями та прохали кожен, чи не міг би таки побувати хоч тільки на їхньому мітингу, дарма що і самі бачили, що се неможливо. По довгій розмові кінчали тим, що висловлювали йому свій жаль та прохали в його адресу, куди писати йому до Сибіру, якби щось було потрібне.
За тими розмовами ледве встиг виконати свої службові обов’язки, яких на той день, як і завжди перед від’їздом, набралося багато. На спа-кування своїх речей залишилося вже зовсім мало часу і, хапаючись, запихав їх жужмом, як трапиться. Збираючись, завагався, що робити з тим куфером та проханнями, що накинули йому вчора. Нащо ще і сей зайвий клопіт? Досить є з чим воловодитися і з своїми речами! Чи не
покинути прохання тут? Однаково не має змоги нічого з їми вдіяти... Хоч би і справді прийшлося передати їх комусь належному, безнадійно, щоб дали там землю сим канадійським землякам. Ще з досвіду юнацьких год знав, яка серед селян на Вкраїні невгамовна жадібність до землі. Не поступлять вони і ступня нікому, скільки б її не було... А тієї панської землі і зовсім не так вже багато. За неї і ті, хто й там мешкають, ще битимуться. Нема рації себе тими проханнями обтяжати.
Та щось не давало їх викинути. Не освідомлював того ясно, але те захоплення надією на поворот до рідного краю, яке відчував вчора на мітингу в цілому стовпищу багатьох неоднакової вдачі людей, те радісне хвилювання за долю батьківщини, що чулося в їхніх словах та вигляді, хоч сам і не відчував те, таки діяли на його та викликали співчуття та подив до патріотизму сих людей. І то дарма на те, що неправність їхнього відношення до чужого майна, а й особи Поліщука та Печеного таки притьмарювали те враження. Прибрав якесь інше, на його думку, більше раціональне пояснення своєму ваганню. Пояснював його тим, що з історичного погляду ті прохання є цікавим матеріалом для з’ясування впливу революційних подій однієї країни на настрій людности інших.
Серед тривоги не спізнитися на пароплав, поміж хапливого збирання в дорогу ті думки його не набирали виразности, перебігали хвильовими уривками. Не мав часу над їми застановлюватися, їх передумувати, але, коли зібрався та звелів виносити на авто свої речі, наказав чомусь винести між їми і куферок з проханнями.
Знову і на пароплаві від часу до часу набігала йому думка, нащо везе із собою сю зовсім таки зайву річ та чому щось наче не дозволяло йому її позбутися, хоч кожна зайва річ все заважає в дорозі, а надто в таких умовах, у яких, певно, доведеться подорожувати по Сибіру. Нащо йому здалися ті прохання? І що він з їми робитиме? А проте віз їх і далі.
Так минуло три дні, та на четвертий вранці подумав, що, пріч клопоту возити зайву річ, ті прохання можуть наробити йому багато неприємностей і від добровольців, а тим паче від большевиків, якби вони захопили його в полон, бо і ті, і ті лютують на Україну та українців. Одчинив куфер, вибрав складені в йому прохання. Робив те повільно, могло б здаватися, що хоче краще умостити їх в куфері. Навіть перечитав у двох чи трьох по кілька рядків, хоч загалом знав їхній зміст. Нарешті зв’язав усі в один пакунок шпагатом, не поспішаючи, вийшов на чердак з цим пакунком і кинув його в море... Придивлявсь якийсь час, як його розмиває водою, а окремими листками бавляться хвилі... Тоді повернувся до своєї каюти з якимось самому собі незрозумілим жалем, а і згодом згадував сей випадок... Кожен раз з неспокійним почуттям.
