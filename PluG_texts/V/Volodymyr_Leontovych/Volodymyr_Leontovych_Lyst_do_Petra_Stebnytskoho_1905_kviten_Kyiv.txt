Любий Петре Январовичу!
Велике спасибі за Ваші уваги про наш часопис. Може, воно піде нам на користь, якщо зможемо з нашими силами виконати Ваші поради. Наше лихо, що нас тут в редакції таких людей, що знають хоч порядно українську мову, дуже мало, а і знаття в нас не дуже багато, а читати ніколи, бо ми крутимося, як мухи в окропі. Ще більше спасибі за Вашу обітницю допомогти нам працею. Оповідання Ваше Борис Дмитрович саме сьогодні здобув з портфеля С[ергія] Олександровича]. Та ми хочемо обридати Вам ще і ще. Треба нам од Вас і белетристики, але треба і інчих статей, треба і до журналу, і до газети. Ви кажете, що на біжучі теми не можна здалеку писати, але ж є такі теми, що можна їх обробляти для фельєтонів наукових чи публіцистичних і не живучи тут. Така Ваша допомога була б нам страшно потрібна, бо нам тут зовсім нема часу докладно попрацювати над якоюсь темою.
От, наприклад, якби Ваша ласка була написати щось про автономію, про федералізм або про якесь питання державне, з самого викладу якого було б видно, що інтереси України відрізняються од інтересів інчих країв держави і вимагають автономії. Може, Ви показали б, скільки ми переплачуємо на всяких податках супроти того, що повертає на нас держава. Або показали б, як нам надто шкодлива таможенна або торгі-вельна політика уряду, або ще щось подібного.
Статей на сі теми нам дуже і дуже потрібно, а фахових людей в цих питаннях немає. Та не тільки саме сі теми, а яку б Ви собі не влюбили, були б ми Вам без міри вдячні, якби обробили для нас. Читаючи Вашого листа, я зовсім спокусився. З його бачу, що в Вас часом виникає думка покинути Вашу теперішню роботу, а пристати до письменської. От спостерігши такий Ваш настрій, я прямо спокусився і не маю собі спокою; все собі міркую, як воно б добре було б, якби Ви прибули до нас та почали у газеті та журналі працювати. Ті усі Ваші вагання, що Ви собі завдаєте, то, нема що і казати, зовсім безпідставні. Користь од Вашої участі була б для діла дуже-дуже велика, і я прямо аж лютую на Вас, що Вам таке увижається ніччю, а могло скоро виявитися, що Ви могли б «хіба заткнути якусь дірку».
Петре Январовичу, коли в Вашій вдачі є така риса зневір’я до себе, є нахил завдавати собі гризоти сім, то се прямо гріх перед громадою і перед собою. І якби я певен був, що наша газета, наша робота зможе твердо стати, буде сталою, я б приїхав до Вас тягти Вас до нас у Київ, до гуртової праці.
Все наше товариство не дало б Вам спокію з цим. Нас спиняє тільки одно: справді, нас можуть закрити, може трапитися, що наше діло не піде, що не вистане грошей. Протягти далі, коли громада нас не підтри-ма, і ми протягнемо якихсь два-три роки, то й муситимем покинути видавництво (дивлячись по тому, скільки ми маємо збитків, і рівняючи їх до нашого основного капіталу (60.000 карбованців), рахуємо, що коли справи не покращають, то протягнемо тільки два роки). От оце й спиняє нас, бо не можна ж прохати Вас на таке непевне становище, як праця в українській газеті... Але, але Ваша поміч була б так потрібна, що мимоволі спокуса стає перед очима, і все думається, а може, воно і можливо, а може, Петро Январович знайшов би собі у Києві якусь посаду або якось інакше надумавсь переїхати до Києва.
От на всякий випадок подаю Вам таку звістку. Здається, д. Поляков, що порядкував телеграфним агенством у Києві, втрачує свою посаду. Чи не могли б Ви, любий Петре Январовичу, подбати, щоб сю посаду дали Вам? Як було б се добре! Подумайте про се. Уваги Ваші про наш часопис зовсім вірні, цілком згожуюся з їми. Навіть думаю, що заробили іще гострішої критики, та прямо лиха наша доля.
Євген Харлампієвич заслаб. С[ергія] Олександровича] досі тримають. Винниченко та Доманицький теж десь заїхали. З інчих городів з письменників фахових ніхто нічого для часопису не надсила. Хіба вряди-годи пришле щось хтось з молодих починаючих письменників, а то ще просто обивателі надсилають дописи.
Та все це такі писання, що їх з половини достається переробляти, бо інакше мова була б хто і зна яка. Це займає страшно багато часу, а статті все ж не бувають такі доладні, як треба б, бо виправляти важче, як написати. Сталих навіть співробітників молодих, от як ті, що перекладають телеграми, хроніку, та внутрішні звістки, так не добре знають мову, що достається багато часу гаяти, виправляючи їхні праці.
Це все почасти виправдовує хиби нашого часопису, але од того справа все ж таки не кращає. Щодо передплати, то нема чим дуже вихвалятися. Досі ми маємо для часопису сталих передплатників тільки 2650 з чимось, а для «Нової громади» щось з 340-350 та й уже. Дрібна продаж часопису йде дуже кепсько.
В багатьох місцях часто конфіскують газету (конфіскують часом навіть прості жандармські унтери на станціях залізниць), а це зразу од-биває охоту передплачувати газету для дрібного продажу. В декількох
городах продавати «Думку» зовсім заборонили. I ось, дякуючи сьому, дрібна продаж все зменчується, і зараз маємо усього її щось коло тися-чи. Оголошень також дуже мало.
Дякуючи сьому, ми за ввесь час, як почали видавати часопис та місячник, маємо вже збитку 6000 крб. (себто за два м[ісяці] 22 дні). От деяких селян мали ми дуже щирі листи. Але все ж таки селян, здається, передплачує її не так багато (це можна тільки [здогадуватися], бо званія передплатники не подають), а, здається, одержують часопис найбільше вчителі та батюшки.
Щоб не показуватись редактором, не бувши їм, мушу пояснити, що попав в се званіє випадково, бо мені дозволено видавати і редагувати часопис. Дійсно, я тільки один з членів редакційного комітету, а справжній редактор Хведір Павлович. Тільки тепер мені доводиться більше за інчих членів редакційного комітету встрівати до редакційних справ часопису, одно через те, що моє ім’я стирчить на ньому, а друге — через те, що Борис Дмитрович більше клопочеться коло журналу, а інчих членів редакційного комітету зараз у Києві нема, пріч ще Володимира Івановича Самійленка, який з природньої своєї вдачи ухиляється од редакційних справ.
Питаєте, як ми самі живемо? Ви знаєте про нашу важку втрату, якої забути та помиритись з якою — не можно. Що ж до інчого — живемо нічого собі. Тільки, правду мовити, у мене тепер життя майже все цілком складається з газетних справ, справ виборчих та справ своїх господарських.
Вони вкупі стільки одбирають в мене часу, що вже для інчого життя не достається часу. Я майже ніде не буваю, бо не вправляюся. В театрі, на всяких партійних та інчих зібраннях у Києві (бо в Києві я не маю права вибирати), не бував ані разу. Часом трохи зморююся, але поки що ще якось не нужуся сим й не ремствую. Найбільше досадно тільки те, що читати зостається мало часу.
Як же Ви живете? Напишіть про себе, будь ласка. Чи не приїдете хоч на час до Києва? Якщо приїдете, не миніть нас, будь ласка! Юлія Володимирівна вклоняється Вам.
Міцно Вас цілую
Ваш В. Леонтович
1906 р.
Простіть, будь ласка, за нечепурне писання. Ще раз кланяюсь Вам. Пишіть та пишіть нам.