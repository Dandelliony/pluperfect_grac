[20.07.1899, Оріхівщина]
Високоповажний і вельмишановний Дмитрію Івановичу!
Як же воно недобре вийшло і який мені великий жаль, що Вам, Дмитрію Івановичу, не можна тепер заїхать до мене. Спасибі велике, що хоч тоді завернули та, будь ласка, не миніть моєї хати хоч вдруге, коли будете десь недалеко.
Велике спасибі Вам за Ваш ласкавий лист, але далебі мені дуже соромно було його читати. Ви так похваляєте мене за мої дрібненькі поради Вам, з яких не знаю чи й придасться Вам щось, хоч частина, ще й дякуєте мені за те, що я прослухав Ваше оповідання. Але ([на] Бога) це мені треба дуже й дуже дякувати Вам за ласку, що прочитали, за те задоволення, яке справді почуваю, переслухавши Ваш твір, написаний з таким художницьким почуттям та глибокою думкою. Якби Ви могли прочитати ті листи, що я писав про се декому з приятелів, Ви побачили б, що я не добалакую Вам до кінця про се. Отже, мені дуже жаль, що не встиг і я прочитати Вам свого оповідання, бо Ваша порада, певно,
стала б мені у великій пригоді і мені дуже хотілося б почути Ваш погляд. Справді, це велике лихо для українських письменників, що вони так скрізь порозкидані, так далеко живуть один від одного, що важко знайти пораду, пізнати, яке вражіння робить твоя праця на зрозумілого, компетентного читача.
Вибачте ще, будь ласка, шановний Дмитрію Івановичу, що я ці три дні, одержавши Вашого листа, не відповідав Вам. Одержав його саме тоді, коли мені треба було їхати до Вас. [...] і в дорозі ніяк не міг відповісти, бо не було такої вільної хвилі, щоб зібратися гаразд з думками.
Досі на Ваше мення не прийшло до мене жодного листа, якщо прийдуть які листи, зараз надішлю.
Велике ж спасибі Вам за те, що перевідали мене, за те, що так потішили мене Вашім читанням, і, будь ласка, якщо можна, хоч після з’їзду заїдьте до мене та скажіть Ваше слово і за мою працю.
З найбільшим поваженням та приязню В. Леонтович.
1899 р. іюля 20.
Фотій Степанович тепер в Знаменці в свого брата.
ДІМ, КП-75786/Арх-15255.