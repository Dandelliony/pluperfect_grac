Дорогий Євгене Харламповичу!
Простіть, дорогий Євгене Харламповичу, що так довго не писав і не відписував на Ваші запитання про національні впливи [нерозбірливо] В.Ф. Сіміренка. Був я дуже зайнятий весь сей час, а сил дедалі робиться менче, і коли дуже втомлюся, то не в силі і листа написати. Чогось певного на Ваше запитання відповісти не можу, бо ніколи не чув про се категоричної заяви самого Василя Федоровича. Можу подати тільки деякі його спомини, в ріжних [нерозбірливо] од його чути. З тих спогадів я роблю висновок, що якщо не свідоме, то стихійне національне почуття було в родині Яхненок-Сьміренок дуже сильне віддавна ще у батька та дядька (Яхно) В. Ф-ча. Старий Яхно розмовляв не інакше, як по-українськи. Одного разу, коли йому принесли з почти рекомендованого листа по важливих торгівельних справах, адресованого Яхнову, він одмовився його одержати, мотивуючи тим, що [«]це не мені, я — Яхно, а се якомусь Яхнову[»].
Знаю, що в адміністрації Мліївської цукроварні служили Нубійський і проф. Кістяківський (останній юрисконсультом), але, коли вони туди поступили, не знаю, чи ще як Вас[иль] Фед[орович] вчився, чи вже як узяв участь у справах. Знаю, що ще в молодих роках Вас. Фед. знав Вол[одимира] Бон[іфатієвича] Антоновича, але коли саме з ним познайомився, не знаю, і з якого приводу, не пам’ятаю. Інчим разом мені здається, ніби В[асиль] Федорович] познайомився з Володимиром] Б[оніфатієвичем] тільки тоді і з тією метою, коли вперше мав змогу привезти йому відповідно своїй постанові, якої тримався завжди (аж поки не почав офірувати значно більшу), 10% з свого річного прибутку. Инчим разом мені здається, що вони були знайомі ще раніше. Як не силкуюся я про се досконаліше згадати, не можу. Ото і усе, що я по тій справі, що Вас цікавить, згадую. Як бачите, дуже мало.
Як же Ви живете? Що робите? Як Ваше здоров’я? Ми живемо так, що вже і обридло так жити: без просвітку, без надій, без мети, без сподівань. Тяжке життя без рідного краю. За кордоном добре перебувати і за кордон їздити, коли як схочеш, то і додому повертаєшся, та ще як у кишені повно...
А якби дав Бог і додому повернутися, то ще хто і зна, що там знайдемо і як там житиметься?
Посилаю разом Вам свою книжечку «Спомини утікача» — думав, що не можна книжок пересилати, через те не пересилав довго.
53 — Т. 4
Чи А. І. Жук ще у Відні і яка його адреса тепер? Якщо знаєте, будь ласка, напишіть.
Цілую вас міцно. Ваш В. Леонтович