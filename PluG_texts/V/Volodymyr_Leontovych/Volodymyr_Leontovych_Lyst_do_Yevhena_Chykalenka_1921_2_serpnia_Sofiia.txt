Дорогий Євгене Харламповичу!
Трапилося якось, що лист Ваш з Вашою адресою десь засунувся і тому, написавши Вам ще 16/VII, не міг досі одіслати Вам листа. Написав вже Дімітрію Івановичу, прохав подати Вашу адресу, аж вчора знайшов і Вашого листа. Тепер досилаю і старого, і нового. Пишу Вам вже з Софії, бо вчора переїхав сюди, а завтра почну вже торгувати огородиною у лавці. Який то буде з мене купець, щось не покладаюся я на себе. Добре, що буду не сам, а з другим іще.
Пишете Ви, що нам треба хоч тепер, коли нас запрохують, узятися пильніше до громадської роботи. Але насамперед не знаю, чи нас справді запрохують, чи самі себе запрохуємо. Принаймні до мене ніхто не обзивався пріч Вас та Сер[гія] Мих[айловича]. По-друге, зовсім інча річ було робити діло з початку, коли ще ніщо не було зроблене та ніщо і не попсоване, чи тепер робити щось вже на руїнах та на захаращеному зламками терені, і самі ми не в тому стані. Тоді в нас було чим жити, ми могли подбати про себе — тепер ми мусімо насамперед заробляти, тоді ми були при здоров’ї і в силі, не зневірені і не зотруєні образою. Тепер нема ні здоров’я, ні сил, ні віри, і є почуття обіди. Се все минуєм. Нарешті і найголовніше: коли не у всіх, то де в кого такі особисті обставини, що навіть позбавляють права влазити в громадську роботу. Принаймні я міг би робити щось хіба з теоретичної праці, а не такої, де моє ім’я висувалося б і розголошувалося б. Тому теоретичну і не на людях роботу я тільки і згоден був би робити, та й то для того треба було б бути десь ближче до своїх людей, а то скоро два роки я одрізаний од усіх своїх, не знаю ні подій, ні настроїв, ні думок... А коли правду казати, така од-різаність від своїх тягнеться не два роки, почалося воно багато раніше, бо вже значно раніше дехто з колишніх приятелів, тих, що зоставалися при роботі, — ховалися од мене з усіма справами, як з секретами од непевної людини — воліючи краще переділятися думками і спільною роботою з злодіями, що затаврували себе [е]с-[е]р[івськими] і [е]с-д[е-ківськими] таврами. Мушу тут зробити одне застереження — я не хочу сказати, що всі Ср-и, С.д-и злодії були, підроблені тільки Ср та СД. Навпаки,
 я думаю, що С-ський світогляд несе в собі сам зародки корупції і що тільки особливо чисті люде, тримаючись того світогляду, не розпаскуджуються. Бо ґрунтом того світогляду є ненависть, розбрат, невизнання чужого права і зокрема зневажання права власности (і звідти легковажне відношення до неї і в особистім житті), себто того права, без якого в нашому стані цивілізації не можна збудувати ніякого ладу, а тому не може бути (в нашому стані цивілізації) і моралі без поваги до власности. Будьте здорові, дорогий Євгене Харламповичу, забрехався я дуже, пишіть більше за себе. Цілую ручки Юлії Миколаївні. Наші Вас обох щиро вітають. Якщо вдасться їхати до Польщі — побачимося. Міцно Вас цілую.
