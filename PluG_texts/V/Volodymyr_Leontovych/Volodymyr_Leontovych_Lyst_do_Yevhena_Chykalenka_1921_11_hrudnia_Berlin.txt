Дорогий Євгене Харламповичу.
Хто про що, а я таки про своє. Простіть Бога ради, що обридаю. Посол п. Василько здобув візи австрійські] тільки для Юлії Володимирівни] і Ольги Володимирівни] та й то так, що розпорядження за них послане не до Софії, а до Білгороду, що трохи незручно, бо достанеться, щоб одержати візи, або посилати вперед почтою паспорти до Білграду та дожидати, поки вони звідти повернуться, або спинятися по дорозі у Білграді, а се таки трохи незручно.
Ну та се вже б нехай, найголовніше те, що ні Івану Миколайовичу], ні племіннику нашому Миколі Павловичу п. Василько австрійських] віз не дістав, чи не міг, чи, може, не схотів, і їм там самим не можна залишатися. Та й за Юлію Володимирівну і Олю я боюся, якщо їм самим достанеться їхати, бо в дорозі дуже трудно й тяжко, надто з речами та багажем. Отже простіть, дорогий Євгене Харламповичу, та якщо зможете, таки допоможіть у цій справі.
Спомини я свої не тільки що почав писати, а вже почав і друкувати в «Українському] Слові». Перші [нерозбірливо] (у Одесі) уже надруковано 3 номери (у фейлетоні). Та написано, може, ще на 4 номери, а писати ще впереді багато — боюсь, що всім обридне.
Те, що надруковане, здається мені таке усім відоме та нецікаве. Дещо написано далі мов би живіше та цікавіше. Як назбирається більше номерів, невідмінно перешлю Вам почтою та буду тоді з великою цікавістю дожидати Вашого присуду.
У «Українське Слово» закликано мене в склад редакції. Щоденно газета почне виходити з 20-х чисел, а з 15 вже редакція почне збиратися і виготовлятися до праці.
Оскільки знаю, замахуються на велику газету і коштів не шкодить. Живу так: як не бігаю по справах, то сидю в хаті і пишу, або перекладаю, Берліна, пріч вулиць, ще і не бачив, то й з людьми бачуся рідко. Все думаю, що його робити: на швидкий кінець нашої нісенітниці сподіватися тяжко, то де його в Бога приткнутися і як своє життя впоря-жати, та часом і боляче сумно робиться за тихими водами та ясними зорями...
Коли мої зможуть приїхати до Праги, не знаю. Думаю поки що сидіти тут, бо тут дешевше і є заробіток, а як дожидатимуть їх у Празі,
поїхати зустрінутися з ними там, щоб там уже на родинній раді у повному складі все обмислити і вирішити.
Міцно цілую Вас і бажаю усього найкращого. Цілую ручки Юлії Миколаївні.
Ваш В. Леонтович 