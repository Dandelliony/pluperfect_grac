Дорогий Михайле Михайловичу!
Вибачте мені, дорогий Михайле Михайловичу. Вже тижнів зо два одержав Вашого листа, а й досі не писав Вам, думав, може, таки зберуся до Вас, але так складається, що раніше другої половини сентября не зможу виїхати за кордон — але тоді вже поїду напевне. Вашої першої откритки не дістав, може, вона дожидає мене у Києві, бо я, як виїхав на село, досі не був у Києві, аж оце сьогодні збираюся туди, а звідти до дядька на село. Я здоров, нічого мені не робиться ні з серцем, ні з чим, але робити нічого не можу і настрій поганий. Ні, мабуть, повна втрата всякої в будь-що віри є гірша хвороба од кожної іншої!..
Напишіть, будь ласка, дорогий Михайле Михайловичу, додому, щоб зняли копію з Вашого формулярного списку і прислали мені. Брат мій обіцяв мені клопотати за посаду для Вас десь на Південному березі Криму, але для сього йому потрібно мати копію Вашого формулярного списку. Як же почуваєте Ви себе тепер. Хочу сподіватися, що зараз добрий клімат зробив на Ваше здоров’я вже більший вплив, як тоді, коли Ви писали, і тепер, може, не гнітить Вас те навісне почуття, коли нічим дихати. Напишіть, будь ласка, про Ваше здоров’я мені. До речі, як довго йдуть листи з Капрі! На листі Вашому стоїть дата 25/8 VI, а я одержав його так коло двох тижнів, не раніше.
Жду не діждуся того сентября, коли справді, може, зможу поїхати за кордон, і тоді поїду надовго. Може, хоч подорож та нові враження визволять мене від моєї часом скаженої нудоти. Не люблю я жалітися та й не визнаю її, але вона, як робак, точить мене... Будьте ж здорові, будьте щасливі і веселі і працюйте, пишіть! дорогий Михайле Михайловичу!
Міцно обнімаю і цілую Вас
Ваш В. Леонтович