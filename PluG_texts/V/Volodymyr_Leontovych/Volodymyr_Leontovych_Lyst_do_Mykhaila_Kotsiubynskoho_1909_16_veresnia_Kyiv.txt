Дорогий Михайле Михайловичу!
Вибачте, будь ласка, що пишу Вам на клапті простого паперу, бо якось вибився з запасу. Вибачте також, що пишу тільки про діло і не відповідаю на Ваше запитання і взагалі не пишу нічого про себе. Я останній час нездужаю — інфлюенца, бронхіт і кашель, — через те втомлююсь, а кашель дратує, і не можу писати. Взявсь же за сього листа з приводу одержаного тільки що листа д. Віхмана, який страшенно зтурбував мене своїм нахабством. Ось Вам що він пише, видержка з його: «Задержка в утверждении закладной объясняется а) неправильным совершением ея у младшего нотариуса и б) тем, что сумма долга банку была показана ошибочно. Все это приходится поправлять». Але на Бога! Я чув се давно, що помилки в закладній затримують її затвердження, але після того, і також давно вже, д. Віхман справив з нас з Вами якусь підписку, щоб полагодити сі помилки, ще згодом, але також не недавно, д. Віхман завіряв Вас, і сповіщали мене (його листа і телеграму зберігаю), що все йде
гаразд, що сими днями я одержу завірену закладну, що ж такого ще і тепер треба лагодити п. Віхманові? Адже кожне діло таки має свій кінець! Для мене ясно, що він нічого не робить, а тільки водить нас з Вами своїми одчіпними. Якби я був у Чернігові, я би поговорив з п. Віхманом сам і, хоч се, може, і не вподобалося йому, але врешті він таки або зробив се діло, або відмовився. Тепер же мушу прохати Вас, дорогий Михайле Михайловичу, взяти на себе се прикре діло, бо хоч я і добре напишу п. Віхманові, та того, може, не досить. Мушу, хоч і розумію, що чиню Вам тим прикрість, прохати Вас помічи, бо, справді, мені вже неможливо надалі лишати справу в такому стані. Отже, треба, нарешті, знати, чи буде закладна затверджена, чи ні, бо як ні, то я муситиму прохати Вас зробити другу наново, то простіть, будь ласка, що свідомо роблю Вам клопіт сей і сю неприємність — споритись з п. Віхманом — що ж маю робити, коли конечність примушує до того.
Вклоняюсь низенько Вірі Устиновні.
Міцно цілую Вас
Ваш В. Леонтович 1909 р. сент. 3.