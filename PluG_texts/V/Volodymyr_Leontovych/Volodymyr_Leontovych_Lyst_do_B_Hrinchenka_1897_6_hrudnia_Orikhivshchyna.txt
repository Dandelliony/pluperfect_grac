Високоповажний Земляче!
Вибачте, тисячу разів вибачте, що так давно не відповідав. Лист Ваш про Куліша прибув тоді, як я їздив у Київщину до родичів, коли ж я повернувся, то виглядав ще Вл[адимира] Вікторовича] Лес[евича], щоб чути його погляд яко людини, близько знаючої вимоги російських місячників. Позаяк Вл. Вік. збирався був до Чернігова, то і задержував я цей лист, щоб переслати його через руки, але ж як дозвіл на лекції, які хотів читати Вл. В. у Чернігові, досі не прибув, і він надалі не може вже дожидати та їде до Петербургу, то і пишу Вам просто поштою. Вибачте ще раз, що з так різних оказій забарився з цим листом.
Найпоперід за розвідку «Зачем?». З приводу її одержав вчора лист від д [обродія] В[олянсь]кого, а у середині лист д. Ганейзера, який В-кий наказує переслати Вам. Д[обродій] Волинський підозрить редакцію «С[анкт]-Петербургских] Відомостей]», що вона некоректно політи-кує і таки боїться друкувати Вашу розвідку, але Вл. Вік. має надію, що тут ще може є якісь особисті цензурні умови, що тільки затримують на якийсь час друк Вашої розвідки, і, як тільки прибуде до Петербургу, сподівається посунути справу швидше.
Щодо розвідки про Куліша, перечитавши її, ми з Вл. Вік. Лес. дуже каємося, що радили Вам її скоротити. Вл. Вік. не знав гаразд діяльності Куліша і не знав, що вона буде так цікава, я теж, на сором собі, не знав і не міг нічого докладно розказати. З Вашої розвідки Вл. Вік. упевнився, що річ остільки цікава і для російської громади, що треба розказати за неї ширше, як те можна зробити на просторі одного аркуша, яким Ви з нашої ж поради обмежувалися, то й можна сподіватися, що російські місячники видрукують її, дарма що не люблять великих розвідок від людей, що стоять осторонь літературного кола. Поширити статтю тим потрібніше, що більшість читачів Ваших будуть ще менше знайомі з діяльністю Куліша, як ми з Вл. Вік., а і нам здалося, що з другої половини розвідки Вам досталося брати все у тісноту і через те вона не могла дати відповідь на усі питання, які були викликані першою частиною, яку читали ми, цілком захоплюючись, і яка зняла в нас велику цікавість
більше та краще познайомитися з Кулішем. На лихо собі ми мусимо себе ж таки у сьому винуватити, бо скорочена Вами стаття з нашої таки поради.
Зазначу кілька прикладів того, які саме питання потребують широкого, на нашу думку, з’ясування для читача, не так знайомого з діяльністю Куліша. Так, наприклад], Ви обмежувалися відносинами Куліша до української мови, до національного питання та ще його історичними поглядами і доводите, що тут він не зміняв своїх поглядів, бо і у перших його творах можна знайти щось нагадуюче те, що писав він в кінці, тим часом світогляд жодної людини не обмежується її поглядами історичними та на національне питання, так само і Куліш висловлював свою думку і на інші громадські питання, у самих його історичних творах — у хвалі Петрові, Катерині, польським королятам, ганьбі козаків, — його громадські спочуття та думки. Тут Ви справді зазначаєте зміну Кулішевих поглядів, але ж не маєте часу її змалювати у подробицях, а тим часом питання се стоїть і так досить гостре, і то у Петербурзі не менше, як на Вкраїні, а Ваша розвідка, розбуджуючи цікавість до особи та діяльності Кулішевих, ще дужче загострює його. Щоб з’ясувати се питання, треба порівняти думки Куліша 1-го і 2-го періоду по всіх важливих питаннях, а також винайти ті провідні ідеї, які єднали весь його світогляд, або з яких виникли його погляди на кожне окреме питання. І тут вже, мені здається, достанеться зазначити, що громадські погляди Куліша хоч змінилися, може, і bona fide, а хоч те, що він не мав ніколи цілком обміркованого світогляду, бо у листах з хутора і інших творах того часу, як Куліш провадив боротьбу з громадянством, горо-дянською наукою; він висловлював думки, подібні думкам російських народників (треба завважати теж попереду, як Ieris ся виявилася у російському письменству), а народницькі погляди ніяк не сумісні з хвалою Петрові, Катерині, лядським магнатам.
Знов щодо національного питання: потрібне з’ясування ось якого непорозуміння. Якщо погляди Куліша справді не змінилися, так через віщо ж українці згоджувалися або хоч терпіли їх попереду і через віщо та згода зробилася неможливою в кінці? Невже ж усі земляки кермувалися тільки своїми особистими відносинами до Куліша, або, може, погляди українців, їх бажання поширшали, розвинулися за 60-х років. — Якщо так, треба б змалювати різницю поглядів українців тих і наших часів, бо ж російська громада не знає історії розвитку української ідеї. Знов цікаво б, з ким більше згоджувалися земляки 60-х років: чи з Шевченком і його поглядом на Першого і Другу, чи з Кулішем і його хвалою їм?
Є ще й дрібніші питання, які завше здіймаються у Петербурзі, коли згадують Куліша, і яких через те не можна обминути, так, наприклад, питання про те, як федераліст, чоловік, що бажав поширення прав своєї
покривдженої народности, зважився їхати у Польщу яко урядник-об-руситель?
Вибачте ж мені, що пишу Вам усе це, але ж я сам винен, що своєю порадою перешкодив Вам висловитися цілком і, бачучи, що цікавість Вашої розвідки мусить привернути до неї читачів ще більше, якщо вона буде довша, хочу прохати Вас поширшити другу частину, якщо на те буде Ваша згода, та і переслати її через мене до Редакції «Русского Богатства», якщо я правдиво угадую [надірвано] вище ті Ваші думки про Куліша, яких Вам не було місця висловити. Якщо ж я помиляюся і Ваш погляд інчій, тоді достанеться шукати другої редакції. Вл. Вік. близько стоїть тільки до редакції «Рус[ского] Бог[атства]», трохи ще до ред. «Божього Міра», через д. Потапенка можна спитати у ред. Віспинка] Євр[опи], а до інших редакцій, якби Ви бажали краще містити у якому інчому місячнику, треба вже буде доручати д.д. Мордовцю, Со-лоділову, Волянському. Щиро і дуже дякую Вам за ласкаву обітницю переслати Вашого портрета. Я доконче вперше, як буду у великому місті, знімуся і перешлю Вам і свого. Щодо моєї праці, то оповідання посувалося вперед, а популярна розправа про суд поки стоїть. Пишіть же, будь ласка. Бувайте здорові, міцно стискаю вашу руку.
Щиро прихильний та поважаючий Вас В. Леонтович
1897 р. Декабря 6-го.