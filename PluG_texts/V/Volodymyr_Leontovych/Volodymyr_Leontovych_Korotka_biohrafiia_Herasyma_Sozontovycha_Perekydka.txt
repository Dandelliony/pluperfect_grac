КОРОТКА БІОГРАФІЯ
ГЕРАСИМА СОЗОНТОВИЧА ПЕРЕКИДЬКА
Герасим Созонтович Перекидько вчитель народної школи в Зада-дурівці, людина молода, хоч вже добре лиса, білява, наскільки можна признати по вусах і по пуху на голові, суха і худа, за старого ладу був у начальства на добрій прикметі; вчитель діловий: у школі ні галасу, ні пустування, завжди добре натоплено, бо хоч би селяни і не схотіли, а паливо, брешуть, дадуть. Герасим Созонтович їм виразно казав:
—	Я сам селянський син, та, бачите, в вас чуприна ціла, вам який клопіт, от живете собі, а в мене голова лиса от біди та од праці. Треба ж мені те чимсь віддячити.
Української мови не визнавав. Так і висловлювався: «І навіщо кому отой малоросійський язик здався». А найголовніше — монархіст переконаний. Ні з есерами, ні есдеками ні Боже мій, і власність поважав, а як у своїй [оселі] — що то там доробився — трохи книжок, меблів та одежі — просто кохався.
Що любив часом заробити: чи з школяра за позашкільну науку мішок борошна взяти, чи щоб школярі йому на шкільному ґрунті огородину спололи, так то його діло, а діти тим часом і огородництву підучуються...
Зайшла війна. Герасима Созонтовича покликано до війська. За рік навідувавсь до Зададурівки у чинах — офіцера і з відзнаками. Любив про се нагадувати і відчував з гідністю та утіхою. Похвалявся, що тримав дисципліну, бо військо на тому стоїть, і доводив, що «не можна москалеві часом зубів не набити».
Та знялася революція, і Герасим Созонтович зразу «усвідомився» на есера, і в йому прокинувся ораторський хист. На мітингах виразно казав:
—	Я сам селянський син і відчуваю вашу кривду. Буржуї вашу кров п’ють...
І далі все, як тоді велося. Ну, заведено, обрано його на військового комісара, та як війна швидко урвалася, опинився він знову на Зададурівці вчителем.
Селяни здивувалися зразу та аж [...], почувши нову мову Герасима Созонтовича, але, як він все казав на їхню руку, живо з ним поладна-ли і на всякі нові служби громадянські вибирали, а то вже «жива копійка».
Панові Герасим Созонтович потурати не став. Як той, заставши його в своєму садку, що він грушки ломакою збиває, докорив йому, мовляв, вам би не личило на моє квапитися, а Герасим Созонтович йому:
— Не ваше воно, а народне.
Воно тоді вже і не страшно пана було. На похиле дерево і кози скачуть, та ще люди соромилися, а він одрубав.
Як пан утік, Герасим Созонтович книжки і дещицю з його господи до себе перевіз, а як землю ділили, ділив Герасим Созонтович і собі ниву одпаював. Дехто скоса на те глянув — вчитель — не селянин, а земля для селянина — та ще змовчали, він же тепер за всяке начальство, то осоружуватись незручно. Але з книжками гірше сталося. З бабів почалося, чутка пішла, що в книжки гроші пан позаховував. Погомоніли, погули люди, та й прийшли до школи книжки перемацувати, та що вже там другою чергою знайдеш?
Вчив тепер і об’явки у школі вивішував Герасим Созонтович не інакше як українською мовою.
Як притаскало денікінців, з тими об’явками клопіт стався. Не встиг Герасим Созонтович їх поздирати, а офіцер з ревізією до школи, та наробив репету: «Что ето ви об’явлєнія на вашем жарґонє вивєшіваєтє?»
—	Тая зніму січас, — поспішивсь Герасим Созонтович. — Знаєте,я тоже офіцер, та інакше невозможно било...
—	Офіцер, но какой? Двух слов по-русски связать нє умеете!..
Мусів Герасим Созонтович до старого повертати, тільки тепер це вже йому не вподобалося: усі нові служби покасовано, добре, що на учительській всидів та що до панського добра не кинулися.
Але по недовгім часі натомість денікінців большевики прийшли. Герасим Созонтович знов до есерів зголосився, та з есерством клопітно стало: завелися з большевиками, знялася на них погінка. Зажадав би він і до комуністів записатися, та, живучи на селі, воно не теє. Приписався до «співчуваючих», та се нічогісінько не помогло, позабирали в його як «народне добро» і все панське, ще і його власного зачепили. Ви, кажуть, товаришу, яко давнішій есер, не можете остаточного довір’я вимагати, і агітацією його теж не вдовольнилися. Без неї, кажуть, не можна, та вміру, а то треба реальні інтереси держави на увазі мати.
Нарешті ще зробили йому труса, заарештували і погнали до міста, а там якийсь час і під стінкою продержали. Правда, після схаменулися, пустили, та цієї «мухи» Герасим Созонтович вже міг взалюбки проковтнути... Хотів, було, до українців тікати, та повагався, бо хто зна, на чому скінчиться, та й пошкодів «загорьованих» грошей, що в дорозі можуть пропасти.
Залишивсь у Зададурівці та й сидить нишком, вичікує.