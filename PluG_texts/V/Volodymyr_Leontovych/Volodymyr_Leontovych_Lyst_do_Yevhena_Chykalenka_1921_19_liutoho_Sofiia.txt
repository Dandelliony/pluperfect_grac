Дорогий Євгене Харламповичу!
Де Ви є? Що з Вами? Як Ваше здоровля? Що робите? Чи сподіваєтеся на щось краще? Пишу до Вас із Софії, прочитавши у «Волі», що Ви прибуваєте до Відня. У Софії я з Юл[ією] Володимирівною] та Олею. Од Віті ж та од Оліного чоловіка ми відбилися вже більше року. Нема на що та і не в силі я був би розказати Вам, як все тяжко мені болить і боліло. Останніми часами у нас з’явилася маленька надія, що, може, дасть Бог, ми знайдемо Вітю. Один випадковий знайомий, який улітку був у Батумі, розказав нам, що, сідаючи у Батумі на пароплав, що йшов до Криму, він бачив молодого хлопця, який прохав одного з пасажирів переказати свою адресу у Ялту своєму родичу (оповідач не пам’ятає гаразд, чи братові, чи батькові, чи дядькові), що пробував там у санаторії. Оповідач пам’ятає, що фамілія хлопця бу[ла] Л-ч, що він був середнього зросту, год 18-20 та що прийшов з Тіфлісу навмисне, щоб про се попрохати когось з їдучих. Тим часом у Ялті дійсно жив Ів[ан] Л[е-онтови]ч, і в ті часи, коли Вітя міг ще чути за його, жив справді у сана
торії. Се все подає нам маленьку надію, що, може, сей хЛопець — наш Вітя і, може, він ще і досі у Тіфлісі, але ж самі бачите, що певности в тому бути не може, а до того і шукати його там для нас майже неможливо. їхати до Грузії зараз нам не можна через багато причин, а насамперед через те, що після такої подорожі ми залишилися б вже зовсім без грошей у чужому краї і без надії на заробіток. Прохаю представників ріжних держав допомогти мені знайти та перевезти його, та не знаю, що з того буде? Поки вияснеться ся справа, очевидячки, нам не можна виїздити з Болгарії, але згодом треба було б кудись їхати, якби знати куди, бо скільки не шукав я тут чи служби, чи якогось маленького клаптику землі в оренду, щоб сісти хліборобом, досі нічого не знайшов. В чужинців тільки інженери та лікарі тут легче знаходять роботу, а оренді перешкоджають ті аграрні закони, що переглядає саме тепер парламент, бо ніхто не знає, на що матиме право, та ще не звиклі для нас комерційні навички тутешньої людности. А як не матиму заробітку, то достанеться пропадати. Отже згодом таки треба буде кудись їхати, як нічого не трапиться тут, але і їхати страшно, не знаючи наперед, чи можна і де сподіватися на заробіток. Через те, поки я не одержав звістки про Вітю, я писав (вже близько IV2 місяця тому) декому з земляків і до Відня (Д.І. Дорошенку), і до Праги (М.А. Славінському), і до Галичини (А.В. Ніковському), і до Румунії (К.А. Мацієвичу), прохав їх сповістити мене, чи можу сподіватися на заробіток там, де вони живуть (я не зрікаюся і фізичної праці, аби не дуже важкої), і допомогти мені її знайти, та досі чомусь ні від кого не маю відповіді. Будь ласка, напишіть мені щось в сій справі, щоб я знав, чи можна на щось сподіватися? Напишіть ще, спасибі Вам, чи є у Відні «Книгоспілка». Се видавництво закупило в мене в жовтні 1919 р. право на видання усіх моїх творів. Воно ще винне мені, а в додачу маю ще новий рукопис листів на 4 друку — кінець «Хроніки роду Гречок» (частина з подій 70 років, частина — з останніх часів). Будь ласка, якщо Кн[иго]спілка у Відні, побалакайте з нею за мене, чи не могла б вона переслати мені (знайти для того якийсь певний спосіб) те, що винна, та указати спосіб, як переслати їй новий рукопис. Може, можна знайти якесь періодичне видання, яке узяло б сей новий рукопис до друку раніше, ніж він буде виданий у повному зібранні. Якщо можна зробити і се [нерозбірливо]. Маю до Вас ще двоє значно більших прохань:
1) Може, Ви маєте змогу якось знестися з Ів[аном] Гн[атовичем] Красковським. Він був послом у Тіфлісі і, як пише «Воля», нещодавно повернувся звідти. Якщо Вітя у Грузії, то Ів[ан] Гн[атович] міг його бачити, бо Вітя повинен би був звернутися до Негоції. Я писав вже Крас-ковському, але також не маю відповіді. Може, туди не доходять листи. А з Відня, певно, легче списатись. Запитайте його, будь ласка, чи
бачив Вітю, що знає про нього? Чи був здоровий? Де він? І напишіть мені, що він скаже.
2) Ще тоді, як ми з Вітєю були вкупі, я казав йому, що будь-ли б недоля нас розрізнила, а він приб’ється до Галичини, щоб питав за мене, де я в п. п. Федака, Вол[одимира] Дорошенка та А[ндрія] Іл[ліча] Жука (бо їхні адреси я мав), яким я обіцяв писати, де буду. Я писав до їх з Софії вже давно, але ж гадаю, що листи не дійшли (тож нема відповіді), і я не певен, чи й дійдуть вони, скільки б я не писав. Отже, коли знаєте, де вони, будь ласка, напишіть їм, що я у Софії, та попрохайте переказати се моєму синові, якби його стріли. Се тим більше має вагу, що давніше я писав їм, що пробуваю у Ялті і тому боюся, щоб не справили хлопця на хибний шлях. Прикро мені, що після того, як ми з Вами стільки не бачилися, першого листа я сповняю проханнями, та що робити? З їх все-таки довідаєтеся дещо і про наше життя. За сей рік наїздилися і надивилися, об’їхали Чорне море трохи не довкола, вражень набралися, аби б було коли згадувати, а набідувалися і натерпілися — і згадувати не хочеться. Я, Ю[лія] В[олодимирівна] і Оля міцно цілуєм Вас та бажаєм усього кращого. Моя адреса: Бьлгарія Софія, Велика Търновска ул. № 17. Н.М. Жовнеру для мене. 
Ваш В. Леонтович.
