XXXVIII
М. Івченко. «Робітні сили», роман
Після огляду творів сучасних українських письменників з совітської України, ми вже кільки разів підкреслювали розкладаючий вплив большевицького ладу та становища літератури на наше в СССР письменство, ілюструючи той вплив на творах тих авторів. Та все то були письменники невисокої обдарованости, письменники типу письменників-реміс-ників, літературна праця для яких не є покликанням, непереможною вимогою їхнього психичного єства висловити свої думки, змалювати життєві образи, що опанували їхнім уявленням та не дають їм спокою, поки автор не втілить їх у своєму творі. За тих письменників можна, а часом і треба було думати, що вони за певну нагороду, задля легкого заробітку або шукаючи ласк і милости, виконують замовлення совітських панів, використовуючи для того більш-менш засвоєну ними письменницьку техніку.
Та цим разом перед нами твір справді талановитого белетриста — М. Івченка, письменника, що почав літературну діяльність ще за старих часів, коли замовлення від уряду письменникам були зовсім рідким явищем, а з українського письменства і взагалі мала була пожива авторам. Отже, людина вийшла на тяжку письменницьку роботу, скоряючи-ся внутрішньому покликанню.
Івченко — один з найталановитіших українських письменників на сов. Україні, який і за совітського ладу— поки большевики не встигли остаточно загнати до своїх послуг літературу, і дарма, що й сам, як і всі його сучасники, затруєний не в малій мірі большевицьким безглуздям — написав скільки талановитих річей, у яких подав образи живих людей, складні й цікаві вияви людської душі. Та большевицький тиск дедалі все зростав, і на романі «Робітні сили» (видання Книгоспілки 1929 року) розкладаючий вплив цього тиску відбився вже дужче, ніж на попередніх творах Івченка, тільки не так разюче і в инших формах, ніж на творах письменників-ремісників.
Вийшли з друку «Робітні сили» в часи, коли большевики остаточно замунштучили літературу, знищили літературні традиції, коли йшла нагінка на спеців усіх Гатунків, в тому числі і на письменників, влаштовувалися штучно процеси, в тому числі процес СВУ, наготовлявся погром Української Академії Наук. Писаний в тих умовах роман «Робітні сили» не дає вже, як инші твори їх автора, сполученого, сконцентрованого єдністю малюнку життя і не утворює в читачів суцільного настрою. Маємо в ньому талановиті уривки, але все те малюнки з однієї вузької сфери життя — з обсягу кохання, а там, де автор виходить поза неї, його оповідання стає протокольним та не яскравим і не відповідає життєвій правді.
Свідомо казати неправду автор не хотів, та як справжній мистець, певно, і не міг би, та не міг він і сказати всього, як воно є, про те, що обговорював, мусів багато замовчувати або торкатися тільки побіжно, а неминучим наслідком цього були в першому випадку однобічність, у другому неправдивість, а образки його з-поза згаданої вузької сфери вийшли в частині не зовсім правдиві, в частині ж втратили в такій мірі суцільність та яскравість, що, кінчаючи книгу, читач не бачить не тільки навіщо, а й про що саме хотів писати автор.
Дія роману відбувається на селекційній агрономічній станції. Головні дієві люде — специ, службовці на тій станції. З того можна б думати, що метою автора було змалювати життя й типи цієї частини совітського суспільства. Але й умови їхнього життя, і те, як вони себе почувають в тих умовах та як до свого становища серед тих умов ставляться, автор не може описати всебічно, а тому і вдачу дієвих людей змальовано у романі однобічно, а почасти і неправдиво. Це стає безсумнівним, коли порівняти те, як описано їх у романі, з тими відомостями про совітське життя, які маємо з різних джерел, хоч би і з совітської преси, з законів та постанов совітської влади, з численних процесів спеців, що відбулися в СССР.
Знаючи умови совітського життя, може, й не можна винуватити за це автора. Та, певно, скінчивши свій роман, він не відчув того заспокоєння письменницької жаги, що примусила його почати творити образи того життя й тих людей, що подав він у романі. Певно, з невтішним почуттям перечитував він його сторінки, дивуючися, чому створені ним образи такі не суголосні і не подібні до тих, що хвилювали його уяву, але залишалися не виконаними.
Мається в романі такий спец комуніст Горошко. Належав він раніше до комуністичної партії, але там не помирив і його з партії виключено за те, що його погляди не цілком відповідають її генеральній лінії. Це дика, вузька і неприємна людина, погляди і настрої якої близькі до думок та настроїв юрби за часів військового комунізму. Та не в тому вага речі. І генеральна лінія не краща. А були б погляди Горошка хоч би й найсправедливіші, однаково його виключили б з партії за таку незгоду. З того, що виявляється з зазначеної сутички між Горошком та партією, найважливішим для життя є те, що в СССР відхилення від генеральної лінії є злочин, якого там не дарують, що там вимагається, щоб усі думали як один, щоб у всіх погляди були трафаретні, отже, щоб поглядів, власне, в людей не було — така вимога партії противна природі людській. А якби вона була досягнена, це виключило б який-будь розвиток, який-будь поступ, засуджувало б громадське життя на змертвілу непорушність. Цікаво і взагалі, а при тій ситуації, що зараз є в СССР, цікаво особливо знати, як можуть ставитися до такої фанатичности та немирности влади відносно себе так само фанатичні і немирні відносно инших комуністи, вигнанці з партії, такі як Горошко. Та автор не може про те говорити, не може показати, як діє фанатична виключність пануючої партії на життя та настрої окремих людей, як вона відбилася на Горошкові. Автор мусить недоговорювати ще більше. Знаємо, що за відхилення від генеральної лінії совітська влада чи з фанатизму, чи з страху втратити свою необмеженість жорстоко карає навіть дуже їй близьких по поглядах людей, навіть партійців засилає, а то й розстрілює, авжеж позбавляє роботи, залишаючи людині всі можливості вмерти з холоду чи з голоду. А по роману Горошко, будучи виключеним з партії, одержує призначення на посаду, а кидає її згодом тільки з своєї волі, роздратований невідповідним його поглядам вирішенням питання про збудування лабораторії на станції.
Вимушене замовчання і тут, як і завжди, має наслідком: 1) невідповідність опису дійсності і 2) однобічність у змальованню Горошка, окресленого автором лише поверхово. В романі не показано виразно відношення Горошка до різних своїх поглядів з генеральною лінією та до вимоги владою цілковитої правовірности. Автор ходив коло цієї психологично!’ проблеми, дуже можливо, що вона його цікавила, та мусів він обмежитися неясними вказівками на невдоволеність Горошка.
Під одного з героїв роману, професора Савлутинського, командированого з наукового інституту на селекційну станцію для певних досліджень над буряками, один з його помічників, користуючися його відсутністю, підкопується, щоб сісти на його місце. Як то звичайно в СССР, свою інтригу підпирає він, певно, обвинувачуючи Савлутинського у контрреволюційности, та виразної вказівки на це в романі знову не знайдемо. Автор обминає говорити про способи, яких уживає інтрига. З процесів, що відбувалися в СССР, а підготовлялися також інтригою, ми знаємо, що велася та інтрига частіше з наказу влади, ніж з особистих мотивів інтриганів, і майже ніколи не кінчалася вона благополучно для тих, проти кого була спрямована. В романі Савлутинський виходить переможцем. І це знову справляє вражіння, що малюнок не відповідає дійсності та сприяє неправдивому освітленню і того, як відбилася подія на психиці Савлутинського, отже, і його вдачі. Відповідно благополучному закінченню своєї справи, він хоч і відчуває відразу та обурення, але тільки проти персоналу інституту, а не проти совітського ладу. Навпаки, і далі Савлутинський залишився його прихильником та, як видко з листа його жінки, він «повен планів про нове життя», його захоплює «процес творення нового життя серед справжнього робітничого суспільства» (с. 227). Таким накопиченням нічого не визначаючих бучних слів мусить бути виголошена хвала большевизму в кожній совітській книзі — такий вже там виробився стиль та склався ритуал. Але тяжко поняти віри, щоб людина, що стерпіла таку нагінку, знає справжнє її джерело і совітські порядки взагалі, тямучий спец, що бачить, як з совітського будівництва виходить навіть і не «ковальський пшик», а щось багато гіршого, міг мріяти про совітські порядки та совітський лад.
Але в СССР ніхто, а особливо специ, не мають права не співчувати совітському ладу, і в Івченка всі дієві особи його роману заявляються прихильниками того ладу, навіть завідуючий станцією Михайло Ісаєвич, уся вдача якого мало пасує до комуністичних настроїв. Це фахо-вець, який дуже любить свій фах та свою роботу, цікавиться ними й охоче, а не з обов’язку, працює у дорученому йому господарстві. Але разом він також вподобає вигоди та спокій, «добре з’їсти і спити» в порядній буржуазній обстанові. Політичні та соціяльні питання не беруть його ближче за серце, і він не вподобає гострих змагань. Це людина добродушна, а разом і хитрувата, що тямить лагідно заспокоювати сутички та впоряджати свої справи, але він не «несе амбіції» пророка й творця всесвітнього щастя. Комуністичні симпатії в такій людині або неприродні, їй причеплені, або ж є своєрідною мімікрією. Така мімікрія, правда, вельми розповсюджена в СССР, але присутність її у Михайла Ісаєвича в романі нічим не зазначена і в читача складається вражіння, що автор не тільки не помічає цієї мімікрії у свого героя, а й взагалі не знає, що вона є природнім наслідком большевицького ладу та що хоч десь колись трапляється в СССР.
Так, дуже зв’язаний та обмежений в своїй роботі, автор і не спиняється довше над подіями, в яких відбивалися б риси політичних та со-ціяльних порядків у совітів, над окресленням тих психичних перебувань, що утворюються ними в дієвих людях, хоч, може, й цікавили його ті питання. Усі частини роману, що торкаються їх, він стискує та скорочує в такій мірі, що вони нагадують скоріше протоколи, ніж художні малюнки.
Щоб заповнити таку книжку, надолужує він надмірним числом описів природи та детальним змалюванням любощів і статтєвих почувань героїв. У образах того змісту знаходимо в романі цікаві спостереження і яскраве виконання, але надмірна перевага їх в цьому творі справляє вражіння обмежености та однобічности психики й інтересів його дієвих людей, викликає сумнів, як могли люди, життя яких переходить під вічним тиском та загрозами політичної влади та її комуністичних експериментів, заховати в собі байдужість до тих питань. Хіба що терор та безглуздя совітського життя остаточно зломили їхню життєву енергію, винищили у них усі інтереси, пріч примітивних, та пригнітили їхню психику до такої обмежености. В совітських умовах, як ми знаємо їх з инших джерел, це також можливе. Та до такого стану люди могли б дійти лише внаслідок цілковитого пригноблення, найглибшої зневіри та найтяжчого розпачу, а цього якраз роман Івченка і не показує. Життя його спеців лине ніби досить лагідним струменем. А це знову навряд чи відповідає тому, що є в дійсності.
1933,ч.1