[1909, 13 лютого, Київ]
Дорогий Михайле Михайловичу!
Як Ваше здоров’я? Сподіваюся, що Ви видужали, бо чув, що були в Києві. Чим же Ви слабували?
Не відписував Вам довго, бо ще перед Різдвом заслабла Юлія Володимирівна. Вона і досі нездужає, хоча тепер їй трохи краще. Але все-таки треба їхати нам в Петербург по пораду до лікарів. Близько 15 збираємося виїздити, а тим часом тепер трудно мені виїздити з дому на довший час. Як же тепер бути з Вашою заставою? Ви писали, що після Різдва повернеться Ваш старший нотар і тоді виявиться, чи можно затвердити заставу в тому виді, як її зробив лубенський нотар. Сей термін минув. Що ж сказав Ваш нотар? Будь ласка, сповістіть про се скоріше, а також, будь ласка, спитайте його при нагоді, чи незатверджена застава має якусь силу, чи тим самим вона вже скасовалася? І коли має, то яку? Як же нам поступитися, коли нотар не схоче затвердити заставної кріпости? Я думав було приїхати до Вас, але тепер, на лихо, через хворобу Юлії Володимирівни мені нелегко се зробити, бо не можно надовго кидати її саму, лишати справу надалі в такому стані, як зараз, теж не зручно перед Василем Федоровичем, а тим часом якщо не зробимо сього до 15 февраля, то я виїду в Петербург і таким чином справа знов затягнеться. Чи не пригадаєте Ви якого способу? Чи не могли б, спасибі Вам, приїхати до нас на днів два, запевне, якщо вже видужали. Будь ласка, напишіть скоріше, як стоїть справа і як думаєте її повернути? Вибачайте, будь ласка, що турбую Вас сим ділом, але що ж маю зробити? З літературною працею в мене знов кепсько. Од заводу вже одка-раскався, так тепер знов на черзі хвороби, то і нема ні часу, ні настрою писати. Як не те, то те, а як Ви працюєте?
Перекажіть, будь ласка, моє найбільше шановання Вірі Устиновні.
Ваш В. Леонтович 
