[1903, 3 липня, Київ]
Високоповажний і любий Михайле Михайловичу!
Мені так невимовно соромно перед Вами, що навіть од сили можу зважитися писати сього листа. Я тяжко винен перед Вами і через те, що не маю чого прислати до Вашого альманаху, і тим, що так довго не відписував до Вас. Вислухайте ж, будь ласка, те, що хоч почасти може зменшити мою провину, і, будь ласка, даруйте мені її.
Не писав я до Вас так довго, бо, як прийшов лист, не був у Києві (я їздив до себе на село, а моя родина зоставалася у Києві). Коли ж, прибувши до Києва, і одібрав Вашого листа, то мав дуже багато клопоту попереду у Києві перед від’їздом, потім перевозячи родину у глухе село Лубенського повіту (маєток батька моєї жінки), де у хаті ніхто не жив років 4. Довелося так зробити, бо у нашому селі епідемія тифу, то я не зважувавсь перевозити сюди дітей. Після того мусів їхати звідти додому, бо мене примушують господарські потреби жити тут, хоч тут і є пошесть. Таким чином я тільки 17 вночі звернувся додому. Я бачу, що так, як я оце написав Вам, воно не робить вражіння, що я справді був так затурканий і так заклопотаний, що не міг писати, але Бога ради, йміть мені віри, що я ввесь час хотів писати до Вас і не міг, бо втомлювався донесхочу. А я коли втомлений, далебі не можу скласти і двох слів. Це моя дуже погана особливість — наслідок того, що в мене досить кволе здоров’я.
Ви, мабуть, докоряєте мене, що я не написав оповідання, коли мав час написати маленьку критичну розвідку про Григоренко. Але, вірте мені, я з усієї сили бажав і піклувався вигадати якусь відповідну тему, але тоді я не міг вигадати нічого можливого з боку цензури. У голову лізли теми, та жодна не відповідала цензурним умовам. Я досить довго мордувався з сім, але вкінці, втративши надію щось вигадати зразу, згодився виконати бажання киян і написати ту критичну статтю, маючи надію, що, поки викінчу її, відповідна тема сама якось заснується у голові. Але трапилося, що стаття відібрала більше часу, ніж я сподівався, а коли я скінчив її, заслабла, і дуже заслабла, моя дочка. Вона була хвора (на запалення кишок) більше двох тижнів, і тоді я не в силі був нічого робити; коли вона видужала, я мусів швидше їхати додому (через господарські справи), а коли повернувся з села до Києва, почався клопіт перебирання на село. Усе це не дало мені змоги нічого зробити досі, і зараз в мене, на великий мій сором і на великий для мене жаль, нема нічого, пріч теми, яка таки нарешті виявилася — але ні однісінької написаної стрічки! Щоб зробити оповідання з цієї теми, треба часу,
треба ще їхати на місто події (бо тема узята з життя), щоб зібрати деякі подробиці, а тут надходить найскрутніший для господарів час, через все це, вибачте Бога ради мені, я не можу встигнути прислати свого оповідання до Вашого альманаху, а не смію прохати Вас зачекати з їм для мене. Я прохаю в Вас вибачення, але я сам собі не можу собі сього вибачити. Мені так бажалося б брати участь у Вашому виданні, і так досадно, що сього не станеться, що годі і висловити мій жаль!
Вклоніться, будь ласка, від мене і перекажіть моє шановання Вашій шановній дружині.
З найбільшими поважанням та щирістю
Ваш щирий В. Леонтович 
