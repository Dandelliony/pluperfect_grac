[22.08.1900, Ромодан]
Любий Дмитре Івановичу!
Що се ти собі вигадав, козаче, таке навіть що верзеш: «Попсував своє ім’я і т. д.»? Чи се ти зпросоння, чи, може, упився? Ім’я твоє, яко історика, відоме ім’я, і багато людців не відкинулися б від того, аби і собі таке мати. Ну а хто ж без гріха, хто без помилок пише? Здається мені, що таких людей і на світі не бува, не було, нема та й не буде. Ти хочеш такого, щоб ніхто в тебе ні на крихту не знайшов помилки, і через те сердишся і зневірюєшся у своїх силах, аби тільки хтось на тебе написав критику; бо заведено, що кожен критик найпоперід повинен показати авторові та й читачам, що він вважає у творі автора помилкою. А ти зразу обурюєшся і вже і писати нічого не хочеш. А це шкода, бо «Вітряк» в тебе вийшов, дарма що ти їм не задоволений, дуже добре, а і нове оповідання, якого початок ти мені вичитував, хоч ще не оброблене і подекуди, заведено, як ще не виправлене, розтягнуте, але може бути не менче цікавим.
Се пишу тобі через те, що дуже хотів би скоріше бачити, читати та й інчим радити читати твої українські твори, але це тільки моя думка, якої ти схочеш послухаєш, схочеш ні, а тим часом я повинен був виконати твою волю і написав про твоє бажання до редакції «Київської старовини». Не знаю тільки, чи редакція зможе тобі повернути твого «Вітряка», бо якщо вона його почала вже друковати або якщо маючи для друку його, не здобула собі інчого оповідання, то тоді вже вона, мабуть, не схоче повернути назад твого рукопису, і тут вже ні я, ні той, хто купив в тебе «Вітряка», нічого не в силі буде зробити, бо за твоєю згодою віддали рукопис редакції і тепер редакція повинна повернути рукопис тільки тоді, коли не матиме з того ніякої шкоди.
Мені гіршу ще притичину зробила «Київська] ст[аровина]». Я давав їм своє оповідання з дозволом друковати тільки в тім разі, якщо цензура викресле тільки певні місця — інче не дозволяв друковати. Цензура викинула утроє більше, ніж я дозволив, затемніла провідну думку, попсувала окремні місця, а редакція зламала умову і надруковала на мою голову. Це дуже мені неприємно, але допомогти вже не можна.
З твого другого листа бачу, що будеш в нашіх місцях, невже не заглянеш? Це було б негаразд.
Міцно тебе цілую.
Твій В. Леонтович
1900 р. Августа 22.
ДІМ, КП-75795/Арх-15264.
Адреса: «м. Камышна Миргородского уезда Полтавской губернии. Его Вьісокоблагородію Петру Алексеевичу Малинко, для Е. Высокоблагородія Димитрия Ивановича Эварницкого».