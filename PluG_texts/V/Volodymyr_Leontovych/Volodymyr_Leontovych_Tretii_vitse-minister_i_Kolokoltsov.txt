Третій віце-міністер і Колокольцов
Тоді у міністерстві земельних справ було двох товаришів міністра, (віце-міністрів). Ці становища займали тоді пп. Брунст та Бурлаков. Тому, однак, що обох їх я тоді ще не знав, а не вважав можливим усувати їх безпідставно, то й зажадав, щоб утворено ще третю посаду товариша міністра, на яку міг би я покликати когось мені відомого. На моє домагання погодилися, і я запропонував становище третього віце-міністра п. Мацієвичеві, а коли він несподівано відмовився, повторив я цю пропозицію Іванові Гр. Чернишові, що був тоді віце-міністром харчових справ, але чомусь волів працювати у земельному міністерстві. Моїм ближчим, особистим знайомим він також не був, але я знав досить багато про його ділову роботу, знав, що він, хоч москаль, дуже симпатизує українському рухові, любить Україну, а особисто на мене робив приємне враження.
Коли я приїхав з візитою до мойого попередника п. Колокольцова, він, здалося мені, виглядав як людина, що втратила віру в можливість зробити те, що вважала б потрібним, або як людина, заклопотана якимись своїми справами. На мої запитання про справи міністерства, особливо ж на запитання про підготовку земельної реформи, він відповідав коротко та з неохотою: «Ви там побачите, що зроблено, акти до цеї справи окремо зложені». Думаю ще нині, що Колокольцов не ставився прихильно до аграрної реформи в такій мірі, щоби могти себе примусити щось в тім напрямі робити, хоча б і для заспокоєння краю. Запроектовані ним Закони для вирівнення заплутаних революційними подіями господарських відносин виявляли знання сільського життя та потреб хліборобства, але в напрямі розв’язання земельного питання він перевів лише один закон, яким заборонялася купівля в одні руки більше ніж 25 десятин. Поза цим в паперах міністерства я не знайшов нічого, що вказувало б на підготовку земельної реформи, або хоч би на те, що збиралося матеріяли, відбувалося засідання тощо.
В два чи три дні після перебрання мною міністерства мою увагу немило вразило і здивувало те, що біля дверей мойого кабінету стоїть військова варта. Я спитав, що це означає, і мені відповіли, що це охорона, яку заведено на жадання мойого попередника. Очевидно, що цю варту я попросив негайно зняти.