[1896 р. 11 грудня, Петербург]
Вельмишановний Добродію!
Дехто із земляків, що пробувають тут, у Петербурзі, причіпаючись до 40-літнього ювілею Мордовцева яко українського письменника, надумали, святкуючи той ювілей, запрохати до себе кращих діячів з російської літератури (з редакції журналів «Вестник Европы», «Русское богатство», і «Новое слово»), щоби звернути увагу на українське питання. Гості обіцяли прибути, і поспіх залежить від того, наскільки тутешня громадка українців здолала з’ясувати питання у потрібному світлі. Але ж до так значної праці сили її дуже нечисленні. Вельми потрібно було б, якби земляки з усіх городів, а найбільше Ви та Вол[одимир] Бон[іфатійович] могли прибути і стати нам на раду і поміч. Земляки, що, спасибі їм, закликали і мене, доручили мені прохати від усіх нас уклінно, щоби Ви зробили ласку прибути, а як же Вам цілком неможливо, попрохати кого другого. Збитки на дорогу громада прохає дозволити їй повернути. Пріч того, мені казали подати прошения на дозвіл видавати в Росії український журнал. Це прошения понесу цими днями. Але попереду гаразд було б порадитися про дещо. Більше, що не дозволять, але ж, утім, чого не буває, і про всякий случай треба бути напоготові.
Ще та ще раз прохаю Вас прибути. Це дуже важлива річ. Бо зараз можна сподіватися, що і російське письменство обізветься за нас щирим словом. Це я певно знаю, бо тут мені достається вештатися найбільш у гурті російських письменників. Звертаюся до Вас з великим проханням: якщо їхатимете, візьміть, будь ласка, що писали у вас про мої твори, якщо писали. Свято відбудеться в Петербурзі 20 декабря сього 1896 року.
Адреса моя: С.-Петербург, Литовка. Квартира № 6,
Владимиру Николаевичу Леонтовичу.
Будь ласка, довідайтесь ще у «Зорі» про адресу Кримського. Вона дуже потрібна і мені, і видавцю, який компонує новий номер «Складки».
З найбільшим і найщирішим поважанням зичу найкращого.
В. Леонтович
