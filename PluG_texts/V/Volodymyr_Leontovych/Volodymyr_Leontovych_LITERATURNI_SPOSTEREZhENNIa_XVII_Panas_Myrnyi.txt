XVII
Панас Мирний
Панас Мирний в більшості своїх творів є письменником тенденційним, і та тенденція ідилічного соціялізму, яку він і висловлює просто од себе, і освітлює образами, не раз всупереч своїм життєвим вражінням, для наших часів здається наївною і людям соціялістичного напрямку. Не в тенденції сила творчости Мирного, тенденція, навпаки, иноді зменшує її яскравість та силу.
Ще більше характеристичним для творчости Мирного є те, що життєвий його досвід часто суперечить його теоретичним думкам, і тоді, давши правдивий малюнок життя, Мирний силується пояснити події згідно своєю тенденцією, хоч би і невідповідно дійсності. Завіряє, напр., що Чипка («Хіба воли ревуть») грабує заможніх, «щоб одібрати в їх своє», тоді як у подіях, ним описаних, Чипка грабує тих, хто не мав і нагоди його визискувати, а грабує для себе, а не для тих, кого вони визискували, як робив легендарний Кармелюк.
Але вражіння життя з такою силою впливали на художню уяву автора, що він не міг ні замовчувати того, що бачив, ні послідовно пристосовувати спостережені факти до своєї тенденції. Через це саме подані ним образи в більшості правдиві і яскраві. Не автор, нахили його праці, а тенденційні упередження суспільства, що натискували на автора, винні тому, що ні критика, ні сам автор не зрозуміли і неправдиво витолкували типи декого з його героїв, насамперед Чипки. Під впливом настроїв семидесятих років Мирний хотів змалювати Чипку людиною особливо чулою до усяких порушень правди, мужнім її оборонцем, який умовами життя позбавлений можливосте боротися з кривдою легально і тому вдається у нелегальну боротьбу, але збивається на шлях злочинства. Через що? Автор хотів би те пояснити чимсь незалежним од тих чи инших вад самої вдачи Чипки, напр., безправністю селянського становища, та факти, що він їх подає, стверджують саме протилежне пояснення. Що Мирний розумів Чипку саме так, як нами зазначено, і дедалі в тій оцінці стверджувався, видко вже з того, що першу назву повісти — «Хіба воли ревуть», яка підкреслювала лихий вплив злиднів на психику (хоч Чипка злодійствував не тільки, поки був бідний, а і забагатівши), змінив він згодом на иншу — «Пропаща сила», що підкреслювати мала ніби особливу природну моральну силу Чипки.
В семидесятих роках і пізніше, аж до революції, у нашої інтелігенції, під впливом її опозиційних настроїв, малося замилування особливо дражливими, розбишацькими з загостреною ненавистю типами селянства, бо інтелігенція хотіла в них бачити своїх спільників у боротьбі з
старим ладом. Тільки революція показала, оскільки то був небезпечний союзник, бо саме цей антидержавний, антигромадський та руїнницький елемент допоміг перемогти большевикам.
Але у Мирному ще жили згадані симпатії і для його Чипка — пропаща, не по своїй вині, сила. Не раз на протязі повісти Мирний од себе висловлює такий погляд на Чипку, як на виключно розумну та чулу поміж селянами людину. Так теоретично оцінював і таким хотів змалювати Чипку Мирний, та на художній уяві автора відбилося багато вражінь зовсім иншого ґатунку, які, увійшовши у твір, наперекір теоретичним міркуванням автора, говорили багато проти них і говорили правду.
Насамперед, чи вірне твердження автора про особливе уболівання за правдою у його героя, про його щире обурення на кожну кривду, чи можливо вважати Чипку лицарем, що хоче до загину за правду битися? Перегляньмо факти з Чипчиного життя, як подає їх сам автор, і ми не знайдемо у них ґрунту для такого твердження. Адже такий лицар правди мусів би боляче відчувати кожне її порушення незалежно від того, чи зачипає воно його особисто чи ні, мусів би визнавати правність і того, що йому особисто шкодить, якщо того вимагає правда, і насамперед не дозволив би собі самому кривдити инших, а за кривду, ним самим вчинену, судив би себе тяжче ніж инших. Ненависть до тих, хто чинить кривду, не могла б бути в такої людини дужчою, ніж співчуття до покривджених, і в кожнім разі не могла б бути почуттям первісним, вона могла б витворитися тільки роками, розпалена частими перемогами кривди, розчаруванням і т. д. А якраз у всьому тому бачимо у Чипки протилежні риси.
Ще в дитинстві все, що здавалося Чипці неправдою, викликає у нього безкраю лютість, бажання мститися злочинними способами — підпалом, вбивством, катуванням, та зовсім не кожна кривда запалює в ньому ті почуття. Те, напр., що його батько, бувши жонатим і не признавшись у тім, оженився з його матір’ю, а приживши з нею дитину, покинув її та помандрував знову на Дін до першої сім’ї, не обурює його. Це вже примушує думати, що в основі його люті є щось ще опріч співчуття до покривджених.
В дорослому віці що саме викликає у йому найбільше роздражнення на неправду і то таке, що вибиває його з рівноваги та нахиляє до злочинства? Вперше це сталося, коли якийсь давній виселенець з їхнього села, повернувшись з Дону, забрав у Чипчиної матері землю, яку вона дістала яко спадщину, од далекого родича, що йому і той виселенець був також родичем та, очевидячки, ближчим од неї. Вдруге так само сталося, коли Чипку не затверджено членом земської управи яко залишеного судом на підозрінні у крадіжці та вбивстві. В обох випадках роздражнення
 викликано в Чипці порушенням його особистого інтересу, а ще більшу має вагу те, що в обох випадках і не було власне жодної кривди, отже не було і рації на неї обурюватися, а причиною обурення була тільки особиста втрата. Там, де визнається право власности і право спадщини, природно право ближчого родича переважає право дальшого і жодного ні правного, ні морального права на те, щоб та земля належала йому, в Чипки не було. Так само закон має повну рацію, охороняючи суспільство, позбавляти людей, підозрілих судом у злочинах, не лише пасивного, а і активного права виборчого, отже Чипка, що добре знав за себе, що він дійсно і крав, і вбив людину, тим паче не мав жадної рації обурюватися на те, що його обрання скасовано.
Нарешті, що то за оборонець і месник за правду, яке в його право повставати на чужі менші провини, коли він сам і різав, і грабував, і зневажав матір та вигнав її з власної хати поневірятися по чужих людях.
Взявши на увагу усі ті инші факти з Чипчиного життя, треба признати, що Мирний створив у його образі зовсім не тип лицаря правди, скаліченого оточенням, як хотів, а досить, на жаль, розповсюджений по наших селах тип неурівноваженої людини, заздрісної та нестримної, без вдатности критично ставитися до себе та своїх вчинків, без волі, щоб мала силу стримувати її лихі поривання, людину, з якої заздрість та лютість зробили хулігана та злочинця. Коли така людина і виступає часом, як це було з Чипкою під час екзекуції в Пісках, в оборону покривджених, це в неї є тільки одним з вибухів пристрасти і викликається скоріше загальним роздраженням, ніж потребою оборонити покривджених. За часів революції і в нас, як те буває і скрізь, такі люде часом спливали на поверх, але, вибившись на гору, вони чинили безліч надуживань та злочинств, поводилися ще гірше од тих, кого вони раніше обвинувачували та поборювали в імені правди. Надзвичайно правдиво підкреслив Мирний, що не стільки бажання корисної громадської праці, скільки жадоба чести та самолюбство керували Чипкою, коли він допоминався бути обраним у земство.
Почуттям художньої правди Мирний, безперечно, відчув дійсну природу свого героя. Инакше тяжко було б пояснити заведення до його життєпису цих та подібних фактів. Те ж почуття підказало Мирному надати Чипці походження од батька, теж, очевидячки, неврівнова-женої людини, що хилитається під тиском своїх не стриманих волею та не скерованих розумом поривань — не знати чого повернувся з Дону, при живій жинці одружився з иншою, за два роки, занудьгувавши не знати з чого, кидає її та подається знову на Дін до першої сім’ї... Очевидячки, неврівноваженість Чипки дісталася йому у спадок од батька.
Та оточення і критика натискували на творчість Мирного, під їх впливом йому почало здаватися, що Чипка не є просто людиною хворої волі, а може і, справді, морально та розумово обдарована людина, уболіватель за правдою, ворог кривди — «пропаща сила», що загинула серед несприятливих обставин. Цей громадський натиск відбився і на самім виконанню типа Чипки, примусивши автора додати деякі неприродні цьому типові настрої та вчинки.
В ріжних творах Мирного не раз знаходимо ліричні уступи з міркуваннями в дусі старого ідилічного соціялізму, як, напр., сумування над тим, що люде не працюють сполу, кожен на користь усім, що вони хо-тять мати власність, розгородили землю межами та тинами т. д. В тоні Мирного чується, що все те здається йому якимсь непорозумінням, що треба переконати людей, щоб вони одкинулися своїх гріхів, почали жити так, як вважає за краще автор, та що досягти того можно легко та швидко. В наші часи після революції та большевизму міркування для несоціялістів ще більше чужі, як раніше, для соціялістів вони давно вже здаються сентиментальними... Ідилічний соціялізм не винний був сам в насильствах, не вважав їх потрібними, сподівався словами нахилити людей зректися власности та перейти до соціялістичного ладу, але в міру того, як ті надії між соціялістами слабли, замість його висунувся попереду соціялізм революційний, що винуватив за існування власности самі вищі верстви та хотів силою поборювати їх, а нарешті і большевизм, який вже не покладається ні на кого, ні на селян, ні на робітників, ні на інтелігенцію, хоч би і соціалістичну, не йме віри, щоб вони справді хотіли соціялізму, та визнає єдиним вдатним способом (теж навсправжки невдатний) перебороти в людях нахил до власности — силоміць примусити їх жити по-соціялістичному.
Згадані уступи з творів Мирного є тільки ліричні од автора міркування, які, оскільки їхня тенденція не відбилася б на правдивості життєвих малюнків, що складають суть белетристики, нічого не шкодили б, та на певні частини творів Мирного вони таки поклали свій колір, переважно на ті, у яких малювалися не селянські верстви. Саме в них художність та правдивість опису часто тратить од впливу тенденції, може, і через те, що ззамолоду, коли вражіння яскравіші, автор ті верстви менше знав. В творах Мирного персонажі з усіх инших верств пріч селянської (почасти ще міщанської) — пани, люди, крамарі, жиди, урядовці — без винятків загострено негативні. Правда, і в селянах не раз зазначає він лихі риси, та до селянських гріхів ставиться мягче, ніби даруюче, наче перекладає відповідальність за провини селян на обставини, на когось иншого, хто за них винний, людей же инших верств осуджує рішуче та гостро, часто з тону описувателя переходячи на тон обвинувателя. Того не досить. Почасти через захват обвинувачування,
почасти через малу ознайомленість з тими верствами иноді в фабулі творів Мирного маються події в дійсності неможливі, або такі, які могли б статися дуже зрідка, отже нетипові. Так, напр., щоб осудити панське земство, що воно горнуло на панську руку та визискувало селян, Мирний розповідає, ніби земські збори того повіту, де відбуваються події повісти «Хиба воли ревуть», ухвалили такий розполог податків на землю, щоб великі маєтки платили з десятини менше од дрібних. Але такого в історії земства не тільки не було, а і не могло бути, бо закон про земські установи дозволяє земельне оподаткування в єдиній реформі однакового оподаткування кожної десятини, і згаданої постанови земських зборів, якби така десь і була ухвалена, адміністрація не затвердила б, яко противної закону.
Що Мирний не знав инших верств суспільства пріч селянської та міщанської видко вже з того, що з тих верств не дав він жодного яскравого типу, хоч і присвятив їм немало сторін своїх творів. Про них автор більше розповідає, ніж показує їх з їх словами та вчинками, і вже через це на цих образах дужче відбивається тенденція автора. З трьох по-статів панів — пана Польського з «Хіба воли ревуть», Башкірева з «Лихо давнє і сьогочасне» та Батієва з «Як ведеться так і живеться» — двоє, Башкірев та Батієв, оскільки можно вгадувати по окремих рисочках та подібности їхнього життєпису, не так вже читкого малюнку, власне, повторюють той самий тип. Це повторювання теж дозволяє думати, що у автора таки і не малося багато образів та спостережень з тієї верстви.
Мирний був, безперечно, великим майстром слова, але в будові, особливо більших його творів, можна йому чимало закинути. В них бракує суцільности, так ніби кільки окремих оповідань без потреби сполучені в одно, а ще між ними і не витримана пропорція відповідно їхній важливості. Особливо це помічається там, де автор вкидається в публіцистику, в якій він зовсім не таким є майстром, як в художньому опису. У способі викладу Мирного треба зазначити деяку старомодність, особливо в надмірній розтягнутості уступів од автора, насамперед в малюнках природи. Як не майстерно вони виконані, яка не є блискуча їхня мова, та з сучасного погляду цілком неможливо стільки часу займати увагу читача самими описами природи, як, напр., у нарисі «Серед степів».
Ті зазначення ні в якій мірі не зменшують великого значіння Мирного в нашим письменстві. На кожному письменникові неминуче відбиваються риси його часу. Инакше не може бути. Мирний був великим майстром слова та надзвичайним знавцем селянського життя та психології селянина. Ніхто ні до нього, ні після нього не зумів так глибоко освітити психологію селянина. В цім, а не в тенденції, якій, здається,
сам Мирний надавав найбільше значіння, і не в образах з життя инших верств, виявилася сила його талану. Саме мова та глибина психологичного аналізу роблять його твори і донині цікавими читачам, дарма на рішучу зміну умов життя на Вкраїні.
Це таки і є найбільше вартим в белетристичній творчості. Психологія людська є сталою, зміняється дуже повільно, залишається в ній багато незмінного при усяких умовах та на усіх стадіях розвитку людства, суспільні та політичні ідеали мінливі і жоден з них, з яким би запалом не прямували до його люде, не задовольняє їх при здійсненні. Твори жодного, хоч би і найгеніяльнішого, письменника не живуть вічно, але для творів чи частин їх, головним змістом яких є психологія людська та побут, час забуття надходе пізніше, ніж для творів тенденційних чи тенденційних частин творів.
1930,4.29-30
