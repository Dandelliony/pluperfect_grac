XXV
О. Бабій. «Перші Стежі», повість
Белетристичний твір не мусить бути конче тенденційним. Навпаки, помічено, що кращими виходять всі ті твори, в які автори не намагаються невідмінно втиснути ту чи іншу ідею. Але кожен белетристичний твір є малюнком якихось взаємин поміж людьми і з змісту його неминуче випливає ширша чи вужча, складніша чи простіша думка про суспільні відносини, зразок яких змальовано в творі. Те, яке уявлення складається в людині про події, вчинки та речі, що повз неї переходять, залежить од вражінь, які вони на неї справляють і, щоби уявлення складалися в людині виразні та чіткі, треба, щоб її вражіння не хилиталися, не мінялися, були сталі. Отже і письменник, якщо в його вражіння од явищ, які він спостерігає, будуть мінливі та не сталі, якщо він не має певного розуміння або хоч відчування (і, може, відчування ще важливіші, як розуміння) про ті явища, не може утворити яскравих та чітких образів.
Це не визначає, щоб письменник мусів бути упередженим, не добачати відхилень та виключень, що маються в явищах та речах, які він оглядає, або щоб він мусів оцінювати свої образи з погляду згори складених думок та ідеалів. Соціяльні явища остільки складні, що оцінювати їх з погляду ідеалів не можна. Суспільні ідеали все є абстракцією. Шукаючи найкращого вирішення суспільних взаємин, люде складають
ідеали, себто уявлення найкращого вирішення для кожного окремого ґатунку відносин, абстрагуючи їх від усіх инших, з якими в дійсному життю вони перекреслюються. Завдяки цьому жаден з тих ідеалів в життю це може бути здійсненим без того, щоб не обмежити чи не перешкодити цілковитому здійсненню в життю инших, так само абстрактних, ідеалів. В життю для досягнення найбільшого можливого здійснення їх та найбільшого можливого щастя людства, яке є остаточною метою суспільного життя, доводиться шукати якогось компромісу між вимогами ідеалів, обмежуючи в тій чи иншій мірі здійснення кожного з них. Найпоказнішим прикладом цих конфліктів є неможливість поєднати цілковиту волю з цілковитою рівністю, хоч і волю, і рівність люде визнають метою соціяльного ладу. В додачу в конфліктах між ідеалами не можна зазначити наперед постійну міру можливого здійснення та міру необхідних обмежень кожного. Та міра зміняється в залежності од обставин. Так, мир між народами є ідеалом, патріотизм та завзяття в обороні свого народу — також, але стремління до миру не виправдує ухилювання від обов’язків воювати для оборони рідного краю, а патріотизм — нищення та пригноблювання инших народів. При тому ще — прагнення миру, поборювання мілітарних настроїв чи збільшень озброювання і т. д. можуть вважатися навіть хвальними в громадянина того народу, державі якого ніщо не загрожує, а в громадянинові народу, чия держава загрожена або знищена, вони ж будуть зрадництвом.
Само собою, що заплющувати очі на ці неминучі протилежності, аби оглядати все з погляду одного абстрактного ідеалу, письменник не повинен. Навпаки, він мусить почуттям чи розумом обхопити усі ті суперечності та на основі їх скласти одне суцільне, але вже стале відношення до тих явищ, і то саме в тій обстанові, яку подає в своєму творі, а тоді вже на протязі усього твору з тим самим настроєм ставиться до них. Це є необхідним, бо при непослідовності в настроях самого письменника, якщо він на протязі одного твору піддаватиметься то одному, то иншо-му, ще, може, і протилежному настроєві, ті самі речі і події здаватимуться йому кожен раз иншими, а витворені ним образи будуть мінливі, нечіткі, невитримані, з рисами, що виключають, і вражіння в читача залишиться від тих образів невиразне та бліде, позбавлене сили впливати.
Це необхідно і для найепічніших творів, де автор примушує читача перейматися своїми настроями тільки вражіннями од осібностей самих подій чи осіб, які подає в творі, хоч він і ховає своє відношення до них за епічним викладом, а в тих творах, де автор додає до малюнку ще й свої резигнації чи міркування, це ще необхідніше, бо в цьому випадку до несталости образів може приєднатися ще і суперечність між вражіннями од змісту твору та думками автора.
Повість О. Бабія «Перші Стежі» (видання «Червоної Калини», 1931 р.) належить саме до цього ґатунку белетристики і не зовсім вільна від вищезгаданих хиб. Мусимо те зазначити, хоч, мабуть-таки, щирий патріотизм автора і деякі кращі уступи його повісти приєднують йому наші симпатії.
На протязі повісти «Перші стежі» настрої автора пробувають під впливом не одного, а двох принципів. Він не перевірив один одним їхнього значіння і не виробив в собі одного суцільного настрою, бо вплив кожного з них не скрізь рівний; подекуди переважає вплив одного, подекуди иншого. Ці два принципи — це ідея патріотизму з одного боку та ідея антимілітаризму з другого. Автор не відчуває відносної ваги кожного з них в обставинах, змальованих в його повісті, а через те од неї залишається сплутане та невиразне вражіння, яке не захоплює читача.
В першій половині повісти О. Бабій пробуває нібито під переможним впливом почуття та ідеї патріотизму. Він виразно висловлює свої співчуття січовикам, пише пишні слова про велич та значіння їхнього добровільного вступу до війська та їхньої акції, а проте вже і тут антимілітаристичні настрої прориваються в автора та ослаблюють його настрої патріотичні. Усі його високі слова про патріотичний обов’язок — це в більшій мірі теоретизування, ніж вияв почуття. Психичні чинники, що схилили січовиків добровільно йти на війну, те захоплення, що двигнуло їх до того чину, показані в повісті досить блідо. Автор збув це складне і таке поважне завдання кількома трафаретними і загальними словами від себе. Герої повісти — січовики і сам автор ставляться дуже легко до вчинку Маланчина, що не схотів іти з ними. Ні в одного з січовиків Бабія не помітно і військового захоплення, почуття поезії війни. Здається, автор хотів був надати ту особливу психологію справжнього вояка Данилові Косареві, але те йому не повелося. Натомісць усі страхіття війни, усе, що в ній мається тяжкого та відворотного, змальоване значно яскравіше та з більшою експресією. Тому вже і ця перша половина повісти може скоріше знеохотити до війни, ніж схилити іти на війну, хоч би і за найпекучіші інтереси рідного краю. Так не тільки з О. Бабієм. За останні роки у нас вийшло немало творів з часів війни. Дивним чином, хоч автори обірають ці теми з патріотичних мотивів, а більшість з них скоріше знеохочує до війни, а не здіймає завзяття.
У другій половині повісти антимілітаристичні настрої автора забі-рають ще більшу перемогу. Авторові здається, що тут вони не суперечать ідеї патріотичного обов’язку, бо війна тут одбувається на иншому фронті і в складі австрійського війська, а не українських січовиків. Та якщо в інтересах України було обороняти Австрію, як те думають герої «Перших стеж», ця ріжниця не мала жадного значіння в цьому
питанню. На оправдання своїх героїв та антимілітаристичних настроїв автор зазначає ще, що тут люде йшли під примусом, а не охоче, що в тому війську провадилася тяжка, образлива та жорстока дисципліна, що страхіття війни були ще гірші. Усі ті аргументи для людини, що визнає обов’язок збройно обороняти інтереси свого краю, не мають жадного значіння. Жадна держава та жадний нарід, хоч би і зовсім монолітні та однонаціональні, не можуть в сучасній війні оперти оборону тільки на охочому війську. Україна поки що ще менше від инших могла б, якби мала силу приневолювати, зректися примусового покликання до війська, бо внаслідок історичних обставин в нас людей, несвідомих своїх національних обов’язків, ще більше, мабуть, як деінде. Сам О. Бабій не раз підкреслив це про наших земляків з обох боків Збручу. Так само і дисципліна, і то сувора, а навіть жорстока, неминуча під час війни в кожному хоч і суто національному, а особливо у примусовому війську, бо на війні нема часу поборювати дезертирство, неслухнянство і т. і. агітацію та усовіщування, а страхополохів або несвідомих свого обов’язку людей в кожному народі більше як сміливих та відданих. А ще один дезертир або грабіжник може заразити своїм чином усе військо. Навіть у французькій та німецькій арміях під час війни була запроваджена найжорс-токіша дисципліна, хоч вояки цих армій визначалися особливою національною свідомістю. Нелегка була дисципліна та кари за її порушення і у вільному війську запорізькому.
На ґрунті необмежености влади та відсутносте гарантій для особи на війні трапляються часом випадки гидких та диких і для війни непотрібних знущань начальників над підлеглими — от як ті, що зазначає Бабій у своїй повісті (знущання капрала з Маланчика за те, що він освічений, а капрал ні, або знущання офіцера, лютого на ввесь світ тільки тому, що сам він заслаб на сіфіліс). Все те на війні не виключене, та зовсім безпідставно дозволяє Бабій виростати в собі на тому ґрунті антимілітаристичним настроям. Ці зловживання є тяжкою кривдою, та в обставинах війни немає змоги захистити від них безневинних, і такі випадки можуть траплятися в кожній армії, хоч і суто національній. Окремі люде терплять од них тяжко, але од антимілітаристичних настроїв під час війни може потерпіти ще тяжче увесь нарід, і на довгий час.
Автор в такій мірі і так легко піддається обуренню не тільки проти цих справді злочинних та в окремих випадках неминучих на війні явищ, а і проти тих тяжких умов життя вояків на війні, в яких вже ніхто не винен, крім ворога, що в його не раз вихвачується (і в словах героїв, і в його особистих зауваженнях) чисто антимілітаристичні вигуки. Він неначе захитується, починає сумніватися в справедливості тієї думки, яку сам підносив на початку свого твору, що, не зважаючи на все, оборона свого краю є найважнішим та все виправдуючим завданням. Ці хитання,
 ця несталість настрою під впливом відповідних вражінь шкодять йому як письменникові і в концепції його твору, і в яскравості його малюнку.
Відбиваються вони не тільки на концепції та образах його повісти, і на його теоретичних міркуваннях, якими він часто пересипає оповідання. В них немає послідовности, вони теж несталі і хиткі. На с. 11-й називає він антимілітаристичний та власне большевицький світогляд Маланчина «хворим та безплідним, як отруйний гриб, що виростає на порохнявому пні вікового дерева», а вже на с. 338-й сам іменує війну «царством сатани, ділом, потрібним тільки володарям світу».
Непослідовність бачимо у О. Бабія і в типах, в окресленню вдач дієвих людей повісти і в їхніх настроях та вчинках. В кожнім уступі твору все нібито гаразд — перед нами переходять досить живо виконані образи людей, в яких пізнаємо знайомі нам з життя типи. Та коли візьмемо усю повість в цілому, не скрізь можемо признати під тим самим ту саму людину. Деякі вчинки та відчування декого з дієвих осіб здаються неправдоподібними та невідповідними тій вдачі цих осіб, яку ми знаємо з инших уступів повісти.
Так, викликає сумніви, що Ліда Садівницька, яка виявила себе «твердою, холодною та гордою» в хвилі, коли її брат ішов на війну, взагалі на початку повісти, здавалося, ставилася серйозно до життя, була такою легковажною в коханню та мала такий нахил до легких поверхових та чисто статевих любощів. А вже принаймні надто тяжко повірити, щоб на її вибір коханця мало такий вплив гарне офіцерське вбрання, як завіряє автор.
Не зовсім легко поняти віри і в ту «глибоку» закоханість Юрка Голуба, за яку знайдемо у автора багато красномовних слів. Трьохлітні страждання Голуба з нещасливого кохання мимоволі робляться сумнівними, а його люті ревнощі та лаштування до самогубства — смішними, коли по кількох сторінках розкаже нам автор, як легко розрадив Юрка своїми жартами та міркуваннями його суперник Данило Косарь.
Правда, вже з самого початку не можна було звірятися на запевнення Бабія про «безмірну любов» Юрка, хоч би через дивне мотивування ним свого кохання в розмові з любкою на с. 213-ій. «Порівняй, — каже їй Голуб, — твій пишний дім із моєю хатиною, тоді зрозумієш, яке для мене щастя, що я, вийшовши з народних низин, виборов собі в життю право і щастя любити дівчину з такої сім’ї». Цей мотив схиляє до думки, що почуття Голуба зовсім не таке «глибоке» і «безмірне», а корінь його чи не в дріб’язковій писі або і в матеріяльних розрахунках. .
Так само мають небагато рації і ті пояснення нестриманої дикости Юркового кохання вояцьким життям, яке робить автор. Адже і Данило Косарь був на війні і, безперечно, завзятіший вояк од Юрка, а його кохання
 аж надмірно легковажне і погідне. Так само автор, малюючи Данила таким, яким його змалював, розбиває свій аналіз Юркового кохання.
Не дуже одповідає Юрковій вдачі, який так кохається в книжній мудрості, що і на війну тягає за собою філософські книжки, та з якого немудрий вояк, і ті міркування, що висловлює він в розмові з панотцем Косарем, де він вихваляє чин та кепкує з книжної мудрости. Військові події могли викликати в ньому деякі сумніви в такім напрямі та конче не могли вони бути такі категоричні, як в тій розмові.
Взагалі тип Юрка найслабше виконаний в повісті Бабія, невиразний і нечіткий, не дає явного уявлення про людину. Вийшов з нього ані вояк, ані книжна людина, ані навіть добрий перший коханець. Якийсь він ніякий, ні в тин ні в ворота.
Маються в повісті і прикрі недоречності у викладі, залежні, певно, від браку уважности в автора до своєї роботи. Так на с. 213-й Ліда «іде стежкою і думає»: «Що з того буде за рік? А нехай буде, що хоче! Сьогодні мені добре з тобою» (так наче б вона не думає, а говорить до Юрка), «а завтра?» і т. д. А Юрко відповідає на її думки, яких він не міг чути: «Ні, Лідо! Я ніколи не забуду тебе, бо ти краса» і т. д.
На с. 286-287: «Дощ панував три дні», а далі через кільки рядків і, очевидячки, того самого дня: «сотні санітарних автомобілів зчиняють на шляхах пил і куряву, яка котиться хмарою, лягає на військо і пливе клубами» — так ніби принаймні тиждень стояла суша.
1931, ч. 27-28
