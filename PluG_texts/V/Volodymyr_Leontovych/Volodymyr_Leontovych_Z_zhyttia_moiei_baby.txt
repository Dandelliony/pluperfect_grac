З ЖИТТЯ МОЄЇ БАБИ
На самому сході Лубенського повіту, на одній з балок, що притикали до річки Матяшівки, верстов за 20 од Лубень на засульському боці стояв у другій половині XVIII сторіччя невеликий, хат з п’ять-шість, десятин на 500 хутір бунчукового товариша пана Оріхівського, званий по імені власника Оріхівщиною, Се була степова смуга на вододілі між Сулою та Хоролом, що ближче до Дніпра оберталася у рівний, як стіл, степ, а тут прорізувалася подекуди балками, густо зарослими предковічним лісом. Ліс той на початку XIX сторіччя цілком знищено, стирчали тільки величезні пеньки, та тоді ще пишалося по тих балках предковічне дерево, а під їм розкошувалися терни, глід, бузина, шипшина, молоде дерево, утворюючи величезні пущі та криївки.
Довкола, ближче як за п’ять верстов, не було жадної оселі, поруч починалися просторі степи пана полковника лубенського Кулябки та лубенського полкового уряду, а хоч були і степи іншої старшини, та без хуторів, з самими повітками, куди загонили худобу на ніч, коли вона там випасувалася. У тих-таки повітках, десь у куточку в яслах переночо-вували тоді і чередники.
Такий був вигляд цієї місцевосте за тих часів, з яких починається се оповідання. Але саме тоді сі степи починали залюднюватися, і за 20 років повиростало на їх кілька нових хуторів.
Пан Оріхівський кохався у господарстві і волів жити з своєю дружиною на хуторі, хоч за тих часів се і не було зовсім безпечно. Після розігнання гайдамаків розійшлися вони хто куди, і чимало їх переховувалися по лісах та степах у менше залюднених місцевостях на Лівобережжі. Один кущ, чоловіка з двадцять, отаборився у матяшівських байраках і звідти вихвачувався на здобич. Та чи тому, що менше розкішна і ближча до народу лівобережна старшина не здіймала у гайдамаках такої ненависте, як правобережне велике панство, чи тому, що розпорошені та налякані, вони боялися дратувати козацьку владу, обмежувалися вони тут дрібним грабуванням потрібних їм харчів та одягу, і сливе не чути було, щоб вони чинили розбої.
З свого боку і лубенський полковий уряд не хотів чи не міг гаяти багато часу на боротьбу з ними, поки вони не чинили великої шкоди.
Мабуть, через те гайдамаки, обминаючи оружної сутички, не так часто, раз на два-три місяці, навідувалися і на хутір пана Оріхівського і тільки тоді, коли знали, що пан виїхав з дому, а вдома залишилася сама пані. Пан Оріхівський мав добрі рушниці та пістолі, непогано стріляв і тямив орудувати шаблею. Хоч гайдамаки, певно, перемогли б його, та воліли краще обминати кривавої бійки.
Приходячи на хутір Оріхівського, коли його не було, гайдамаки наказували пані.
— Давай, пані Одарко, скуп, а то червоні черевички взуємо (себто поздираємо шкіру з ніг).
Грошей і в самої пані було не гурт, а як і малося десь на схованках кілька дукатів, нелегко поступилася б вона їми, навіть і при небезпеці. Натомість віддавала вона гайдамакам ключі від усіх комор, а вони набирали собі полотна, доморобленого сукна, пшона, борошна, сала, соли, ловили якусь вівцю або підсвинка, кілька курчат, а тоді скидали шапки, казали «бувайте здорові», а як коли і «спасибі», і відходили.
На се пан Оріхівський і не скаржився урядові, щоб і не дратувати гайдамаків.
У семидесятих роках XVIII сторіччя Оріхівський заслаб і ще молодим помер. Дітей у його не було і відписав маєток і усе добро жінці.
«Ознаймую сим усім, кому про те відати належатиме, — писав він у заповіті, — що я, Оріхівський, у роді своїм не послідній, родичів своїх Оріхівських та Жуківських від спадщини одстороняю, а легую все (списано, що саме) жінці моїй Одарці з роду Кандибиній за її до мене вірність та преданність і за те, що я розтратив її придане».
На основі сього заповіту хутір перейшов до удови, а вона через рік або два вийшла вдруге заміж за пана Миколу Павловича Леонтовича з Київщини, давніше бунчукового товариша, якого по скасуванні українських урядів та заведенні російського ряду переписано на сухопутного майора та дворянина.
Рід Леонтовичів був з православних шляхтичів українського походження ще за Речі Посполитої і після поділення України залишався деякий час на Правобережжі. Трохи згодом дехто з Леонтовичів переїхали на лівий берег на Гетьманщину, і тут багато з їх в ріжні часи займали більше і менше старшинські уряди, дехто навіть і генеральні. Але через те, що вони здебільшого не мирили з московськими представниками на Україні, а один з їх був свояком Мазепи, сливе ніхто з їх тоді дуже не забагатів.
Микола Павлович теж не мав великих маєтків і тому, оженившись, спродав своє майно та переїхав хазяїнувати на жінчиному хуторі. Тут народився в їх син Павло, але йому було тільки два роки, коли обоє батьки раптом повмирали, а опіку над їм та його майном було доручено дядькові з материного боку Кандибі. Кандиба жив далеко на південній Чернігівщині, і малий Павло до дев’яти літ виростав у дядька, а з дев’яти літ віддано його у науку до морського дворянського корпусу. На Орі-хівщині хазяйнував прикажчик, а опікун наїздив раз на рік, щоб витягти з маєтку, що зможе, неначе на видатки по виховуванню племінника; зросши, мусів Павло, як сливе завжди бувало за тих часів, позиватися з дядьком-опікуном і дійсно випозивав з його декільки тисяч карбованців.
Скінчивши науку, Павло пішов чомусь на службу не у фльот, а у кавалерію, у полк, що стояв тоді у Ромнах. Там він і оженився з старшою дочкою пана Адріянопільського, або, як тоді писалося, Андріанопольсь-кого — Катериною.
На Роменщині, над річкою Артополотом, стояв хутір пана Степана Адріянопільського. Як можна думати з самого прізвища, рід Адріяно-пільських походив з ніжинських греків, але забагатівши, породичався зі старшиною і вийшов і сам у старшину. Пан Степан був жонатий з однією з Марковичей.
Адріянопільські мали три добрих, хоч не так великих, хутори, мали винницю та водяний млин, але були панами середнього зажитку і жили ощадно та по-старосвітськи. Горниці в їх були деревляні, обмазані, на шість кімнат, меблі роблені дома, дзеркала, хоч і куповані, але маленькі і дерева на рамах було в їх більше, ніж скла. Зате поли було настелено з сухих вилежаних дощок, добре гибльовані, вифарбовані жовтою фарбою і щотижня натиралися воском.
Двічі на рік, перед Різдвом та Великоднем, деревляні частини меблів для блиску натиралися оливою і, мабуть, таки не могли не мастити хоч трохи одяги, але в старовину люди не розлягалися і не спиралися на меблі, а сиділи просто.
Полк, що стояв у Ромнах, вже засвоїв деякі зі звичаїв, перенятих з-за кордону урядовою та дворянською Московщиною, заохоченою до того царським двором, звичаїв, які, хоч в дійсносте були чужоземні, ставали на Україні могутнім засобом помосковлення українського старшинства. До таких належав і звичай, згідно якому офіцери російських полків від часу до часу справляли балі, на які запрохували околишнє панство з дочками. Балі сі одночасно допомагали офіцерам, які переважно походили з Московщини, висватувати заможних панночок і прибирати до своїх рук їхні маєтки, що теж сприяло помосковленню панства.
Старому Адріянопільському не так-то подобалися сі балі, як і усі новітні вигадки та поводження. «Дочки тільки од діла одбиваються, набираються усяких фиглів», але стара була іншої думки, бо сподівалася через балі скоріше повисватувати дочок,., клопоту збутися. Бо не-віддана дочка теж клопіт — бережи її. Отже, старий мусів з тим мирити, але остаточно вимагав, щоб гулянки не заважали роботі:
— Гуляйте собі на балю скільки знаєте, але вранці на чотири години щоб були вдома, а старша дочка сама видала борошно на затір та й була при тому, як затиратимуть, щоб не крали. Бо се їй доручене і на неї звірене.
У Адріянопільських було три дочки: Катерина, Ольга і Надія, та було і два сини, тому за дочками не могло бути великого посагу: так, одежа, посуд, хазяйські надібки, може, трохи грошей, а земля та худоба — то вже синам. Такий звичай.
Дочок до науки нікуди не посилано, учено вдома та не побагато. Приїздив дяк з ближчого села, вчив найбільше Святого Письма, сяк-так читати і писати, трохи цифр, та й буде. їм більше і не треба, хай краще до господарства привчаться. На новітні вигадки, щоб вчити співати, танцювати, на фортеп’янах грати тощо, не втрачалися. Се тільки на те, щоб дівчата привчилися паничам бісиків пускати,., а старий Адріянопільський найдужче вимагав, щоб дочки поводилися чесно та пристойно.
Довелося панночкам самим нових танків учитися. Хтось з подруг показав, а далі показувати було нікому, а ще у маленькі дзеркала, які тільки і малися у батьковій господі, не можна було себе і вивірити. Ото і вигадали панночки такий спосіб, щоб привчитися незвиклих рухів: наливали на блискучу, натерту воском, долівку тоненько води і танцювали довкола неї та й бачили у воді, чи так у їх танець виводиться.
Старша дочка Катерина була хазяїновита і розумна, але невродлива, так собі, молоде та й годі, але друга, Ольга, красунею вдалася на усю околицю, та й третя — Надія — росла гарна.
Через те, було, як почнуть роз’їздитися з балю, офіцери коней з їхньої карети випряжуть та й везуть на собі по городу далеченько таки, хоч би і грязько було, а кучер веде коні ззаду, поки паничі не потомляться*
У старовину панночки не засиджувалися. Незабаром висватали в Адріянопільських обох старших. Після заручин женихи з місяць навідувалися у гості, і тоді молодята хитрували, де б їм хоч на хвилинку на самоті збігтися, щоб поцілуватися. Панночки, було, як помітять, що молодого їхнього немає у горницях або і у сінях, вихвачувалися з хати наче за чимсь по господарству і мов ненароком потрапляли у його криївку. Заведено, кожного разу наче лякалися, та встигали таки поцілуватися раз чи і двічі, не більше, треба було скоріше вертатися до хати, бо хоч батьки і вдавали, що тих уривчастих зустрічей не помічають, але довших не дозволили б. Після заручин з весіллям не барилися, бо ввесь посаг був наготовлений заздалегідь, і так, як через місяць, вінчали.
Оженившись, треба було за господарство дбати, і Павло Миколайович збирався подати у відставку, а тим часом взяв відпустку та поїхав з молодою дружиною на свій хутір, щоб обдивитися та дещо упорядити. Було йому тоді год з тридцять, а її 17 чи 18. Але хазяйнувати йому не довелося, за три місяці розпочалася війна з французами, то й мусів йти у похід.
Листувалися тоді люди мало, тяжкою працею здавалося написати листа, а і листи коштували дорого, йшли довго, надто з війни, часто й зовсім губилися. Місяцями не мала Катерина Степанівна звісток від чоловіка і часто, надто уночі, посідали її неспокійні думки, не раз аж плакала. Кохала вона свого чоловіка, може, ще і дужче, ніж сучасні жінки, а тепер небагато жінок, які могли б, якщо вони не байдужі до чоловіка, терпіти свої турботи за його, одрізнені од цілого світа, не дістаючи звісток од його... Та тоді люди були міцніші і кохали інакше, не так нервово, та й не корилися смутку, поки дійсно не надходило лихо.
А Катерина Степанівна зосталася на хуторі зовсім сама та ще і вагітна, родичі були далеко, знайомих близько нікого... Книжок на піддашші, правда, було дві скрині, та більше якісь чужоземні: «Листування Ціце-рона» латинською мовою, з написом «Ех 1 ibris Pauli Leontvitschi»*, себто ще діда Павла Миколайовича (хвалився колись він, що дід та прадід в його дуже учені були). Твори Ульріха фон Гутена, теж латинською мовою, з чиїмись примітками на шпальтах, виписаними червоним атраментом дрібною та чіткою рукою, і такі інші. Були, правда, і російські переклади з якихсь чужоземних романів, та не цікавилася ними Катерина Степанівна, може, і не вчитала б. Вибрала собі з усіх книжок п’ять чи шість, що до Святого Письма належали, сі до своєї хати узяла, часом і заглядала в їх, інші ж так на піддашшю і залишилися.
Тільки і було розваги, що пожуритися та погомоніти з сільськими молодицями, та й то стереглася Катерина Степанівна, роздумувала і балакала з ними, щоб не забулися, що вона ж таки пані, не почали не слухатися та запанібрата поводитися. Та якось уміла вона так триматися, щоб сього не сталося.
Нелегко довелося Катерині Степанівні і з господарством: маєток був за опікуна зруйнований та опущений, треба було його впоряджати, і тут виявилося, що з неї неабияка господиня, не злякалася вона, не опускала рук, а рішуче узялася до порядкування.
Тоді з хліба прибутків мало було, хто не перегоняв його на горілку.
Кожен сам собі на свою обіхідку присівав потроху, а попиту на зерно сливе не було. Винниця в Оріхівщині колись і була, та з неї усе розтягнуто, будівля завалилася, а грошей, щоб її поновити, не було, не малося у маєтку і водяного млина, а за тих часів це були головніші джерела прибутків з господарства. Та молода господиня бралася до діла завзято, працювала уперто і пильно придивлялася до місцевих обставин, вишукуючи, з чого б краще визволитися.
Ще як була вона панночкою, почали московські купці, наїжджаючи до Ромен на ярмарок, питати махорки. Махорку люди і здавна садили на Україні, але тільки для свого вжитку потроху на городах, та тепер, коли в кого малася залишня, купці охоче забирали її за добрі гроші. Тому дехто почали насаджувати її трохи більше, хоч значно збільшити її посів не зважувалися. Батько Катерини Степанівни був ризико-витіший од інших, а і він не садив ніколи більше, як з десятину. Катерина Степанівна, що вміла ще з дому плекати тютюн, одразу засадила їм декільки десятин, а щороку ще поширювала леваду.
Повз Леонтовичів степ проходив шлях, яким за тих часів, коли не було залізниць, ходило багато хур та чумаків з рибою, сіллю з півдня на північ та з ріжним крамом з Московщини на українські городи. Шлях простягся степом, і далеко не було на йому ні села, ані заїздів, і хурам доводилося отаборюватися серед степу. Придивившись, Катерина Степанівна поставила над шляхом заїзд з повіткою для худоби, з великою хатою, де б люди могли переспати, попоїсти та й випити чарку, і посадила там торгувати старого діда з селян. Горілку на продаж, на жаль, їй доводилося купувати, але почасти вона і тут надолужала, вигоняючи на лембику* свою з слив, грушок тощо.
Коли фірмани спинялися у заїзді, платили кожного разу і за попас худоби. Чумаки, правда, платили не грішми, а рибою, по гривні за вола, або сіллю, але за їжу та за горілку усі платили грішми. Великого зиску се не давало, та моталася жива копійчина, а тоді і мідяк доставався нелегко.
Не проминала у господарстві нічого молода господиня, з чого можна було 6 хоч щось заробити, моталася по йому з ранку до ночі і, поки скінчилася війна та демобілізація, значно вже упорядкувала маєток: придбала та викохала чимало худоби, свиней, овець, дробини*; вибудувала кільки нових будівель, попідправляла старі, поширила садок, насадивши біля старого новий, значно більший, а найголовніше, назбирала щось грошей, які ховала, повмотувані у мотки з ниток, позав’язувані у старі панчохи чи дрантя, і не в одному місці, а у кількох. А ще докупила у межу 50 десятин, коли трапилася нагода, що спродував степок суміжний козак. Серед того клопоту і першого сина породила, і доглядала його.
Тільки за кільки років повернувся Павло Миколайович, вже полковником. Звільнено його з служби десь далеко і до Києва їхав він поч-товими, а вже тільки до Києва, за двісті верстов, вислала по його жінка тарантаса. Самій їхати назустріч од дитини тай і од господарства не випадало — виглядала чоловіка вдома.
Дожидалася вона його. Боже, як виглядала, раділа, а він же їй таку гірку несподіванку наготовив! Приїхав не сам. Ще як тарантас до воріт заїздив, побачила Катерина Степанівна, на рундук вибігши, що поруч з їм якась молодиця сидить. Здивувалася зразу, і умить серце упало, догадалася. Де і радощі поділися...
Вітаючись, цілуючись, каже їй Павло Миколайович:
—	Знаю я, Катерино Степанівно, що вам самим господарювати тяжко, так я оце вам помішницю привіз.
Як блискавки, миготіли в Катерини Степанівни почуття та думки. Образа спалахнула, серце як не розірветься, і не знати б чого чоловікові наговорила, та думки зацитькують:
—	Де б там було інакше? Хіба втерплять стільки часу оті бузувіри чоловіки?
Не заспокоюють ті думки, не може вона помирити з сим, але гнів зміняється сумом-журбою:
—	Неминуче це... світове це. Не можна тільки так залишити, не мусить далі так бути, а тому, що сталося вже, скоритися треба.
Враз перемогла себе, каже чоловікові ласкаво, але й рішуче:
—	Спасибі тобі, мій голубчику, що ти за мене і на війні не забув, та мені помішниць не треба, я і сама справлюся.
А тоді звернулася до кучера:
—	Пилипе! Не випрягай коні, а вези цю паню у город.
Як і їхав Павло Миколайович додому, знав, що не можна так, що не буде з того добра, так же і одчепитись од тієї молодиці не вмів і не зважився. Усе сподівався, може, якось минеться, може, жінка не помітить, може її одурить... Тепер не знав, де й очі подіти, не міг слова вимовити... Глянув Пилип на паню і на пана, покрутив головою, завернув коні та з двору, аж закурило...
Ані слова про це не обізвалася далі чоловікові Катерина Степанівна, не докоряла, вітала як годиться, а на серці таки зневір’я лягло, а Павло Миколайович не знав уже, як і догодити жінці, як їй і віддячити, надто як подивився на сина, гарний хлопець удався, утішний, та на господарство... Плохий був чоловік, добрий, поступливий, нагука, нагромичить та відразу і пом’якша. Тільки на гроші твердий був, скупенький, так усі і знали. Пізніше, як купив він степ з заїздом там, де сходилися шляхи миргородський та ромоданівський і межі трьох панів: його, Базилевсь-кого та міністра Трощинського, і у кожного з їх на своєму розі по заїзду було, люди так те місце і наіменували: шинки трьох скупих.
Задоволений був жінкою Павло Миколайович, дякував їй, а таки здебільшого і слухався її, але звички своєї не покинув, коли-не-коли, а у гречку, і сам не оглянеться, — вскоче. Од Катерини Степанівни ні з чим не сховаєшся. Подарувала вона раз, подарувала удруге та й не стерпіла.
«Чоловікові коритися треба, так же і себе зневажати дозволити не можна. Як так, не хочу тебе і знати, поїду до батьків, краще у брата попихачкою зістаріюсь, ніж таке терпіти».
Було в їх тоді вже тройко дітей, та Катерина Степанівна покинула і їх, поїхала.
Хвилювалася у дорозі, нервувалася, не знала, як і доїде, як доїхала, здавалося, мов врятувалася. Привітали батьки, раді, тоді, дивуючись, питаються:
—	А де ж Павло Миколайович?
Катерина Степанівна аж заплакала:
—	Не хочу його і знати, зневажає мене, таке і таке коїть.
—	Е, дочко, — рішуче одказує батько, — так не можна. Одпочинь трохи та й їдь додому, ти нам без Павла Миколайовича не потрібна.
Аж жах обгорнув Катерину Степанівну — де ж таки такий сором. Її ображено та їй і проситися, це ж у вічну неволю йти. Мати зглянулася, розговорила трохи батька, сама уперед до зятя поїхала, висрамила його, виговорила йому, привезла з собою перепросити жінку, — повернулася Катерина Степанівна додому.
Слід навіки залишився, годі про кохання і думати, з більшим ще запалом узялася вона тепер до господарства.
Павло Миколайович таки схаменувся, покинув залицяння, тільки якось мов зістарівся, посмутнішав, обважнів, ходив здебільшого у халаті і незабаром сказав жінці:
—	Хазяйнуйте вже ви, Катерино Степанівно, бо я на війні утомився.
Відтоді і по хазяйству хіба вряди-годи заглядав, тільки як у суд треба чи по урядах, де без грамоти не можна, то його діло, натягає мундира тай їде. Дома ж тільки рахунки з жінки здіймав і, дарма що вона і сама ощадна була, рахував щепко, а ще, користуючись з того, що вона не дуже на цифрі тямила, в неї її гроші вимота.
Катерина Степанівна совісно чоловікові рахунки здавала, але, бачачи що він скупенький і не дуже на діти розщедриться, почала заздалегідь з жіночого хазяйства, що їй таки і належалося, за усякий дріб’язок — за пір’ячко, за масличко — гроші для дітей збирати та по моточках зав’язувати.
Знаючи те, Павло Миколайович було і причепиться і, хоч який справедливий рахунок, а каже:
— Щось тут у вас не усі гроші, Катерино Степанівно.
— Як-то не усі? Я ж, здається, усе гаразд рахувала...
— То вже не знаю, тільки не усі.
І дозолює, поки вона трохи не усі моточки свої не повимотує та і свої жіночі прибутки йому не повіддає...
Але сердитися на се не можна було, бо й він грошей не марнував, а йшли вони на діло. Без попередньої умови склався у родині такий звичай, що як у хаті дрібних нема, а є тільки нерозмінні по сто карбованців, то як би чого треба не було, а грошей на обихідку немає. Сто карбованців, то вже «на землю» (щоб купувати землю) і розбивати їх ні на що не можна, а як щось притьмом потрібне, чи у господі, чи у господарстві, посилалася фіра у город з чим-будь на продаж, і як спродадуть, то й куплять.
Властиво Катерина Степанівна і прищепила чоловікові сю жадобу до землі. За тих часів з землі не було великого зиску та й скрізь її було багато, отже не так за нею і гонилися, особливо по місцевостях, де людність була рідша, легше її і спродували. Тоді тільки зрідка хто такий жадібний до землі був, як тепер усі, і Катерина Степанівна була саме з таких. Не знати, чи перейшло се до неї від предків з материного боку — Маркевичів, чи витворилося через те, що зросла вона у одній з найбільше залюднених місцевостей України — на Роменщині.
За її приводом почали Леонтовичі скуповувати землю. Зразу, поки меншу силу мали, купували тільки побіля свого хутора об межу, або близько купували і меншими, часом зовсім малими, клаптями, але тільки по своїх грошах. Та збивши докупи понад дві тисячі десятин, почали купувати відразу і великі маєтки на Херсонщині, де земля дуже дешева була, та й купували вже не на самі свої гроші, а і позичаючи частину та вже згодом з прибутків борг виплачуючи.
Не зважаючи на свою ощадливість, вже не могли вони задовольнитися старими предківськими горницями на 5 невеликих кімнат,
у яких жив ще Оріхівський, і скоро, як повернувся з війни Павло Миколайович, поставили нові, на одинадцять кімнат, з чималою землею, великою та малою вітальнями (остання прозивалася диванною), з деякими замахами на розкіш та моду. Горниці були з мезоніном, з бляшаною покрівлею, з двома ґанками на кольонах спереді... Очевидячки, та міра вигод, якої було досить для попереднього покоління старшин, вже не задовольняла навіть невередливих представників нового. Ся міра розкошів була, проте, на сучасне око досить мізерною. Будинок ставився з найбільшою ощадністю, архітектора не кликали і на пораду, матер’яли були майже усі свої, досвідчених майстрів теж не підшукували. Наслідком сього було, що усі лінії у горницях були не зовсім праві, усі міри (у вікнах, дверях, печах і т.д.) не були бездоганно рівні, та усі сі погрішки не вражали господарів, бо і не помічалися, і не відчувалися їми.
Земельні володіння за тих часів не були твердо ні одмежовані, ні одзначені, і на цьому ґрунті між сусідами часто виникали непорозуміння та позови, часом не тільки за межу, а і за саме право власности на той чи інший клапоть.
Такий позов стався і в Павла Миколайовича з одним суміжним паном. Суд вислав свого члена на місце для дослідження, виїхали і обидва позивальники, а свідками вивели кожен своїх кріпаків.
З одного боку, ніхто краще за їх не міг знати землю своїх панів, з другого — залежне становище свідків позбавляло певности їхні посвідчення. І дійсно, селяни Леонтовича присягалися, що стоять на його землі, а селяни другого позивальника, що на його.
У так скрутному становищі досвідчений суддя прибрав такого способу дізнати правди: звелів свідкам поскидати та повитрушувати чоботи. Чоботи свідків Леонтовича були порожні, а з чобіт свідків позивальника сипалася земля, і після вони зреклися поновити присягу. Він наказав своїм селянам набрати з дому у чоботи його землі, щоб могли по правді присягати, що стоять на його.
Як тільки се виявилося, Павло Миколайович тут-таки набив позивальника у обидві щоки, не дивлячись на присутність ні судді, ні свідків, а суддя, обурений на шахрайство, умисне одвернувся, неначе розпитуючи про щось свідків, щоб не бачити і не бути примушеними свідчити, якщо діло дійде до суду. Та до позову про побій і не дійшло, бо ображеному ніяк було скаржитися, щоб разом не виникла і справа за шахрайство, якої Павло Миколайович, задоволений своїм власним судом, теж не починав. Тому суд розглядав тільки цивільну справу, мов нічого не знаючи, що сталося на дослідженні, хоч не тільки судді, а й усі Лубні ще довго переминали сю пригоду. Позивальник вже і не приїхав на суд, і землю присуджено Павлові Миколайовичеві.
З того часу між сусідами повелася ворожнеча, і ображений і перед смертю зняв з сина присягу, що він не водитиметься з Леонтовичами і ніколи не продасть їм ані клаптя своєї землі.
Син, скільки міг, додержував своєї присяги і, справді, ніколи не бував у Оріхівщині поки і жив, але жінка його помирила з Катериною Степанівною, коли та повдовіла, і приїздила часом до неї, і чоловік нічого не міг з тим подіяти.
Прохазяйнували Леонтовичі вдвох, живучи у добрій згоді, ще років 25-30 і придбали за той час близько 10 000 десятин землі. Було у їх п’ятеро синів та чотири дочки, було б, може, ще і більше, якби після останнього сина не сказала Катерина Степанівна чоловікові, що «вже досить, бо так на їх не напасешся, як не працюй». А позаяк тоді ніяких інших способів, щоб дітей не було, не знали, просто не схотіла далі жити з чоловіком, сказавши: «Ти роби, що хоч, я тобі не бороню, а з мене буде».
Помер Павло Миколайович на початку сорокових років і помер передчасно, через лікаря. Заслаб трохи, а лікар не вгадав, як лікувати, пустив кров, коли сього не можна було.
Дочок усіх Леонтовичі повіддавали ще за його життя. Зі сватанням старшої, Домнікії, стався такий примітний для тих часів випадок.
Поки на Україні був гетьманський ряд, а особливо за давніших часів, козацтво вважалося лицарським станом і заможні та почесні козачі роди легко родичалися зі старшинськими та переходили у старшину, але по скасуванні гетьманського ряду російський уряд надав українській старшині дворянство, і розуміння пана відтоді почало сполучатися з тими, хто мав дворянство, а козаків трактовано як особливий рід селянства, тільки тим і відмінний від кріпацького, що вони від віку були вільні. Ця зміна позначилася і на життєвих відносинах між козаками і панами, відбилася і на звичаях, хоч і не відразу, і не без опору з боку місцевої людности, особливо з боку козаків, які власне і до наших часів не визнали такого пониження свого лицарського стану. Навпаки, пани, на жаль, охоче почали виріжняти себе у якийсь вищий та почесніший стан, а разом денаціоналізовуватися, що теж сприяло дальшому розріжнен-ню колись одного суцільного стану.
Ці часи — початок XIX сторіччя позначаються небувалим доти пониженням громадського та ідейного інтересу, як і національної свідо-мости серед українського старшинства. Після так довгої та запеклої боротьби, після стількох кривавих повстань українське старшинство, скільки разів зраджене своєю ж людністю, яка пішла на демагогічну оману російського уряду, втратило останню надію на відбудування незалежности свого краю, а разом занепало духом та знеохотилося до усіх ідейних інтересів. Наслідком, як завше у таких обставинах, було захоплення матеріяльними інтересами.
На ґрунті згаданого розріжнення виникали непорозуміння та розбрат, а тяжкі наслідки його позначилися і за останньої революції. Недалеко від Леонтовичів мав хутір дуже заможний козак з роду, у якому, проте, не було ніколи старшин, а ніхто і не служив по російських урядових установах чи у війську, і тому рід його лічився козачим, а не панським.
Коли прийшла пора віддавати Домнікію, козак той надумав висватати її за свого сина. Він рішуче не визнавав згаданого розріжнення козаків від панів, а проте пиху його тішило узяти невістку з старшинського роду. Він тим паче сподівався на успіх, що Леонтовичі не були горді, поводилися просто, жили не розкішно, а ще усі пам’ятали, коли були вони і не дуже багаті, сам же він був багатший від середнього пана. Те, що жених був менше освічений від невісти, або що він міг їй не подобатися, тоді вважалося за ніщо. Схотять батьки — віддадуть. Отже, він заслав старостів.
Леонтовичі прийняли і вітали їх як годиться, частували і трактували, але хліба не заміняли, одмовилися, ніби дочка ще молода. Тим дужче образило це усе козацтво довкола (а навіть і далі, бо чутка за ту подію розійшлася), що незабаром Домнікія таки одружилася з паном із сусіднього повіту Родзянкою.
Коли Павло Миколайович помер, старший його син Пармен був вже інженером, а другий Микола офіцером охтирського гусарського полку. І він хотів вчитися на інженера і для цього скінчив київську гімназію, та батько не дозволив. Колись Пармен, бувши вже інженером, не скорився у чомусь батькові, а племінник Катерини Степанівни, теж інженер, наробив довгів. Так щоб цього не було, і не дозволив Павло Миколайович другому синові вчитися далі, а послав у гусари, трьох же менших синів віддав до військових шкіл.
Після смерти чоловіка Катерині Степанівні вже нікого було слухатися, зробилася вона повною господинею великого господарства і головою сім’ї. Міцна та рішуча вдача її, яку досі стримувала свідомість обов’язку коритися чоловікові, хоч власне не він, а вона керувала всім, залишилася тепер на усій своїй волі і могла пишно розвинутися, бо діти відповідно звичаю авжеж мусіли слухатися матері, і вона міцною рукою узяла керму своєї родини.
Важче стало Катерині Степанівні без чоловіка хазяйнувати. Хоч і за його сама вона усім порядкувала, так же і порадитися нема з ким та й літа не ті, так наче зістарілася вона одразу від тієї самотини, як залишилася одна душею на хуторі. Знов же оті рахунки... То було їх усе Павло Миколайович робить, а то треба самій, а у неї до їх і ґедзунку* немає...
Старший син ще за батька одрізнений був, сидів на своєму маєтку на Херсонщині, дочок давно люди порозбирали, менші сини усі у війську на службі, а по гостях не дуже звикла Катерина Степанівна багато їздити. Ото найчастіш до старої генеральші Бойковши з такої нагоди, що та жила коло церкви. До церкви натще серце ідеться, а після служби генеральша усіх панів, хто у церкві був, до себе на каву запрохує. Так же і церква за 7 верстов, не часто є час, прости Господи, і до церкви поїхати.
Сусід хіба зрідка який навідається, а то більше двічі на рік — на Катерини та на Різдво — по сих днях вона здавна бенкети справляє, так усі знають, тоді і їдуть. Приїздили часом дочки, так же і в їх у кожної свій клопіт, — не часто. Ото тільки жили недалеко дві старі пані з полупанків — Настасія Антонівна та Марина Іванівна, то, було, як дуже Катерина Степанівна сама занудиться, надто узимку, по їх коні посилає. Ті приїдуть, який тиждень погостюють, награється тоді з їми Катерина Степанівна у рамса донесхочу. Поважала вона їх і шанувала. Знаючи, що слуги люблять з бідніших панків поневірятися, вона їх, які б у неї гості не були, хоч найпервіші, усе біля себе до столу садовить, щоб слуги бува якою стравою не обминули, бо не так тая страва, і без неї голодні не були б, так же то глум та ганьба були б. Отже і слуги бачили, як того Катерина Степанівна пильнує, то й не важилися тим паням капости чинити.
За кілька років сталося нове лихо. Раптом, з якоїсь пошести, за один тиждень померли і старший син і невістка. Залишилося од їх аж шестеро унучат — три сини та три дочки. Хлопці у гімназії, а дівчатка в інституті, ще так їх батько повіддавав. Поки вчаться, то ще нічого, а повиростають, то з хлопцями не який клопіт: хто скінчить науку, може служитиме, хто і не скінчить, на свойому ж хазяйнуватиме. З дівчатами гірше; треба доглядати та заміж віддавати. Знов же поки що, треба і їхньому маєтку ряд давати.
Унук Катерина Степанівна строго виховувала. Як покінчали інсти-тута, у неї жили, то було як які паничі приїдуть, боронь Боже, щоб унуки з їми у сад на проходку пішли. Катерина Степанівна зараз же до своєї хати покличе і виговорює: «Що ви мене срамите. Де ж пак по садках з паничами ходить... Що люде казатимуть?»
Менші дві унуки гарні були, швидко заміж повиходили, а старша Маруся, нівроку невродлива, засиділася. Воно і люди траплялися... Скоро Маруся інститут скінчила, освідчився один, як годилося тоді, не їй самій, а бабуні листа прислав.
Приїхав нарочний з тим листом, саме Маруся на фортепіані грає, пучки бігають, а вона мріє: от як би гарно було, як би на пучках поблискували оті перстені з брильянтами, що бабуня заховали, а у вухах сережки. А були у Марусі добрі брильянти — материзна: і перстені, і серги, і брошка, та бабуня забрала і сховала, одно дурна ще, щоб бува не згубила, а друге молодій дівчині і не личить дорогих брильянтів носити...
Так вона собі ті брильянти думкою приміряє, коли се бабуня з листом.
—	Почекай трохи грати, діло є. Ось тобі люде трапляються, тебе та-кий-то сватає, ти його знаєш. Так що одписати?
А Маруся на бабуню глянула і питається:
—	А ви, бабуню, як заміж піду, зразу мені мої брильянти оддасте?
Бачить Катерина Степанівна, що унука ще дурна, не заміжжя у неї на мислі, віддати її, так як з рук зіпхнути, шкода зробилося унуки. Годі її і розпитувати, обернулася до сина, що тут нагодився, і наказує:
—	Владимир! Пиши одказ.
Добре ж, що він тут трапився, а то була б морока того одказу складати. За часів Катерини Степанівни так не велося... приїздили або самі з батьками побалакати, або через родичів запитували.
Через рік ще один Марусю посватав і знову через бабуню. Чоловік і гарний, і полковник, і заможний, та вже літній, років з 45 буде... Думала, думала Катерина Степанівна: і перебирати дуже женихів не годиться, не така і красуня, так же і старий. Покликала Марусю і розказує:
—	Знов тебе сватають і чоловік хороший, і полковник, і багатий, та, сама його бачила, не молодий. Як заміж підеш, мусіш чоловікові коритися та у всячині його слухатися. Може, буде де у гостях і будуть там інші і кращі, і молодші, може, схочеться тобі з їми побалакати, то як він дозволе, то й побалакаєш, а ні, то ні. Може, схочеться тобі з ким потанцювати, а йому те не мило, не звелить, то і не смієш. Може, у гостях весело буде і схотіла б ти довше посидіти, а він утомився або не подобається йому, що ти з іншими розмовляєш, звелить додому їхати, то і мусіш...
Слухала, слухала Маруся та у плач:
—	Не хочу за його.
—	Дурна, щоб ти знала, — засміялася Катерина Степанівна, — чого ж ти плачеш? Я ж тебе не силую, — та і знов звеліла синові одказа писати.
На свою голову унуку розговорила. Засиділася Маруся аж до 24 літ, та поїхала якось до Ромен до заміжньої сестри погостювати, а у Ромнах молодий лікар, німець, вона і закохалася. Німець і радий, сватає, так же не дворянин. Він із Швайцарії, каже, тобто в їх і зовсім дворян немає, а горожанин. Чорт його і зна що? Та і то б ще нічого, служитиме, вислужиться, так же лікар. Казала вже Катерина Степанівна Марусі: «І як ти з їм житимеш, що йому у руку гроші дають та що будеш лікаркою?» Та що з дівчиною зробиш? Вражий німець таки гарний удався...
Обидно було Катерині Степанівні, та вже якось сини та дочки розговорили. Тепер світ чисто перевернувся: не так думають, не так і говорять, як колись. Мусіла поблагословити.
Та після заручин таки довелося Марусі вичитати. Приїхав той німець в Оріхівщину. Одвернулася на хвилину Катерина Степанівна по господарству, вертається до вітальні, а Маруся з своїм німцем цілуються. Ну і вилаяла.
А вона огризається: «Аякже, бабуню, ви ж як засватані були, цілувалися з дідом». Не втерпіла колись Катерина Степанівна, розповіла про се Марусі, молодші літа згадавши.
І бачить Катерина Степанівна, що вскочила, а змовчати не можна, щоб не появити Марусі, що її правда, а не бабина.
— Дурна, — одрізувала. — Так тож був твій дід.
Подумала тільки нишком, що не варто було б і бучі збивати, не треба було б і до вітальні, знаку не подавши, зненацька потикатися, та якби не те, що він німець та лікар, може б, вона так і зробила.
Помоталася Катерина Степанівна зо кілька років сама, а далі бачить, що через силу, звеліла двом старшим синам у одставку виходити, щоб їй у хазяйстві помагати, меншим двом ще служити треба було — чинів вислужувати. Послала одного на херсонські маєтки, а одного коло себе лишила. Та швидко і менші сини служити не хотіли, поприїздили хазяйнувати.
Порозсилала вона їх по маєтках, думала будуть усі в гурт заробляти, але швидко побачила, що не буде з того діла. Пріч самого найстаршого, що щирий удався та однаково на гурт працює, іншим на усіх робити не кортить, більше вони по гостях їздять та за панночками звиваються, ніж за господарство дбають. Подумала-подумала, та й поділила їх, хай кожен для себе робить, чи не краще тоді пильнуватимуть. Для себе ж вона вимовила, щоб кожен з синів їй щороку по 1000 карбованців має сплачувати та, авжеж, що житиме в кого з їх схоче (найбільше, що на старому житлі) на усьому готовому, за се власне і мови бути не повинно... Було тоді Катерині Степанівні 70 років. Думала попереду з меншим сином жити, він хоч і вчився недобре, а таки її улюбленець був, бо меншенький, через те було зразу йому Оріхівщину віддала, та не вподобалася Катерині Степанівні його жінка. Викликала вона тоді старшого та звеліла їм з меншим маєтками замінятися. В його хоч жінка трохи сувора і невесела, так статечна, господиня, а Катерині Степанівні усю повагу, як і годиться матері, віддає.
Залишила собі Катерина Степанівна з старих горниць дві кімнати, одну про себе, другу про бабу та дівчину, що їй услугують, більше не треба. «Схочу, скрізь по кімнатах ходитиму». Був ще в неї лакей, так той з синовим лакеєм у одній хаті спав. Робити йому гаразд нічого, він і потрібний тільки тоді, як куди їхати, щоб з кучером поруч на козлах сидів.
Тримала ще Катерина Степанівна шестеро коней, наймала кучера та форейтора, а для їх свою куховарку. Та куховарка і кабана вигодує, і дробини догляне. Таке господарство залишила собі Катерина Степанівна, щоб було чим «заботитися». Часом було і сама з свого господарства жартує, а не покинула його, коли і зовсім зостарілася, коли вже на його і глянути не ходила.
Все ж таки покличе людей, розпитує, а час уплива: як іншої роз-ривки не має, і се добре. Ще було, як жнива надійдуть, посила усі свої слуги до сина за сніп заробляти. Ввечері приходять усі похвалитися, хто скільки нажав та, щоб паню потішити, а і собі не перериватися, і в’яжуть щонайменші сніпки і кіп багато виходить. За те Катерина Степанівна їх почастує, а син нишком віддає усе, що вони нажали, не беручи собі жадного снопа. Катерина Степанівна і знала те усе, їй досить у вікно одним оком на снопи глянути, та появляти того не хотіла: появиш, доведеться облишити, ще більше нудьги буде, ну а синові або його дітям за ті сніпки таки оддаровувала.
Прокидалася Катерина Степанівна рано: влітку вдосвіта, а взимку, ще коли той світ в Бога буде, свічки запалювала, лямп тоді на Полтавщині ще не було... Зразу Богові помолитися стане, після молитви трохи ще з святих книжок почитає, були в неї книжки стародавні у ремінних палітурках із штучними срібними защіпками, а тоді сама собі каву п’є, бо син та невістка взимку пізніше уставали, а по каві або шкарпетки в’яже або пасьянса розкладає.
Перегодом, коли повстають, і син, і невістка, і діти насамперед йдуть до неї привітатися, і усі, і старі, і малі, повинні у руку цілувати. Дітей вона при тому по голівці погладить і роздає кожному по канх-ветці чи прянику.
Було, як коли трохи засплять, їй вже і обридне довго чекати, нишком стрілки на годиннику пересуне на 8 годин та й докоряє тоді:
— Висипляєтеся до 8 годин.
За обідом, вечерею чи чаєм бабуня на першому місці сиділа — з причілку стола, для неї там і дзиґлик стояв, праворуч од неї мати, а біля неї батько. Влітку, коли було душно та обридали мухи, ззаду бабуниного дзиґлика дівчина стояла з бузковою гілкою та мухи обганяла. По обіді діти мусіли бабуні дякувати, хоч батько та мати казали нам їм не дякувати.
Влітку і батько, і мати мало у хаті бували, усе по хазяйству, а все ж таки обоє мусіли щодня хоч на часинку навідатися та посидіти у бабуні. Взимку і частіше, і довше сиділи в неї, іноді і читали їй щось таке, що могло б їй подобатися, пам’ятаю, наприклад, читали Фарера «Життя Ісуса Христа».
Та здебільшого життя її було самотнє: коли-не-коли приїде хтось із своїх, правда, приїздили не на день, а на два чи на три, а як здалека, то і на довше. Усіх родичів від бабуні об’їздили, а перед від’їздом знов до неї верталися. Чужих людей, пріч як у свята, сливе не бувало, свій рід дуже великий був: «У мене, Богові дяка, 84 унуки та правнуки», — хвалилася Катерина Степанівна, отже не залишалося часу з чужими знайомство підтримувати. Як приїде хто, розпитається вона, як живуть, як справи, а тоді любила, щоб з нею у преферанса чи в єрлаша грали.
На Катерини усі свої, хто де б хто не був, що б не робив, мусіли приїхати її поздоровити. На тих, хто не приїхав, вона ображалася і справді сердилася. Кому через хворобу або через службу не можна було ніяк приїхати, мусів дуже перепрошувати та в подробицях написати, через що саме не приїде, і то Катерина Степанівна нерадо тих листів читала та гнівалася.
Перед сим днем та перед Різдвом великий клопіт у господарстві починався, і Катерина Степанівна за усім сама наглядала. В переддень приїздили дочки і привозили своїх поварів та лакеїв до помочі. Вина, закуски та усю бакалію на ці дні Катерина Степанівна на свої гроші купувала, свою дробину, особливо годовану, наказувала різати. Хоч і свої лакеї були, і дочки привозили, а невідмінно ще кликала свого старого лакея Івана, що доживав вже віку на селі: «Без Івана порядку не буде». Натягав Іван сюртука та рукавички, зранку на усіх слуг погукував, головою мотав, показуючи, куди йти, очима моргав, — що робити, але вже так, як з двох годин лежав кожного разу п’яненний у коридорі під сходами на мезонин, та дарма, на другі свята знов його Катерина Степанівна кликала.
Повівся звичай, що на Катерини усі свої привозили бабуні гостинці, та хіба зрідка щось з дарованого обертала вона собі на вжиток, а сливе усе через час розвозила на гостинець дітям та унукам, що кому випадало, додаючи ще і від себе чимало.
Не усім своїм однаково дарувала Катерина Степанівна, більше тим, хто бідніший та дітей більше має, а таки були в неї і улюбленці.
Щось психольогічно загадкового було в тім, кого та через що вона дужче вподобала. Сама вона своє життя пережила у постійній праці, у клопоті, без веселощів, завжди пристосовувала його до певного пляну чи завдання і не дозволяла собі порушувати того, що вважала за свій обов’язок, не брехала і в жарт та і взагалі не дуже вміла шуткувати, але з унуків їй найдужче подобалися веселі, жартовливі, легковажні, а навіть ті, хто не дуже замислювався про те, як годиться чи не годиться робити. Дарувала вона їм, сміючись, навіть і те, коли вони її саму жартами одурювали.
Сама вона не була дуже сміливою: боялася коней, ніколи за життя не зважилася поїхати залізницею, а найдужче любила з унуків сміливих. Був у неї один такий унук, юнкер, як йому треба щось в бабуні випрохати, він попереду почне перед нею на коні вигравати, то на дибки його здійме, то навзаводи пустить, то сам щось з землі на бігу достає. Катерина Степанівна скрикує, затуляється, щоб не бачити, а після того він в неї скільки схоче грошей випроха.
Приїхали якось до Катерини Степанівни менші сестри. Не часто це траплялося, усі вже старі були. Зраділа Катерина Степанівна дуже, а вітається таки так, як за їхніх молодих год велося: вони її у плече цілують, а вона їх у чоло та губи. Погомоніли трохи, розпиталися, а далі і балакати нічого, схотілося у преферанса заграти, а четвертого і немає. Мотався тут той унук, посадили його. Здали раз, трапилася в його добра карта, а він спасував та й посадив бабушок, здали удруге, в його і карти немає, а він десять без козиря признача, полякалися бабушки: пас і пас. Він тоді регочеться та свої карти показує, хоч би на сміх щось путнє — знов одурив бабушок, докоряють вони одна одній: «От і дурна, що спасувала». Скільки не грали, усе він їх дурить, ще і сміється, посердилися і прогнали: «Ти мошенник, підлічуй скільки тобі упада та забирайся». Він підбив раз, записав, тоді підкреслює та знов удруге лічить. Бабушки заплатили та аж тоді помітили, що знов одурив, та гроші вже в його... Вже і не сердяться, а сміються, а він ручки цілує та очима підморгує. «Ну мошенник! Сідай, коли так, знов грати. Що з тобою зробиш? З кого ж тобі розжиться, як не з бабушок?..»
Як роз’їздилися гості, знов починалося для Катерини Степанівни одноманітне життя і насідала нудьга. Читати самій не було звички та й очі недобачали, в’язати шкарпетки та пасьянса розкладати обридало, кунялося. Лягала Катерина Степанівна на ліжко, та спалося, може, п’ять, може, десять хвилин, часом робилося холодно, накидала вона тоді наопашки горностаєву кожушинку та сідала погрітися на лежанку. А там знову треба вигадувати, що робити. Не раз набігала думка, що надаремне вона від діла осторонилася, — без діла, яке життя? Себе і шкода, так же і для дітей, і для хазяйства так треба було зробити, ну то і шкодувати не можна...
Через ту нудьгу все шукала собі Катерина Степанівна, чим би розважитися, та, поки тепло, часто було їздить до дочок та до інших синів. До чужих без скрайньої потреби не любила вона їздити, від чужих треба того ж дня повертатися, а це вже важко, легше на Херсонщину до сина поїхати, щоб там і погостювати, і одпочити.
Поки Катерина Степанівна молодою була, за залізниці і чути не було, та як і старою стала, ближче як за 100 верстов їх немає, не звикла вона до їх та й моторошно якось. Тому скрізь кіньми їздила, хоч і на Херсонщину, куди більшу половину дороги можна було б залізницею проїхати. Тільки, щоб знати, що то за новина, як їхала до сина та ночувала у Кременчуці, вранці звеліла запрягати та на станцію поїхала, купила білета на один перегон, походила по перону, як поїзд прийшов, зайшла до вагона,
 посиділа, а після другого дзвінка вийшла, сіла у карету і звеліла: «Поганяй до Володимира».
Дивлячись на безбарвне та бездільне життя Катерини Степанівни при старости, хто з боку міг би подумати, що з фізичними силами занепали і її воля та розум. Та це не було так. Коли в кого з її роду траплялося лихо або в якій родині незгода, усі нащадки її завжди у неї шукали і поради, і допомоги. Тоді сила мов воскресала у Катерині Степанівні, в господарських справах вона навчала, що робити, в родинних — їхала туди, де зачинався нелад, розговорювала, усовіщала, кожному твердо та рішуче казала, чим він винен, і навертала до миру та згоди. Траплялося іноді, що вона мов знову робилася господинею усього статку своїх дітей, наказувала їм, що і як робити та за їх розпоряджувала. Якось сталось, що справи одного з її синів захиталися і його загрожувало зруйнування. Катерина Степанівна скликала усіх інших синів своїх та унуків від старшого сина, розповіла їм за це і сказала: «Мусіте кожен по своїх достатках йому допомогти, а мусіте його вирятувати».
Один у неї син скупий удався, мовчить та клю іика від годинника крутить — така в його звичка була, як чогось шкода, ключика крутить. Так Катерина Степанівна розсердилася: «Чого ключиком крутиш? Якби не я, не мав би того, що маєш, то як я тобі кажу, то мусіш послухати, як вже самому брата не шкода».
—	Та я ж, мамочко, не зрікаюся.
—	Отож-то бо і воно!
Приїхала якось до неї одна з дочок у сльозах, на чоловіка обижається. Розпиталася Катерина Степанівна.
—	Добра і ти, — каже, — тим і тим ти винна, не поганий і він. — Забрала дочку з собою та й поїхала до їх, розговорила, на мир звела, а тоді ще з місяць у їх жила, щоб усе налагодилося. Як від’їздила, зять до руки припадав, а дочка притулилася, і плаче, і сміється та маму цілує.
Через те ще дужче її поважали та слухалися її нащадки та їхні жінки і чоловіки, і коли на 82 році вона успокоїлася, се було для всього роду втрата, усі відчули, що зв’язок, який в’язав рід, перервався, і рід, як не зараз, то незабаром, піде різно.
Звичка до великої поваги між своїм так численним родом, повна економічна незалежність, а може і те, що мало вона бувала серед чужих людей, витворили в Катерині Степанівні самовпевненість та якусь зверхність у поводженні до людей, і вона вважала своїм правом казати людям просто у вічі, коли їй щось у їх не подобалося. Особливо, коли, на її погляд, жінка поводилася непорядно, не так, як, на її думку, годилося. Од чоловіків вона щодо сього вимагала менше, «так вже повелося, — казала, — де вже там од їх сього вимагати».
Сусіда її стара генеральша Бойковша і на старости не покинула звички набілюватися. Мовчала-мовчала Катерина Степанівна та якось не витримала. Сидять вони з генеральшою у неї ж таки у хаті та розмовляють, а сусід полупанок Кузиб запалив цигарку. Катерина Степанівна і каже, показуючи головою на господиню: «Що се ти собі здумав, що цигару палиш? Хіба не бачиш, тож олово, воно враз почорніє».
Тільки раз у такому випадку не зважилася нічого сказати Катерина Степанівна. Недалеко од неї жила стара пані Керн, та сама, якій колись Пушкін присвятив вірш. Пані Керн видрукувала у «Русской Старині» свої спогади про молоді свої роки, коли вона при царському дворі була, і про те, як залицявся до неї цар Олександер І.
Видрукувавши, так вона тим тішилася, що все шукала, кому б ще прочитати свій твір, і, причепившись до чогось, приїхала з своєю сусідою, Мариною Іванівною, до Катерини Степанівни та сливе зразу почала читати свої спогади.
Коли оповідання дійшло до залицяння царя, губи Катерини Степанівни міцно стулилися, очі знялися обуренням, але сказати вона нічого не зважилася, та ж то цар. Вона тільки дуже непривітно почала далі поводитися з панею Керн.
 