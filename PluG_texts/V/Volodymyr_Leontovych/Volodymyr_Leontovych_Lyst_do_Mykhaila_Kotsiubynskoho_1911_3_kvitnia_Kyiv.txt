Дорогий Михайле Михайловичу!
Останній лист Ваш не застав вже мене у Петербурзі. Не скоро зібралися його звідти мені переслати, так що одержав я його аж оце — так як з тиждень. З того часу вже і сам я винен, що не зразу відповів Вам, через те, що набігло тут багато всякого клопоту.
Спасибі Вам, дорогий Михайле Михайловичу, що нарешті згоджуєтеся взяти посаду десь при консульстві. Не певен ще, чи пощастить здобути таку, але є Ваш дозвіл, то прикладу всіх заходів, коли взятись за діло з енергієй та щиро не пощастить [так в тексті]. Не можу того припустити і сподіваюся, що якось мети осягну.
В кожнім разі на сю зиму Вам не слід залишатися у Чернігові, Вже як Ви самі признаєте, що се Вам не добре, то значить про оставаниє у Чернігові не повинно бути і речі. Мені треба мати Копію Вашого формулярного списку, то, будь ласка, пришліть мені її якомога швидше. Копія може бути і неформально власноручно списана. Сим літом не-відмінно беріть отпуска і їдьте чи на Капрі, чи куди порадять, а поки звернетеся, хочу вірити, вже справа з Вашою посадою десь у теплому краї налагодиться. Гірко Ви мене засмутили, дорогий Михайле Михайловичу, звісткою, що почували себе сю зиму гірше. Як же Ви чуєте себе зараз, чи краще Вам тепер, як потепліло? Бога ради, не перетомлюйте себе. З того, що пишете, ще дужче запевнююсь, що лікарі не помилились, що Вам справді невідмінно жити у теплому краї. Вони так і казали мені, що у теплі Ви скоро видужаєте, але холодний клімат Вам дуже шкодить, розуміється, шкодить і надмірна робота, а Ви не бережете Ваших сил!
Чи не збираєтесь цією весною і до Києва? Хотілося б і мені перевідати Вас у Чернігові, та не знаю, чи матиму час, та й чи буде у Вас час уділити мені, якщо приїду, чи не зроблю Вам шкоди тим, що впісля Вам доведеться ще більше працювати, щоб нагнати той час, що заберу в Вас. Правда, я б ненадовго зміг приїхати, на 2-3 дні, але чув, що в Вас весь час занятий ущерть.
Операція у Ю[лії] В[олодимирівни] пройшла добре, тільки вона все не почуває гаразд, бо останніми часами все простуджується, може, через ослаблення організму в зв’язку з операцією. Перекажіть, будь ласка, моє найглибше поважання Вірі Устиновні.
Міцно Вас цілую.
Ваш В. Леонтович