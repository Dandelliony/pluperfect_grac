XXXVI
Гнат Хоткевич. «Гуцульські оповідання»
Року 1931 видавництвом «Рух» видано у Харкові сьомий том творів Хоткевича — його оповідання й нариси з гуцульського життя. Частина з них була вже друкована в збірці «Гірські акварелі», що вийшла ще 1914 року, та в «Червоному Шляху» за 1923 рік, частина ж друкується вперше з рукописів.
В книжці 29 оповідань і нарисів. З них три останні складають єдність, бо в них одна тема—життя та діяльність лютого австрійського поліціянта старих часів, гуцула з походження Юріштана, і це скоріше нотатки народних спогадів про того Юріштана, ніж оповідання. Усі нариси цього тому невеликі, багато є і зовсім дрібних, а значна частина з них, власно, не оповідання, бо в них зовсім не знайдемо постатів окремих людей, ані фабули. Це скорше описи природи Гуцульщини або гуцульського побуту. Так усі одинадцять перших нарисів цього тому. Та й в усіх инших постаті людські не змальовано, а лише закреслено, подано тільки ніби їхні контури. Зате усі ці більші й менші нариси перейняті ліричними настроями автора й закрашені ліричними уступами. Це і відріжняє навіть ті з них, що присвячені опису тільки природи, од географічних, а ті, що присвячені опису побуту, — од етнографічних нарисів.
«Гуцульські оповідання» користно відрізняються від більшости творів Хоткевича тим, що вони зовсім вільні від різних модерністич-них кунштуків, які так уподобав він, особливо в молодому віці, й тим, що ліричні уступи в них, хоч часто і несправедливі, в більшості природні і людські та позбавлені штучности, властивій модернізму.
Мова нарисів, хоч і не скрізь рівна, та здебільшого яскрава і гарна, і вони захоплюють читача щирістю почуття автора і красою, відчутою ним в природі та людях, ним описаних, і читач не помічає, що часом в тих описах повторюються автором ті самі фарби й риси, що і неминуче мусіло статися, бо присвятив він стільки сторінок змальованню природи того самого краю.
Сказавши, що ліричні уступи в цих оповіданнях є природні та людські та позбавлені штучности, властивій модернізмові, разом застерігаю, що настрої тих уступів не все є справедливими й вірними. Природні вони лише тому, що під впливом схвилювання од фактів, подібних описаним Хоткевичем, в багатьох людей часово прокидаються такі ж чи подібні думки та вражіння, але лише часово, і, поставившися до них критично, зваживши все за і проти, люди звичайно не залишаються при них, мусять визнати їхні помилковість чи однобічність. У письменника мається досить часу, щоб не залишатися при таких почуттях, і коли Хоткевич уперто їх обстоює, це треба визнати хибною рисою цих його творів.
Кажучи це, маю на увазі опоетизування Хоткевичем гуцульських звичаїв, вдачі, а разом цілковито негативне відношення його до культури та розуму.
В природі Гуцульщини і в екзотиці гуцульського побуту мається, певно, щось захоплюючого і чаруючого, і не сам Хоткевич з наших письменників піддався тим чарам і з замилуванням описував той край і його людність. Та ні в кого з них не знайдемо ми того обурення й нападу на культуру та розум, і того поблажливого відношення до негативних рис гуцулів, як у Хоткевича. Про ті негативні риси, може, не згадували, бо, описуючи їх, свого погляду про них не висловлювали, але й не виправдували, як бачимо в Хоткевича.
Нема що й казати, культура не все чистими способами поборює гуцульську інертність, і між «культуртрегерами» в Гуцулії багато несовісних визискувачів, а це має і лихий вплив на гуцульське життя та місцевих людей. Наведу кілька уривків на цю тему з творів Хоткевича: «Ви родилися тоді» — каже він про гуцулів, «коли можна було ще бути гордим і чесним, ваші гори були вашими, і заснули ви такими до сьогоднішнього дня, коли ваша гордість показалася неприродньою, ваша чесність шкідливою, ваш уклад життя непідхожим до атмосфери халатні й здирства, що принесли до вас культуртреґери, і, збиті ураганом підлоти, стоїте ви безрадні» (с. 136). «До якої степени цинічно підприємці обшахровують гуцула, це щось незрозуміле по своїй нахаб-ности. Чоловік стає мов дурень перед тим огромом» (с. 186). «По що ви прийшли сюди?» — звертається Хоткевич разом з гуцулами до куль-туртреґерів. — «Чи не ліпше нам було без вашої культури, без ваших суддів і судів? Ми були неграмотні і нам легше було з нашою безграмотністю, ніж з вашим фальшивим знанням» (с. 137).
Справді, на Гуцульщині, мабуть, через інертність гуцулів увійшли в звичай надзвичайно здирські, просто злодійські способи визискування, але таки не завжди можна цілком покладатися і на всі обвинувачення та скарги гуцулів, а вже цілком невірно, щоб в Гуцульщині чи й де-небудь на світі був колись золотий вік, коли б там не малося своїх, може, на інший кшталт, насильств та визискувань. Невірно також, щоб самі собою вдача та звичаї гуцулів були такі бездоганні й високі, як завіряє Хоткевич. З його ж таки нарисів, з окремих розкиданих по них спостережень можна набрати досить на те доказів. Але він чомусь не бере їх на увагу. Перевіримо ці наші твердження, наводячи уривки з нарисів нашого автора.
«Гуцул часом відчуває потребу»—читаємо в нарисі «У коршмі», — «над кимсь позбиткуватися, когось вилаяти, показати свою силу» (с. 179) — і збиткується не лише з коршмаря, який за те його обдирає, а й з нещасної старої служниці у коршмі, колишньої керманицької (з дараб) гетери, якій знівечили життя такі ж, як він, бо «вони, тяжко наробившися, чули потребу тяжко випити, тяжко вилаятися і тяжко наситити себе до кінця» — чи поясняє, чи виправдує таку поведінку гуцулів Хоткевич.
«Як підійдеш до групи легінів, запитаєш щось, то вони тоді відповідять, але гордовито, зневажливо, а як відійдеш від них — гримне тобі услід вибух реготу», але «на тлі гір, у тім гострім, як етер, повітрі не разить якось та зухвалість...». «Знаєш, що то не від дикости, не з браку добрих почувань, а от тому, що вони легіні, що вони разом, тому, що неділя, тому, що челядь близько» (с. 128). Але усі ті оправдування авжеж не доводять, щоб така зухвалість, — якої, на жаль, було в нас не в самій Гуцульщині, а й скрізь багато, — не була б наслідком та ознакою дикости. А те, що Хоткевич посилається на «гостре, як етер» повітря, виявляє, що він красу гір та місцевости несвідомо поширює й на мешканців.
«Є в слов’янській njqni якийсь наклін до безладдя. Яскраво виступає він у гуцулів чи то в симпатії, чи то в жорстокости, будь-де» (с. 249), мусить признати і Хоткевич. А на с. 167-168 знайдемо несмачні й грубі жартування молодиць і старої баби, які всім їм, видко, дуже подобаються. З тих жартувань треба зробити висновок, що, мабуть, нема рації винуватити культуртреґерів за поширення розпусти, як те робить автор.
Його вельми зворушує, що коли зайде до Гуцулії «чужинець-труже-ник, товпа скоро відчує в ньому свого брата». Хоткевич бачить в тому ознаку «почуття єдности трудящихся». Хай це й так, та це почуття однобічно, до інтелігенції гуцул того почуття не має, чомусь визнає вартість тільки своєї праці, тільки фізичної праці, і кожен інтелігент для його «лемка» — нероб, лодарь. Нема чого потішати себе тим, що таке відношення гуцулів до інтелігенції залежить від того, що інтелігенти на Гуцульщині переважно чужинці, або тим, що «культуртреґе-ри», що визискують гуцулів, в їхніх очах є теж інтелігентами. Знаємо таке відношення більшосте селян не лише на Гуцульщині, а й по всім просторі України, не лише до інтелігентів-чужинців, а й до своїх, не тільки до драпіжних визискувачів, а й до порядних людей. Є ж на Гуцульщині серед інтелігенції не лише хижаки-промисловці, а й панотці, вчителі, лікарі, а й серед суддів та промисловців, хоч подекуди, певно, маються й такі, що ставляться до селян і робітників совісно, але віра їм усім одна. Однаково гуцул підозріває їх, що вони «не дадуть селянам свого знання, не дадуть останнього ліку» і т. д. Для гуцула усі вони «лен-ва», а праця їхня нічого не варта. Нема чого доводити, що таке відношення до інтелігенції та культури є великим злом і стає на перешкоді розвитку селянства.
Зміна побуту, розвій культури є конечною необхідністю. Жити так, як жили колись гуцули, можливо було тільки тоді, а тепер, коли на тій самій площі мешкає у кільки разів більше людей, це неможливо, й упі-раючися на старому ряді життя, гуцули впали б ще в більшу біду, ніж та, що терплять вони від визискувачів-підприємців, бо з старих способів господарювання, якби не було сторонніх заробітків, збільшена людність просто вмірала б з голоду. Не можна також серед збільшеної людности, а через те вже складнішого життя, жити неграмотним, судитися і уставляти лад в старовинний спосіб, улюблений стареньким гуцулом з другого сповідання про Юріштана: «Порядок був. Не міг будь-хто пискувати, чи там що... всиплять бобу доброго та й іди... А тепер що? Суди та пересуди та доводи великі» (с. 251).
Визискування на Гуцульщині дійсно є грабіжницьке, але таки не всі обвинувачення та скарги гуцулів справедливі й вірні, і в тому, що наступ культури на Гуцульщину набірає так здирницьких форм, винна в значній мірі несосвітима інертність гуцулів. Вони і досі не вміють себе легально обороняти, бо й досі не знають тих законів, що нормують їхні відношення до инших верств, і тих способів оборони, що дають їм ті закони. Можна обвинувачувати місцеві закони та адміністрацію, що не досить обороняють людність од визиску, але, коли, дарма на все що терпить, та людність не хоче ознайомитися з законами, зрозуміти свої відповідні тим законам обов’язки й права, дізнатися і засвоїти способи, якими можна легально себе обороняти, то які б сприятливі закони такій людності не дати, вона однаково залишиться беззахистною. А гуцул, як бачимо те і з нарисів Хоткевича, не тільки не хоче завдавати собі тієї роботи, а й не хоче, й не вміє навіть порахувати (в обрахунках з підприємцем) вартість своєї праці, а то й того навіть, скільки і чого він випив та з’їв у коршмі, і тим дає себе обшахрувати. Інертність гуцулів винна й у тому, що всі підприємства у їхньому краї опинилися у чужих руках, що ані спілкою, ані жаден гуцул зокрема не утворили своїх, і всі гуцули тільки робітники. Навіть у своєму хліборобському господарстві хазяйнують вони і досі так, як перед віками хазяйнували прадіди.
Ця інертність та знеохота до думання гуцульські просто подиву годні, і не раз знаходимо її вияви і в нарисах Хоткевича. Один з його героїв Тимофій носить дзигар, «але попросту не орієнтується в годинах. Умів лаятися по-волошськи, умів хапати дівок, щоб пищали, умів взагалі багато річей, але дзигареве лице було для його темне й загадкове» (с. 146). Не така це вже тяжка мудрість і треба, дійсно, величезної інертносте натури, щоб її не засвоїти. А про всіх гуцулів взагалі сам Хотке-вич пише: «Триста літ, може, гуцулів названо уніятами, а й досі вони не знають, чи є яка різниця» (від православія). «Так само не знали і в ту хвилю, коли нараз з учорашніх православних стали сьогодняшніми католиками. Як з-під руського князя переходили під угорське опікунство,як ставали під польського короля, як, нарешті, опинилися під австрійським цісарем — чи знали, що з ними робиться?» (с. 258).
Інертність та знеохота до думання є причиною й тому, що гуцул, як, наприклад, старий дідок у другому нарисі про Юріштана, вподобає більше варварський суд та урядування Гердлички й Юріштана, ніж новіші, може, теж ще не так добрі, але в кожному разі кращі, вподобає більше од нових і деякі старовинні варварські звичаї: «Ає, ає. Поки був Гердличка, поти і гаразд був. Бо тогди не треба було ні адукати тих, ні стампелів, а як шос собі зайшов газда з газдов, то йдуть до мандатора, а він зараз на столец та й тому десять буків і тому десять буків. Та вже й помирив... А тепер що? Єк жинка тежка, то не маєш права свої жинки ударити. Так рахуйте — свої» (с. 251).
Такі надзвичайні інертність натури і думки є чисте лихо. Нарід, що не вміє пристосуватися та пристосувати до своїх потреб ті зміни, що викликаються історичною необхідністю, або й ті зміни, що сталися наслідком нещасливих для його обставин, не вміє перемогти те несприятливе, що ті зміни чинять, не вдатний до життя і ніколи нічого не досягне. Таку інертність нарід мусить, щоб там не було, в собі перебороти і не лише в справах громадських та політичних, а і в своїм приватнім господарстві та житті.
Але Хоткевича захоплюють деякі екзотичні риси старовинного побуту гуцулів, не подобаються йому самому деякі риси культури наших часів: «У дороблюванню, в накопичуванню дрібних фактів, у досягненню за поміччю мурашиної праці є щось з сучасного віку безіндивідуаль-ного, загального» — пише він на цю тему. «А гуцул дикий індивідуаліст і волить напружитися, з’їсти відразу всю свою силу, аби потім, вивернувши черево, здобувати утрачене» (с. 142).
І вигадує Хоткевич цілу, не дуже уґрунтовану, теорію в оборону гуцульської інертности та лінощів і на осуд культурі і розуму: «Доки людність живе разом з природою, все йде от ніби гармонійно. Але ж бо в людині сидить демон, що називається розум. Хоче бути Богом, хоче творити і утворює культуру. Починається дисонанс між природнім і людським творінням, болюче переходить процес вигноєння старих елементів і наростання нових» (с. 285). І далі: «Стара мораль говорить о любові, яко підвалині відносин, а новий чинник каже замінити любов розрахунком... Назовіть його відтак як хочете: моральним обов’язком, законом, правом, але всередині все нехай буде цифра» (с. 285).
Чому цифра? Все це і не ясне, і не переконуюче.
Хоткевич є бузувірсько-фанатичним приклонником краси. Читаємо в його: «Красо, Ти вічна, всемогутня... Да приїдет царствіє Твоє і да буде воля Твоя» (с. 143). І тому йому легко «впасти в блуд» цієї теорії. Для нього поза красою все інше варте мало: «Велика Ріка Життя реве й гуде, і все в ній тоне. Атом чистоти разом із бруду атомом і, здається, ніщо не потрібне — ні чистота, ні бруд...». «І благо стане злом і зло благом, і тому й тому осьміхається рівнодушно сонце» (с. 82 і 83).
1933, ч. 39