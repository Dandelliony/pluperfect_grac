ТРОХИ СОЦІЯЛІСТ
Юхим Палієнко був високий, худорлявий чоловік з непривітними та упертими очима, років 35. Велика ґуля вигналася йому на лівій щоці, а жовтаве, шорстке волосся стирчало угору та збилося на правому боці голови гострим гребенем. Юхим був столяр, і неабиякий, та чомусь бідкався він: усе не ведеться.
— Не на багато я і зазіхаю, але ж працюю з малих хлопців та досі, щоб і стільки не заробити, щоб на свою, хоч погану, майстерню стягтися, а не по наймах поневірятися, бо вже терпцю не стає!
І казав він се часто, а думав то раз у раз, власне, за се найбільше і думав... Хотіла часом його жінка заспокоїти. Хоч і саму її досада бере, та вдача в неї сумирніша і веселіша. Каже було:
—	Не усі ж багатіють, подивись на людей, і то вже Богові дяка, що стільки заробляєш, що лиха не знаємо.
—	А що мені до людей? — аж скипить Юхим. — Яке моє діло? Мені за себе досада, що робити роблю, а зробиш — з’їси, та й нічого не залишається. А є ж і такі, що вони багатіють. Чом же не я? От хоч би наш пан. Які горниці тут має, а ще йому мало, збирається, переказують, у Києві дім поставити...
—	Та скільки ж таких? — зітхає Настя. — Хоч і з панів, більше на тонку прядуть.
—	А мені що? Мені те, чому я не такий?..
Служив тим разом Юхим в економії. Власне в економію наймався, та пані побачила, що добрий майстер, забрала його з економічеської роботи на свою, так усячину до горниць робити. А пані, їй аби добре зроблене, а за який час, те їй байдуже, ну і полегшало Юхимові.
Запитувався було пан вивіряти роботу Юхимові, що в його робота непоступна, так Юхим усе на паню звертає, мовляв, особливої роботи вимагають, а пані і собі за його вступається. З тим вже Юхимові безпечно, бо що пан проти пані зробить? Якби так його Настя, він би побив її, а у панів того не ведеться.
Згодом краще придивився, більше принатурився, почав ще, як коли трапиться, з села роботу брати, поміж панською і зробить, а пані зроду не додивиться, хіба мало у столярні усяких порізаних дощечок? Так між купою не кожен пізнає, що воно та до якого. Ну воно хоч і зрідка, а таки додатковий заробіток.
Пан вже до його у столярню і не заглядає, а то якось таки не стерпів.
—	Що се ви, каже, Юхиме, час переводите, аби день до вечора, з одного краю верстата до другого дощечки перекладаєте? Полічить, чого ваша робота варта, ви так і за свою платню не зробите!
Так Юхим знає, що можна, бо він не од пана, а од пані залежить, і огризнувся:
—	І так же, пане, не можна — людей визискувати, щоб з їх останні сили витягувати, та усе на свій пожиток. Треба і на людей уважати, щоб їм останнього здоровля не збавити. А хіба багато зробиш з таким життям, як наше? Яке життя, таке і здоровля, така і робота...
Глянув на його пан пильно, питається.
—	А ви часом не з соціялістів?
—	Та соціяліст же трохи... Без сього робочому чоловікові не можна.
—	А що ви такого читали?
—	Та дядька Дмитра.
—	А ще що?
—	Та ще одну книжечку, забувсь як прозивається...
—	І вже переконалися?
—	І як же ж...
—	Ну-ну, — осміхнувсь пан, та більше нічого і не сказав. Плохий він був. «Хто його і знає, як він з своєю вдачею багатіє? — думав Юхим. — То з капіталу, не з розуму... Капітал сам набирається, так легко. От такому злидареві, як я, забагатіти, то дійсно розуму треба...»
На осінь переїхали пани до Києва, наняли помешкання, пані і Юхима до Києва забрала, те-се у помешканні приладнати, таке-сяке поробити. Майстерню для його у підвалі у тому ж домі наняли. Тут заробітки кращі, частіше чужа робота трапляється... Пан усе шукає купити дворище, щоб дім будувати, одно в його жидки товчуться, цілісіньку зиму так перевів, аж над весну сторгував. Тепер усе по плянах роздивляється, з архітекторами балака, з майстрами — та усе з підрядчиками.
Почав тепер Юхим за паном упадати: робота в його аж горить, що зробить, зараз до пана несе показати.
—	Вам все здається, що я лінуюся та дурно гроші беру, так краще я що зроблю, вам показуватиму, щоб ви не сумнівалися, — каже.
Пильно стежив Юхим, коли вже пан пляна вибере, видко буде, які вікна та двері потрібні, та почне за майстрів думати. Щодня через усіх, хто до панів ближчий, розпитував, а як почув звечора, що вже за те мова йдеться, з ранку під ворітьми чатував, поки пан з дому вийде.
Як вийшов, Юхим як тут уродився, шапку у руках мне та наче аж нижчий на зріст зробився, кланяється.
—	Ви б мені, якщо милость ваша, вікна та двері доручили.
—	У вас же грошей на те немає, треба і дошки покупити, і майстрам платити.
—	Та хіба ж не однаково? — підсипається Юхим ласкавим голосом. — Я ж ніде, у вас у дворі робитиму. Дошки, як ваша милость, ви купуватимете, а на майстрів по суботах гроші даватимете, а що зостанеться, це тільки моє і буде... Аби ваша ласка була схотіти, а урону вам не буде, двері та вікна ніде не дінуться, вони ж тут і будуть.
—	Підрядчик, коли погано зробить, я забракую, а вам гроші вперед віддам, яке б не було, брати мушу.
—	Та я ж майстер. Ви мене знаєте, а я вам на віки вдячний буду і для вас і краще, і дешевше од кожного зроблю. Мені аби зачепиться.
—	Ну, подумаю... ніколи зараз.
Кинувся тут Юхим з поклоном і до архітектора, і до управителя. Настю до пані послав прохати... Мало тієї ночі і спав. На ранок кличе його пан, зробився Юхим підрядчиком.
Переїхав він на те дворище, що пан купив, у дворі стара халупа та комора стояли. У халупі сам оселився, у коморі робітники і робили, і спали. Настя усім їсти варила.
Найняв він майстрів чоловіка з п’ятнадцять. Сам усе розміряв, за усім наглядав, тільки хвилина вільна випаде, хапає і сам рубанка, пилу... Усе йому здається, що і сам мало зробив, а вже робітники прямо з його кров п’ють. Що тут зробиш. Так хвилювався, і сон не бере.
Угрущав він їх попереду добрим словом, та швидко терпець урвався, з третього дня кричати почав, а за тиждень з комори лайку на ввесь двір чути стало.
—	Такі і сякі! Матері вашій сто чортів! Вам аби гроші брати, аби сюди та туди никати, щоб нічого не робити. На вас: хай хазяїна і чорти візьмуть. Нема ні сорому, ні совісти... Що ти, такий-сякий, робиш? Дурна твоя голова! А ти куди йдеш? — гукав, дратувався Юхим.
Клопіт ще з тими харчами для їх. Не тямить Настя хазяїнувати ніяк. Дуже сито їм варить, і м’ясо, і сало переводить, аж чуб тріщить. Казав вже їй Юхим:
—	Що ти собі думаєш? Чи вони подякують? Як не годуй, вередуватимуть прокляті.
А вона одмагається:
—	Так, як по-твойому, то і ти голодний будеш.
—	Таке. Твоя ж рука насипа, твоя і розподілює. Можна ж з гурту для мене і для себе і кращі шматки витягти.
Проходячи двором, не раз чув пан Юхимову лайку. Коли зморщиться, коли осміхнеться, та й нічого, а то раз заглянув у комору та й кличе Юхима. Одійшов з їм кінець двору набік, очі сміються, і питає:
—	Що се ви, Юхиме, так розриваєтесь?
—	Та як же тих бузувірів не лаяти? Ви б з їми хоч день пробули, побачили б, як вони роблять. Душа з їми болить. їх, як не лаяти, не оглянешся, до збитків приведуть.
—	Так-так, — каже пан, а очі сміються. — А що ж ви мені, Юхиме, давніше інакше казали?
—	Так же не можна з їми. їм потурай, вони хазяїнові голову обгризуть.
—	Ну спасибі, — каже пан, — за науку. Се вам за неї на могорич, — і дає карбованця. — Знатиму тепер, що то за соціялізм, що без його робочому чоловікові не можна.
Якби на людях він таке сказав, Юхим би розсердився, а так, то байдуже. «Чи жартує, хай жартує, а карбованець — він здасться, — осміх
нувся Юхим. — Чи наука, то й наука». Та навряд, щоб пан її вивчився, а і навчився б, Юхимові байдуже, він вже на інший шлях вибивається та більше у найми не піде.
Поки йшла робота, перебрав Юхим в пана проти того, щоб йому упадалося, карбованців з 500, тобто для розчоту майстрів не вистачало. Воно і набралося в Юхима на книжочці в ощадній дещиця, так він за ті не хвалився, то вже як зароблені. А прийшлося до розчоту, проситься ті 500 подарувати.
— Я ж добре зробив, старався.
Добре, не добре, а з Юхима не витягнеш, махнув пан рукою, а Юхим в кінці Києва одчинив невелику майстерню. Він тепер усі стежки у Києві знає...
