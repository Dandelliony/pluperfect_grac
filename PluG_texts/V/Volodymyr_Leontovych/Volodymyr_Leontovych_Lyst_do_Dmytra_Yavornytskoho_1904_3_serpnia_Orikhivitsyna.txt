[3.08.1904, Оріхівщина]
Любий Дмитре Івановиче!
Вибачай, будь ласка, що так довго не міг відповісти тобі. Клопоту в мене, того клопоту! Насамперед родину одвіз на Южный берег, де вони і зараз усі пробувають, друге — господарські справи, трете — земські, а там [...] багацько і інчих, усіх не перекажеш.
Спасибі тобі, що дав змогу познайомитися з д. Шевченком та почути його пісень. Голос в його справді надзвичайний, спосіб співати чудовий. Боюся тільки, щоб він не попсував собі голосу, бо страшенно смокче тютюн, а це ж співакам шкодить. Накинув йому, як ти писав, десять карбованців, і подавсь він до Сластіона.
Щодо твоєї справи з редакцією «Кієвської Старини», то і справді воно якось не до діла, але я вже більше року не живу у Києві, не маю з редакцією жодних зносин, та й не знаю, що там робиться. Через те зараз не можу тобі написати нічогісінько путнього. Але, може, у цьому чи у тому місяці учкурну до Києва, то з твого наказу подамсь до редакції, та й розпитаюся, що там за непорядок вийшов. Але ж і від тебе забажав я хабаря. Будь ласка, і ти напиши мені, що сталося з тим оповіданнячком д-ки Смо-ної, яке я тобі віддав у Полтаві, щоб ти його десь у якийсь збірник примостив. Чи будуть його друкувати, чи ні? А якщо ні, то, будь ласка, надішли його мені.
Як живеш, що поробляєш? Бувай здоров. Бажаю тобі усього найкращого.
Твій В. Леонтович
1904	р. Августа 3.
ДІМ, КП-75804/Арх-15273.
Адреса: «Екатеринослав. Музей. Его Вьісокоблагородію Дмитрию Ивановичу Эварницкому».