Дорогий Михайле Михайловичу!
Простіть мені, дорогий Михайле Михайловичу, що не відписав Вам у Криворівню на Вашого листа з Криму. Лист Ваш був мені дуже потрібний і зробив мені велику радість, бо дізнався з його, що почуваєте себе краще, і се мені було правдивою утіхою, але не відписав, і сам не знаю як — мабуть, через нейростенію, бо се ж одна з прикмет сієї хвороби, що без погонки важко взятися за перо, і все плине час, і все людина збирається писати, поки як оглянеться, то вже писати пізно, а може, не написав через те, що ввесь час був між людьми, а се також іншим разом запаморочує нейростеників. Отже, простіть мені се, мій дорогий. За справу Вашу з заставою дому не турбуйтесь. Розуміється, я мушу і охоче зроблю се, перебалакати з дядьком, але я і зараз майже певен, що в сій справі не може бути ніякого сумніву, і через те завіряю Вас і заспокоюю досить сміливо. В кожнім разі, не турбуйтесь зараз, що минає термін, ніхто Вас не буде тримати з тим, поки я не перебалакаю з дядьком, а перебалакаю, то знов, певен, все піде на добре і чи так, чи інакше се ми владнаємо.
Якщо схочете написати щось з цього приводу В[асиле]ві Х[ведоро-ви]чові, то пришліть, будь ласка, листа на мою адресу для передачі йому, щоб моя розмова з їм і Ваш лист сталися одночасно.
Першим разом як я буду у Києві, зараз вишлю Вам переводом гроші за перше півріччя. Вибачте, будь ласка, якщо трапиться се, може, кількома днями пізніше від шостого, якщо б до того числа не впалося мені бути у Києві. Напишіть мені, будь ласка, чи довгий час пробуватимете сим разом у Чернігові, чи не будете, і коли саме, у Києві — може б, я таки спромігся хоч до Вас, хоч до Києва під той час, як Ви там будете, прибігти, щоб побачитися з Вами, бо дуже скучив за Вами.
Напишіть, будь ласка, як вплинуло на Вас пробування у Галичині і чи добре себе після того і після подорожі додому почуваєте.
Міцно Вас цілую і низенько кланяюся Вірі Устиновні.
Ваш В. Леонтович