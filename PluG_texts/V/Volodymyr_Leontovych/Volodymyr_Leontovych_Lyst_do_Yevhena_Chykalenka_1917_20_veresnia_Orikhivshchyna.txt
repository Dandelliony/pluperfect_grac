Дорогий Євгене Харламповичу!
Велике спасибі Вам за пам’ять і за Вашого листа. Мені його переслано з Києва в Оріхівщину, де мені в сьому році доводиться довше пробувати, ніж щороку, хоч хотілося б виїхати звідси якнайшвидче. Даруйте мені, дорогий друже, що не писав Вам, річ не в тім, що я був заклопотаний та не мав часу, а в тім, що настрій такий поганий, що ні писати, ні думати не хочеться, та навіть і тями нема, ходиш, як здурілий, без думок, без бажань, без віри, невдалий ні до якої роботи. І коли Ви читали мою статтю, то тільки через те, що вона написана вже місяця з три назад, а все вилежувалася у редакції, а ще й тоді, як її писав, я її писав силоміць, бо вже й тоді в мене не було віри не тільки в те, що в нас зміцниться автономія, а навіть в те, що в нас буде щось путнє, що в нас не зруйнується останній добробут і не витруяться останні зародки совісти, бо (і се найгірше) в мене витруїно віру в наш народ, в його розум і совість, і в нашу інтелігенцію, за винятком невеликої купки, — бо ж як сказав один промовець на кооперативніх зібраннях, всі великі слова перевелися на загальне бажання справляти собі кожуха з своєї революції. Чи може ж такий нарід, що розуміє свободу, як право насильства над ближнім, жити не під чужою кормигою, і звідки взяти охоти працю
вати серед його. Я справді часто думаю про те, щоб з’їхати кудись на тихоокеанські острови, в Аргентінську республіку, кудись світ за очи.
Ну,., але милого в цьому для мене, розуміється, нічого нема.
Мої всі Вам дуже вклоняються, вітають Вас і бажають Вам бути здоровим. Вітя вже в Києві, Оля їде в Київ 25, а ми з Юлієй Володимиров-ною теж скоро подамося в Київ, так що в октябрі будемо там і сподіваюся з Вами там бачитися. Ми з Вами там, розуміється, будемо на боці од громадських справ, бо яко буржуїв нас до їх і близько не припустять, то, може, Ви не будете дуже хвилюватися, як і в Перешорах, то й не болітимете.
Бувайте здорові, дорогий друже. Міцно цілую і обнімаю Вас і бажаю всього-всього кращого, здоровля насамперед. Спасибі ще раз за те, що одізвалися.
Ваш В. Леонтович
