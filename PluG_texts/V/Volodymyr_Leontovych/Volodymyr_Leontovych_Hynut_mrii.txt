ГИНУТЬ МРІЇ
Я мусів покинути предківську оселю, господарство, на яке поклав стільки праці, село, де працював не тільки на користь собі, де, здавалося, мав право на добрі відносини й думав, що вони склалися... Я уперто залишавсь там і тоді, коли вже було не можна, довкола йшли погроми, горіли економії, були й убиті...
Але коли в сусідньому селі вбито мого приятеля — лікаря, що віддав усе життя своє на роботу в селі, я таки мусів тікати.
Дорога, грузька, зрита вибоями, вкрита калюжами, простяглася долиною довгою, вузькою смужкою; оддалік по обидва боки здіймалися невисокі узгір’я, степ скрізь поораний і земля чорніє, аж вилискується, мокра і холодна...
Четверик добрих коней упростяж з силою видира фаетона з болота та вибоїв і, дарма на важку дорогу, ми біжимо.
Кучер мовчить і дума якісь свої думи... Мені видко тільки його спину, армяк мокрий, як хлощ, шапка і волосся вкриті росою, сам він зігнувся, як намоклий крюк у окидь... Мовчу і я, забившись у куток халабуди. Прибитий враженнями мозок опирається — не пускає важких думок, що тиснуться силоміць: «Куди я їду? На який кінець? Що робитиму? Що буде там, ззаду?.. І невже все, що діється, єдиний наслідок усього життя, і невже це людське — те, що робиться?.. І що може утворитися доброго серед цих людей?..» Мозок не пускає думок, і вони сунуть силоміць, помалу, часом гаснуть... Вітер шарпа і рве, торохтить у будку фаетона, гне і торса дерева над дорогою... Тополі гнуться і хвиськають у повітрі своїми довгими пагонками, довге пруття жалібних верб має в повітрі, як по-кошкане волосся якоїсь відьми... листя зривається з дерева і, крутячись, женеться за нами, мов сама природа свариться, жене мене та велить тікати звідси... Низько над нами кубляться й летять, обганяючи нас, сиві, як дим, пошарпані, рідкі, як павутиння, хмари; низом стелиться туман, мов дим встає од землі; на обрії збилися густо важкі, темні хмари. Коли-не-коли стрінеться віз, на йому чоловік, нап’ятий кобеняком, дивиться з-під його на мене пильно гострим та ворожим поглядом... За віщо?..
Темніє, насовує осіння ніч, вітер скаженіє, морок застила землю... З-за гори встає червоне сяйво і грає одблисками по хмарах, у тім боці небо червоніє і наче ворушиться... Знов горить!.. Чомусь пригадується ворожий погляд селянина, що дививсь на мене з-під кобеняка... Треба тікати... куди? У город, де панують большевики — од своїх сусід, од своїх земляків до большевиків? Розум не годен зрозуміти такої нісенітниці, думки крають серце...
У город ми над’їхали, вже стемніло. Незвикла і чогось страшна темрява оповила його, ліхтарі не світяться, вікна з усіх поверхів дивляться на вулицю темними баньками, хіба вряди-годи мигне в якому світло й сховається, як злякана мишка... На вулицях пустка, городяни потаїлися по хатах, лише подекуди тиняються купки людей у солдатському вбранні, п’яні, неохайно вдягнені, зухвалі й нахабні, з виразом нестямної і їм самим незрозумілої лютости, що позначається в кожному руху, в кожному слові...
Знов нікого на вулиці, темрява і тиша сторожка, нашорошена, і раптом серед неї розітнувсь постріл, ще і ще. Десь далеко чути нелюдський
скрик, наче рев хижого звіра, і разом чийсь довгий повний одчаю зойк... Ось з темряви виступає руїна великого будинку; вищерблені стіни без даху малюються химерними, серединою мигтить тонкий рожевий димок, поблискуючи непевним сяйвом у дірках вікон... Моторошно і лячно. Дякувати Богові, близько вже хата приятеля, в якого сподіваюсь знайти притулок.
Мій давній приятель, Кость, професор 65 років, народовець старої генерації, був сином дідича середньої заможности, та давно вже спродав свій маєток і живе в городі у власному будинку.
Нерадісна була наша зустріч, не було ні веселих привітань, не хотілося розмовляти. «Слава Богу, що бачу тебе живим», — сказав, обнімаючи мене, Кость і не питав далі нічого, наче він і сам уявляв, що довелося мені перебути, і не хотів роз’ятрювати ні мого, ні свого жалю.
Та обминати те, що єдине посіло нас, поняло жалем і смутком та гасло так, що хотілося б кричати, було неможливо... Розмова здіймалася і пригасала, знов зривалася і завмирала...
—	Чого сподіватися?.. Пішли марно усі мрії й сподіванки здобути волю, врятувати свій край, впорядити у йому кращий лад... Сам народ, на кого покладали надії, ламає їх, руйнує всі заходи. Народ дикий, заздрісний, без розуміння права і правди, не визнає він чужого права, не визнає своїх обов’язків і не любить нікого й нічого, тільки кожен себе... Інтелігенція неосвічена, кожен по-своєму, запаморочена нездійснимими химерами, затуманена зненавистю, боязка, зрадницька і несовісна і сама не розуміє ні права, ні справедливости, не вдатна на саможертву. Яка будуччина такого народу? Як можна жити далі з порожнім серцем, без любови, бо любити нікого, без віри й без надії!..
Скарги зривалися і замовкали, знов сиділи ми мовчки, заглиблені у смутні думи, і згодом знов починали розмову. Нарешті втома затишила почуття, і менше шарпали мозок думки...
—	Любий друже! — обізвавсь Кость після довгого мовчазного задуму. — Це гине ще одна, і мабуть остання й найкраща, з людських мрій... та, що найдовше рятує людей од зневір’я, остання фортеця віри у розум життя. Та скільки вже згинуло їх раніше! Все життя одна по одній розбиваються й гаснуть людські мрії і на старість кидають нас без віри, без надії, без краси життя, без розуміння, навіщо воно...
—	І це починається рано, дуже рано.
Було вже пізно. Глупа ніч заглядала у вікна темними очима. Ми сиділи у великій неосвітленій хаті біля каміна. У каміні жевріло вугілля, і по йому від часу до часу бігали сполихаючи голубі, блискучі гадючки, мигтячи непевними одблисками по наших лицях, по старих меблях, по стелі...
—	Ось пригадую я, — казав далі Кость, — один випадок з моїх дитячих літ, коли було мені може шість, може сім год. Він незначний, непомітний,
 з тих, що переходять повз чужі очі, не звертаючи уваги, але в мені здіймав він у свій час багато прикрих та сумних почувань і, певно, поклав якийсь карб на мою душу...
Родина наша була велика, нас, дітей, було шестеро, всі, пріч однієї маленької Галі, старші за мене. Під той час, за який згадую, у нас гостювали дві вже дорослих кузини.
Треба сказати, що родичі й слуги, яких було чимало в батьковій господі, вважали мене трохи чудним та невдалим хлопцем. «Якийсь млявий», — казали вони про мене. Справді, я здебільшого ухилявся дитячого товариства, не гуляв з дітьми, не пустував і не тішив старих дитячими веселощами. Часто, було, заб’юся десь у куточок з книжкою, або примощусь зігнувшись на кріслі, й пильно дивлюся, задуманий, уставивши очі кудись у далечінь.
Трохи краще розуміли мій настрій кузини й називали мене «задуманим, мрійним». Тільки в родині нашій, цілком відданій господарським клопотам, не було ні нахилу, ні вподобання до мрійности, і така моя вдача не тішила кузин, і вони поклали ужити педагогічних впливів, щоб трохи збавити у мені мрійности.
Спогади з дитячих літ — це наче давній, великий, гарний та облуплений і стемнілий малюнок. Одні частини його встають яскраві, наче живі, інші поруч злиняли чи виглядають темними плямами. По тих яскравих уривках достається відбудовувати минуле... В ті часи на Полтавщині розлягалися ще неорані степи, по степах ходили отари шпанки. Був майовий, теплий, гарний день; у нас на дворі люди в білих сорочках стригли вівці, поважно розмовляючи, часом закидаючи дотепами, трохи далі, у великій загороді, стовпилася отара овець, стиха, але неспокійно мекаючи; батько сиділи на рундуці, переписуючи руна, що надносили люди, а два чоловіка біля рундука втоптували ті руна у великі лантухи та зашивали їх швайкою. Кілька готових вже лантухів лежало осторонь. Я давно вже лежав на одному з їх горілиць і пильно дивився на небо. Воно — синє, аж темне — сяло й блищало від сонячних променів, що, здавалося, проткали його наскрізь блискучим павутинням... несподівано десь-не-десь по небу з ясної блакиті зринали білі молоді хмаринки. Ось на чистому синьому тлі мов замружиться, почне кублитися ледве помітний сивий димок і, око не поміча як, обертається в білу та ясну хмарку... Такі хмарки зринають відразу і там, і там, обганяють одна одну, товпляться, одні розтають, другі зливаються докупи, деякі непомітно зростають, темніють, набирають чарівного вигляду, мов якісь дивні видовища...
Я задивлявся на їх, і мені вже здавалося, що то якісь чудові краї, чарівні острови, врослі тропічними садами; між садами здіймаються розкішні замки, миють мармурові сходи в тих озерах... І щасливе життя цих
островів відбувалося в моїй уяві, неначе перед моїми очима, неначе й сам я був там...
Я і не помітив, що одна з кузин вже давно наглядає за мною. Несподь вано вона надійшла до мене і, ніжно обнявши, почала допитуватися, чого я так задивився на небо. Я не міг підзорити підступу, ввесь захоплений своєю уявою, я не міг одразу одірватися од витвореної нею чарівної мрії, од того чарівного краю, що вона показала мені... Із захопленням почав я оповідати кузині свою мрію, я був певний, що вона — дійсність, я казав про те, що я бачив, про те, що я почував...
— Але як же ти знаєш, що там є? Ти ж не був там...
Не був?.. Як не був? Я був певний, що знаю, як там, мені здавалося, що я таки бачив...
— Ні, був! — одказав я, несвідомий в ту хвилю того, що кажу неправду.
— Подумай, як би ти був? Як же б ти діставсь туди?..
— Є такі коні, вони прилітають по мене, — провадив ще далі я свою мрію, та вже з меншою впевненістю. Але мені б тяжко було зректися її, я хотів боронити її до останнього вже не перед кузиною — перед собою...
— А коли ж вони прилітають? — лукаво спитала кузина.
Я подумав з хвилину...
— Як свисну.
— А свисни.
Я мусів свиснути... Авжеж, коні не прилетіли. Я мов упав з неба на землю.
Кузина почала мені докоряти, вона ще й розказала усім про мої вигадки... Старші діти зняли мене на глум... Мені було прикро і тяжко — прикро, бо з мене сміялися, тяжко, бо жаль за чарівною країною: вона зблідла і завалилася...
Так розвіялася моя дитяча мрія! А скільки розвіялося їх за життя згодом?., мрії про щастя, про красу, про громадський поступ, про саму можливість правди між людьми!.. Я знаю, мрії не суть добрими порадницями, бо життя — це боротьба, а для перемоги треба вміти передбачати, треба знання правдивого, досконалого, а воно і мрії — вороги між собою... Я сам у своєму житті не любив заколисувати себе мріями. Та для перемоги не досить передбачати і знати, треба ще вміти хотіти, хотіти дуже, палко, а вдатність передбачати чи ж не збавля вона запал і волю хотіння? Тільки віра, що зростає з омріяного знаття, робить його живим і надає людям сили. Та людськість ціла ніколи не позбавиться мрій, бо на те, щоб плекати знаття, людям потрібна уява, а уява родить не саме знаття, а разом і мрії.
В цьому подвійність людської вдачі. Люди мусять нести вогонь свого життя, неначе по двох перекинутих через прірву деревинах, і мусять ступати на обидві й ні на одну дужче, ніж на другу, бо і та й та вгинаються
під людиною і жадна не втрима її сама... А в житті окремої людини дедалі розум усе посідає мрії, а мені таки жаль за красою мрій, жаль, що вона опадає з нашої душі, як восени пожовкле листя з дерева!..
Кость замовк. Жар у каміні догоряв і сливе пригас, тільки скількось розкиданих дрібних углинок жевріли вже пригаслим світом. Перегодом Кость почав знов і, знати було, думка його снувала ввесь час ту саму нитку.
— Уявляється мені часом, наче вдосвіта виходить з темного обрію молода людина в життя. Йде назустріч сонцю, дуже смілива і радісна. Лагідний вітрець ворушить їй кучері, пестить чоло, обличчя її світиться радощами, в руках у неї букет — пишний, запашний і ясний. Ранішня зоря становить напереді людини, мов тріумфальну браму, блискучі стовпи проміннів зі склепінням з рожевих хмарок, квітки і трава стелються людині під ноги, а хор жайворонків співає гімн. Довго не помічає людина, що трава посихає, курява вкриває дорогу, сонце знялося й пече та в’ялить її букета, втома прокрадається в тіло, ноги розбиті й поранені, а зморшки почеркали чоло; довго не помічає, що тріумфальна брама на сході завалилася, і там, де була вона, встають тумани та помалу слабне світ. А коли нарешті людина почує знеохоту і втому, стане й оглянеться довкола, вона побачить: напереді кублиться тьмяний морок, позаду згасає кривава смуга, а в руках у себе замість запашного букета — посохлий та обтріпаний деркач... Ну, а там, — скінчив несподівано Кость, і в голосі у його почувся тяжкий біль, — людина... засне, тільки багато міцнішим сном, ніж той, яким вже час нам сьогодні йти спати, і перед цією свідомістю людину посіда гидкий, непереможний острах, никнуть останні мрії, й падає в знесиллі розум...
