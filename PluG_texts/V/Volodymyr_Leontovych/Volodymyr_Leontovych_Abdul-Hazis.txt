I
Магомет Оглі був останнім ханом у Дейламі. Російське царство, колись мале і далеке, так що за його мало чули у Дейламі, ширшало-більша-ло, повойовуючи сусідів, розрісшись аж до межі Дейламу, посіло і його. Сталося те за хана Магомета Оглі. Невдатний був хан з Магомета Оглі. Ще не старий, та розпещений, змарнілий, мав він скажену, а разом ледачу і боязку, наче в зайця, душу. Ласий до доброї страви та гарних жінок, бенкетував він день у день у гаремі. Заважали йому державні справи і, коли доводилось братися до їх, він лютився і чинив грізні без розуму накази. Не любив рідного краю Магомет Оглі, не журився його долею, тільки за себе трусився, за свою силу й розкоші та, боячись російського царя, все поступався йому і сам попустив свій край на поталу.
Йшов поголос між народом, що милованець ханський, Абдул-Газіс, призводить хана до цього, і народ ремствував потай на хана, а дужче ще на Газіса.
Абдул-Газіс був наймолодший та найближчий до хана з-між радників; йому тільки що перейшло 35 літ. Був це ставний красунь, чорнявий та кучерявий, з рисами, мов з мармуру вирізаними, з очима темними, наче ніч, та палкими, мов десь у їх глибині все жеврів таємний вогонь. А глибока зморшка, що з високого, ясного чола круто спускалася йому між рясні брови, виявляла тверду вдачу і рішучість.
Від 15-ти літ зростав Газіс на чужині у Росії і, йшов поговір, вивчився там проклятої науки гаспидських чортів. Вже й тоді, хотіли чи не хотіли, мусіли хани приймати в себе царських посланців, а своїх до царя засилати, і Магометів батько вирядив до російського двору разом із старими посланцями і Абдул-Газіса, сироту значного роду, щоб змалку придивився до ворожих звичаїв і хитрощів та вивчився відмагатися від їх.
Вчився Газіс у чужій школі, читав російські книжки, придивлявся до російського життя, і почало йому здаватися, ніби те чужоземне життя краще, ніж життя в рідному краю. Спокушало спокусою хлопця, та чи диво, що й спокушало, коли і сталі вже люди, старі посланці ханські, згадуючи рідний Дейлам, важко замислювалися, а шайтан натуркував їм тоді у вуха облудні думки, нагадуючи про кривди, зчинені ханом чи їм, чи їхнім знайомим та кревним.
Тоді, мов зловивши себе на лихому, схаменеться дейламець, дужче засмокче з цибуха, стурбовано змагаючи недобрі думки.
— На те була воля його милости хана і воля Аллаха!
Газіс, як молодший, не забирав голосу в розмовах, та бачив і чув, що не було в цих пригнічених людях покори та задоволення, до яких вони силували себе. Дивиться було він розпаленими очима кудись понад голови присутнім, і згадуються йому світлі круговиди рідного краю: сади,
ЗОЇ
арики, степи, міста, закрашені стрункими мечетями і баштами... рідний люд, що відбува злиденне і пригнічене життя серед тієї, обдарованої Богом країни, а понад усім тим, мов якась гидка пляма, якась страшна поява, його мосць, син місяця, заступник пророків та зверхник цілого світу... вельможний хан...
А чужинці поводилися з Газісом на диво добре. Вельможне панство привітно вітало, вчителі шкіл, де вчився — так було їм наказано — надзвичайно його жалували, сам цар часто згадував за Газіса і велів закликати його на розкішні вечірки до свого палацу... Все те робилося з думкою прихилити до себе значного дейламця, щоб колись повернути його на користь своїм заходам у Дейламі; та не вгадував Газіс тієї хитрої думки, подобались йому привітні та ґречні чужинці, і все здавалося в їх добре, краще багато, ніж, справді, було... Дедалі жаль на бездолля рідного краю дужче й частіше турбував Газіса, і не було з ким розгадати того смутку, бо дейламці, налякані і сторожкі, не давалися на розмову, а чужинці, коли Газіс обертався до їх із своїми турботами, відповідали неуважно і байдуже.
—	Ну, в вас, певне, недобре, та винні самі! Народ, який може терпіти таку наругу, тяжко попсований і не вартий кращої долі...
—	Так, — вболіваючи думав Газіс. — Справді, наш бідний народ тяжко попсований, нема в його сили опертись могутній сваволі, наче віл тягне покірно ярмо. Та коли сам він не в силі рятувати себе, хтось та повинен рятувати його. Але як? Як те можна зробити самому?!
Відповіді на це Газіс не мав і часто душило його зневір’я, а думки тисли серце і точили голову.
Так зростав він на чужині, а коли дійшов повних літ, до його почав звертатися з закидами один із найстарших російських урядовців.
—	Якщо життя таке важке дома, чи не краще жити в гостях? Якщо несила визволитися самим, чому не скористуватись дружньою сусідською поміччю? Чи не краще змінити лихого хана на доброго царя, аніж дати ханові коверзувати усім людом?
Так, попереду наздогад, дедалі одвертіше навчав хитрий росіянин Газіса, здіймаючи у йому сумніви цілою тучею.
—	Чи це зрада рідного краю, чи рятунок йому? Чи злочин, чи геройський вчинок мудрого, що сам тільки розуміє те, чого не здатен збагнути невідаючий загал, юрба?
Та ще хто й зна, чи пристав би Газіс на спокусливу пораду, якби день у день не надходили і не баламутили його чутки про ханські кривди, якби не вражала його зневага чужинців до покори його земляків. Але все те примусом силувало Газіса пристати.
Коли давав згоду, очі блищали йому жорстким блиском, як відгострена криця під місячним промінням.
Змовившись із росіянами, Газіс незабаром поїхав у Дейлам. Російський уряд почав вимагати, щоб хан забрав його з Росії. Зробили так, бо знали, що хан більше прихилиться до Газіса за те, що він спротивився росіянам. Справді, Магомет зразу наставив його на високу посаду свого радника, а Газіс заходився пильнувати, щоб подобатися йому. Газіс почав манити його надзвичайними розкошами і розпустою, на які надивився в пишній російській столиці. Ці нечувані у Дейламі вигадки коштували так велико, що ханських скарбів не вистачало на їх, і Газіс почав радити ханові позичати гроші у російського уряду. Інші радники не згодились на це, та Газіс заспокоїв і хана, й їх, що позичені гроші підуть на кращу зброю та на оборону від ворогів, і таки повернув на своє. Коли ж гроші були вже позичені, тоді, користуючись з хисткої ханської вдачі, Газіс перевів їх усі на самі ханські примхи і, бенкетуючи з ханом, світив потай на нього своїми чорними, повними зневажливої перемоги очима.
Дедалі дужче напосідав цар на хана. Насамперед на оплату відсотків своєї позики домігся права збирати у Дейламі деякі податки; трохи згодом забажав спорудити залізницю через землі дейламські... Кожне таке допоминання царське чинило в ханському уряді зляканий заколот, наче в розворушеному мурашнику. Більшість радників схиляли хана на опір, а хоч би й на війну, та Газіс усе відмовляв його, чи підманюючи утіхами спокійного життя з ласки російського царя, чи лякаючи царською силою і карою. Обережно, хитро та наздогад тільки лякав хана Газіс; знав він, що звиклий до лестощів хан не стерпить, щоб хтось казав йому у вічі, що він не найдужчий на світі. Та закрасивши слово своє облесливою хвалою, Газіс примушував таки хана тремтіти й коритись.
Минуло ще два-три роки, і цар почав вимагати в Магомета Оглі, щоб пустив у Дейлам російське військо, ніби на оборону залізниці та збирачів. Це допоминання розсердило хана, і нелегко було Газісові заспокоїти його. Скликано раду. Зарання збіглися радники. Не йняли віри один одному, кожен стерігся, щоб інший не зрадив і не обмовив його перед Газісом, та досі й не змовлялись ніколи про справи державні, а через те й не могли одностайно стати на оборону своєї думки. Ще й тепер, хоч як стурбувалися за долю і свою, і рідного краю, зразу ніхто не зважився зняти одверто розмову про те, про що думав кожен. Та відколи на світі Дейлам, не було ще такого неспокійного настрою серед ханської ради. Знати було, що далі радники не схотять та й не зможуть мовчати, що, наче туча, знялося у їх почуття і потрощило-розвіяло і давню звичку коритися, і байдужість, і ляк сороміцький. Скрізь по кутках і між стовпами величезної радницької залі збирались гуртки, чулися запити, закиди і шепотом, і вголос, щодалі все голосніші та сміливіші.
—	Що то хан відповість цареві?
—	Чи вельможному ханові можна стерпіти джаурське нахабство?
—	Російський чорт забажав через міру!
—	Великий вчителю, що бува вовкові, коли він роззявить пащеку на дуже великий шмат? — увесь тремтячи від гніву та ще боячись своїх слів, питається в іншому кутку молодший радник у старшого.
—	Найчастіше він давиться, синку! — відповідає той з натиском.
—	Дай Боже!
—	Хоч би подавилися з їм і всі його підніжки і прибічники, а насамперед ті, хто облудно велича Магометове ім’я! — обізвався третій, натякаючи на Газіса.
Помалу завзятість збільшувалась, настрій здіймався, почалася загальна гутірка, де в кого заворушилась надія, що наспів оце час підкопатися під Газіса, і такі почували себе рішучіше і висловлювались гостріше. Газіса ще не було, він спізнився, бо мусів дати лад щоденним справам свого уряду, та коли й прийшов, це не спинило нікого. З тих, хто давніше хапалися привітатися з ним, ховаючи зненависть за ласкавою розмовою та поклонами, сьогодні мало хто й обізвався до його. Газіс почував, як звідусіль стежили за ним повні лютости погляди, а один палкіший радник навмисне завважив на всю хату.
—	Що буде з нами? Аллах! Гнів та зненависть шарпають мені серце, коли здумаю, що ворог із військом хоче зайти у святий Дейлам!
Наче дожидались того, всі заворушилися. І зразу неначе на те, щоб натхнути завзяттям і тих, хто ще досі вагався, залунав твердий та впевнений голос найстаршого з радників, Мустафи.
—	Ні, не буде цього! Що зроблять чужинці з нашим краєм та вірою, з нашими дітьми і нами, коли ми поступимось їм? Вони видеруть у нас наші добра, захоплять землі, посядуть владу... Хто ж схоче самохіть, без опору віддати себе і ввесь свій рід на поталу?!.. Я старий уже, не маю ні боятись чого, ні сподіватися більшої ласки. Сьогодні таки я благатиму хана, щоб не слухав лукавих порад, щоб викидав геть із ради своєї зрадливе сміття...
Гнівний, кусаючи губи, слухав усе те Газіс.
Разом почулися гуки: «Великий хан, великий хан іде...».
Коли почалася рада, Мустафа перший зняв голос...
Мустафа був найближчий радник Магометового батька та й сам Магомет, хоч не любив, та поважав і слухався його найбільше після Газіса. Ще з дитинства заховалася в Магометові боязка, навіть побожна пошана до пам’яти свого суворого батька. Все, зроблене ним, здавалося Магометові найкращим, і він часом мимоволі корився тим, на кого звірявся батько. Не тим було воно так, щоб той усе робив добре та був розумніший за сина, але ж небіжчик був людина своєрідної і рішучої волі і все робив уперто з певністю, що інакше не можна, а хиткий Магомет вагався над кожною справою й раз у раз боявсь помилитись. До того батько дожив віку
спокійно, а сам Магомет трусився за себе і за своє царство, скрізь увижалися йому всякі страхи та здавалося, що тільки через розумне порядкування батько визволився від їх. А проте, слухаючи батькових радників, Магомет тим дужче боявся їхньої зради, підзорив і за те не любив їх...
— Сину місяця, вельможний мій хане! — почав Мустафа. — Аллах настановля ханів пасти і доглядати правовірні народи! Він дає ханам силу та змогу побивати найдужчі джаурські царства! Всі землі, з краю в край світа, призначив він ханам Дейламу і надиха їх серце завзяттям у пень губити своїх ворогів! Не слухай же тих, хто набрався в джаурів мерзоти, зрікся правдивої віри, а чужинців улюбив над своїх! Не давай їм лестощами труїти твоє серце! Серце ханське в Аллаховій волі, жоден із людей хай не важиться верховодити їм! Тільки хан голова всім, тільки він із наказу Аллаха порядкує всіма ділами, а той, хто зважиться звертати хана з правого шляху, заслугує на найбільшу кару...
За Мустафою обізвались і інші. Всі завзялись на Газіса, гуртом збаламутили хана; скипів він від образи та гніву, не хотів уже й слухати, що скаже Газіс, а грізно сварився на його. Рада недовго тяглася. Живо присуджено зняти війну, та по раді хан, як наказував звичай, закликав радних до свого обіду. Завжди на обідах Магомет кликав Газіса сідати поруч із собою, а сьогодні й не глянув на його. Становище Газісове робилося дуже непевне. Неспокійні думки блискавкою спалахнули в йому. Добре знав він хитку та дику Магометову вдачу, знав, що кожен при певній умілости зможе і викликати ханський гнів, і обернути його на кого сам здума. Газіс бачив, що коли не приверне знов ханське серце до себе, то може ще й цієї ночі хижі ханські посіпаки вдеруться до його у господу, запакують його в острог, а звідти він уже не вийде живий, хоч би хан і одумався того ж таки дня.
Непевність лютила Газіса. Двірська наволоч, гадав він, не всоромить-ся ніяких заходів у боротьбі. Пощо ж мені панькатися з щирощами та губити і себе, і надумане діло, на яке віддав уже стільки праці й сили? К чорту ж сумніви! І напруженням цілої волі подужавши огидливе почуття, Газіс наблизився до хана та, низенько вклонившись, мовив пошепки:
—	Заради Аллаха, стережися, вельможний мій пане!
Ще за хвилю Магомет визирав пишно та грізно, та, почувши пересторогу, хоч не знав ще від чого, зчулився, пополотнів і наче понижчав. Очі його заметлялися, а обличчя затіпалось разом і з ляку, і від злості.
—	Хіба... ти помітив... щось? — заникуючись та ззираючись навкруги, спитав він.
—	Вельможний хане! Сьогодні я тяжко завинився тобі, бо розгнівав тебе. Каюся, карай мене, коханий мій хане, та благаю, послухай ще востаннє: ходімо кудись з-поміж гурту...
—	Заждіть тут! — надзвичайно голосно, хоч уривчасто гукнув хан до двораків і повів Газіса до другого покою.
Радники не могли очунятися від тої несподіванки. Радісне почуття перемоги знов замінилось у їх боязним пригніченням; впоряджені лави, якими йшли вони позад хана, розладилися, а самі вони збентежено заметушилися по хаті, обзиваючись один до одного неспокійним шепотом. Проклятий зрадник уміє так хитро, мов іграшкою, верховодити ханом, і посивілі в хитрощах і лестощах двораки з заздрістю та боязню, похмурі, дожидалися, коли то скінчиться Газісова розмова з ханом, від якої не сподівалися нічого доброго.
Довгі хвилини йшли, а вона все тяглася.
—	Та що ж ти помітив на кому? — ледве ступивши за двері, похапки спитав знову хан.
—	Світлий хане! Вже віддавна спостерігаю я, коли ти не дивишся на Мустафу, а він не сподівається, щоб хтось інший стежив за ним, його лихі погляди на твойому ясному обличчі. Я не згоджувався підзорити на Мустафу. Сам знаєш, усі вважають його за щирого підніжка твого... Я думав: може я помиляюся, але я все сторожкий, де ходить про тебе, коханий мій хане; мої очі лякають мене, а прикрі чутки наганяють неспокій... Ти сам такий сміливий! Твоє серце не знає обережности! Та хоч не для себе, та для рідного краю не маєш права не оберігатися, хане! Бо хто ж, окрім Аллаха і Пророка, може відати, де й на кого чатує лихо та зрада?.. В старовину жив могутній хан; не схотів він підзорити найулюбленого слугу свого тоді навіть, коли остерігали його. Щире серце ханське не могло припустити зради від старого дворака, якого і він, і батько його вивели з безвісности до найвищої поваги. Та нікчемний зрадник не спинився, нікчемне серце його не вжахнулося вчинку, від якого саме небо тремтіло... І вмер добрий хан...
Заляканий Магомет зовсім спантеличився.
—	Що ти кажеш? Як може бути, щоб Мустафа?... Я не можу того припустити!.. Але ні... стривай... Ти кажеш — чутки... Які чутки? — раз з певністю, раз зневірений плутав хан і не скінчав свої запити. Хвилинами щось ніби перетинало йому голос.
—	Сьогодні, коли я йшов сюди, перестрів мене чоловік. Він спинив мене і сказав: «Скажи ханові, щоб стерігся Мустафи!» Я не знаю, хто він; він не няв мені віри, чи я дужче люблю Мустафу, чи тебе, і не схотів виявити, хто він. Зупинити його я не міг, я йшов сам і мусів поспішатись до ради, щоб перестерегти тебе. Я не знаю, чи правду казав незнайомий, не знаю, як і коли надумався зрадити Мустафа, та про всяк случай раджу тобі: звели сьогодні йому заміняти страву з тобою. Хай затямлять і він, і всі, що ні для кого немає відміни, що ти стережешся всіх, що нічия злість не заскочить тебе не напоготові. Це буде
їм добра пересторога! Вельможний хане! Мустафа давній, з предків слуга твій. Великий розум його! Сьогодні дав він тобі добру пораду, а я, дурний, не потрапив сказати розумне слово та розгнівав тебе. Каюсь, благаю: даруй мені! Але зглянься на це: може тим і була дурна моя рада, що я над усіх, над усе люблю тебе, ясний мій пане, а Мустафа тим і міг порадити добре, що його порожнє серце не лякало його за твою долю. Що Мустафі, хане, ти і твоя доля?! Він бажає битися з ворогом, здобувати слави собі і Дейламу, а хоч будуть із того тобі турботи і неспокій, а хоч ворог подужає твоє царство, що по тім Мустафі? Дейлам буде, не буде лиш Магомета Оглі! Та навіщо мені той Дейлам, як не буде тебе?! Ти над усіх могутніший, хане, ніхто не може подолати тебе. Як зайці, бігтимуть вороги сперед тебе, та часом Аллах посила і на улюблених синів своїх покуту та лихо, і мозок холоне мені від думки, що може й тобі призначена від Аллаха покута! Велика сила в російського царя; подужавши, не дає він милости тим, хто йшов проти його, та він усе ласкавий до тих, хто поступає йому. Скільки царів прихилилось до його, і надзвичайною ласкою, дивовижними розкошами обдаровані вони, і нащадки їхні з роду в рід князюють під його рукою. На півсвіту розляглася царська земля, і ніхто не здола полічити всі його добра. Вік наш недовгий, хане! Пощо для чужої примхи труїти неспокоєм та небезпекою хвилини, які можна віддати втісі та пестощам? І так скоро мусімо кинути цей радісний світ та йти на з’їжу черві в темні глибини землі. Не пускай з рук щасливих хвилин! Хай Мустафі, дворакам, Дейламу, будь-кому буде гірше від того — що це обходить тебе, любий хане?
Довго ще напучував хана Газіс, і знову хан підлягав йому дедалі все дужче. Сумніви й неспокій почали баламутити Магомета Оглі, обізвався жаль за безжурним життям, розгарявся шалений жах перед тією непевною війною, здіймаючи в Магометові зненависть до тих, хто нахиляв його на таку небезпечність. Нарешті, він не здолав далі слухати, так наче мусіло б скоїтися щось страшного, якби прогаяв іще хоч хвилину. Роздратований порвався він до покою, де снувалося, дожидаючи, перелякане дворацтво, і скажено гукнувши на цілу хату: «Не хочу цеї проклятої війни, не буде її!» — похмурий подався до їдальні.
Слідом за ханом вийшов і Газіс, зневажливо пронизуючи довгим поглядом розполохану юрбу двораків, що й собі, мов прибита, чвалала за ханом.
Коли сіли до столу, панувала тьмяна тиша, наче всі дожидалися чогось страшного. Ледве внесено страву, Магомет Оглі звелів Мустафі нести йому свою миску. Хан дивився неймовірно і люто, та наче соромився, не на Мустафу, а вперто додолу, а Газіс, тішачись із наруги над ворогом, так і вп’явся в Мустафу насмішкуватим поглядом, байдуже бавлячись китицями свого халата. Справді, це була тяжка образа Мустафі. З моло
дих літ біля ханів, він ще зроду не зазнав такої. Зблід Мустафа, розпалився і, не вважаючи ні на грізний гнів ханський, ні на переляк у товаристві, хотів докоряти ханові. Та глянувши на хана, замовк. Похилившись, поніс свою миску, взяв ханську від хана, присягаючись у серці помститись Газісові.
Тьмяно сунувся час за обідом; мовчали двораки, мовчав стурбований хан, тільки Газіс не вгавав розважати його і таки розважив вкінці. Тоді, нахилившись до хана, він тихо сказав:
— По обіді прожени цих сичів. Ми краще побавимось самі. Бачиш, як люблять вони один одного та ненавидять тебе. Російське військо ще придасться тобі і для оборони від їхньої лютости.
Вже другого дня Магомет послав до царя сповістити згоду свою, щоб царське військо йшло до Дейламу. Чутка про це пішла між дейламсь-ким народом. Народ заворушився; мулли та значні люди розпалювали його. Та російське військо, скупчене біля самого кордону, вже йшло і незабаром мусіло стати в Дейламі. Затримати його без ханського наказу не було змоги, і через те народ тільки ремствував та сварився, а не зважувався на повстання. Тільки коли траплялось Газісові переїздити між натовпом люду, з-між юрби чи з закутків чулися наздогін йому голосні прокльони, а часом летіло каміння.
Та Газіс гордував народнім незадоволенням. «Темний і дикий народ, думав він, не розуміє своєї користи, ні лиха. Сотні років старанно, як віл, тягне він ханське ярмо та ще шкодує за їм і лютує на тих, хто визволяє його. Народові аби звикла снасть — він любитиме її і, як сліпець, боячись усього нового, не схоче скидати її. За нього це треба зробити, його треба примусити, а він тоді звикне та дякуватиме». Надумавшись так, Газіс не вважав більше на народній поголос, а тільки поставляв скрізь сторожу, наказав дужче пильнувати шпигунам та приставив кількох сердюків їздити за собою для оборони.
II
Недалеко дейламської столиці здіймалися дикі скелясті гори, а в тих горах віддавна оселився відомий на ввесь Дейлам та дуже поважний мулла Сулейман. Давнього віку людина був той Сулейман, замолоду був він муллою в самій столиці, і, що він визначався між муллами вченістю та заглибленням у письмі, то й віддавали йому синів до науки найзначніші дейламські пани. І Газіс, поки не поїхав до Росії, теж учився в Сулеймана і дуже тоді поважав його та кохав. Минули роки. Втомившись життям, зрозумівши глибше марноту його, покинув Сулейман бучний город і забився у гірські нетрі, шукаючи простору від життєвих турбот
для вільної думки та захисту від гріха у повсякчасних молитвах та єднанні з Богом. Проте не зміг Сулейман затаїтись від людей у своїй криївці, бо гаряче поважали дейламці життя його та глибінь його розуму і бажали від його науки. Скільки не зміняв він своє житло, скільки не переходив з печери в печеру, все незабаром між людом розходилась чутка про те, і тисячами збігались до його прочани за порадою, наукою та розвагою. Тепер, коли у Дейламі скоїлося таке лихо, звістка про це дійшла зараз до Сулеймана. Забув він уже думати про всі життєві клопоти, все на цім світі вважав за дрібницю, і сам намагався, і людей навчав раз у раз занедбувати клопіт цієї землі та хилитись до Божого діла, а цяя звістка гірко вразила його. Замислився тяжко старий: Газіса він знав колись, колись любив його щире серце та гострий розум і не міг припускати, щоб Газіс так зледачів, щоб робив те, що робив, із лихого наміру, для своєї корис-ти. Але що ж примусило його зробитися зрадником? Похилившись, довго сидів Сулейман, довго щось думав, вболівав та турбувався, нарешті підвівся, узяв патерицю і після стількох літ рушив знов до столиці, між самий шарварок людський, де вже не сподівався бути ніколи.
Тим часом після згоди з царем хан зовсім пустився берега. День у день у ханському палаці йшла гульня. Хан бенкетував тільки з Газісом, хіба вряди-годи закликали вони ще двох-трьох з двірських, кого схоче Газіс. Зате багато гуляло з ними веселого жіноцтва. Щоб забити ханові голову, не дати йому прислухатися до народнього гомону, розгадувати і вагатись, Газіс поманював хана цими забавками, хоч самому вони спротивилися донесхочу. Справді, він втомлювався до знемоги, ледве міг терпіти хана і чим більшу мав над ним силу, чув до його гірше обриджен-ня. Важко було Газісові не мати ні хвилі вільної, щоб зостатися на самоті. Мусів усе панькатись з ханом, бавити його, спостерігаючи всі химерні вибрики ханського настрою, мусів ще одмагатись від ворожих двораків, оберігати і хана, і себе від народної помсти, а вночі після бенкетів розпитувати шпигунів та дозорців і давати їм ряд.
За тим клопотом не мав часу перевіряти свої почуття. І це гризло його, бо хоч був певний, що заходи його корисні дейламцям, хоч гордував юрбою та її поглядами, а народній гнів таки баламутив його, збавляв його певносте, а зненависть земляків ображала. Важко було Газісові і те, що не мав кому звіряти своїх думок, не мав з ким по щиросте побалакати. Ще виряджаючись із Росії, він знав, що з дейламців ніхто не пристане до нього, що доведеться таїтись, мовчати, тільки хитрощами провадити справу. Йому здавалось, що він оговтався, призвичаївся до того, та останніх часів не вистачало вже сили бути одним-одному серед людського натовпу, завжди самотнім і ніколи на самоті. Напружуючи сили цілої душі, Газіс зацитькував ще себе і свої почуття, та незаспокоєні і невдоволені вони знов здіймалися, щораз гостріші.
Однієї ночі Газіс повернувся з двору додому знеможений вкрай. Кілька поліціянтів та шпигунів дожидались на його в передпокою, та він не здолав зразу балакати з їми і, видираючи хвилину у діла, пішов у дальші покої на другий поверх свого палацу та схилився над розчиненим вікном. За вікном розкинувся пишний сад. Була чарівна, весняна, місячна ніч. Під її тихим подихом таємничо шепотять дерева. Місяць неначе приязно і жалісно, то знов неначе глузуючи, заглядав у Газісову хату; не вгадаєш, чи, пізнавши марноту всього на цім світі, він сміється з людських турбот, чи, може, й жалує разом бідолашних людей за те, що не можуть позбутися їх. І в сяйві його поміж рідшим деревом і по темних закутках у гущавині вбачається таємний рух без шелесту, без гомону, не знати чий, ніби якісь мари, як потайна сторожа, крадькома снуються по саду, назираючи за Газісом. І тиша, і невиразне шамотіння, і таємниче освітлення ночі — все дратує стурбовану людину, відбирає спокій, ворушить чуття, здійма сумніви... Зблідлий, ще біліший під місячним сяйвом, схилився задуманий Газіс; не здолає ні розгадати їх, ні спинити та братись до діла. І думки про діло, і турботні запити збилися разом, товчуться і витискають по черзі одне одного.
Ось зненацька щось рипнуло дверима і відчинило їх. Газіс схопився наче зляканий, раптом обернувся і вдивляється виряченими очима у пітьму глибшої частини хати, куди не сягає місячний промінь.
—	Селям аламлик! — почув він. На дверях манячіла якась постать.
—	Аламлик селям! — ще знепокоєний відповів Газіс.
—	Не пізнаєш, Газісе? Я — Сулейман, твій учитель, — мовив гість, помітивши здивування та неспокій господаря.
—	Газіс! — казав він далі. — Я був тобі вчителем. Аллах велить поважати своїх учителів. Я мулла і дервіш Аллахів, і він наказує слухати нас. Коли шайтан спокутує людей, любих Аллахові, він посила посланців рятувати їх. І до тебе прислав він мене... Відколи зійшов я з-поміж людей, ще не було мені такого наказу. Мабуть, великий гріх спокушає тебе, та дуже клопочеться про тебе Аллах, бо вперше для тебе наказано мені кинути молитви... Корись же Аллаховій волі!
—	З шанобою вітаю тебе, високочесний Сулеймане! Прохаю, сідай у мене гостем, — низько вклоняючись і показуючи на широку, м’яку ото-манку, прибрану розкішними килимами, відказав Газіс, запанувавши над собою. — Раз у раз із найбільшою дякою згадую про твою науку, радо слухатиму твоє слово. Та не розумію, чим я переступив волю твою і за який гріх докоряєш мені?
—	Покинь, Газісе, двірську розмову! Не силкуйся даремно хитрощами заплутати мої думки. Для малої справи не покинув би я свої нетрі, а того, задля чого прийшов, не можу забути, хоч ти й не радий слухати. Кажи, навіщо, за віщо надумався ти зрадити свій рідний край?
Газіс мимоволі почував повагу до цього старого, що хоч і помилився, на його думку, та єдиний на цілий Дейлам одверто і сміливо зняв із ним розмову і вболівав за громадськими справами, не за своєю користю. Через те й не зважився він нагримати на Сулеймана, як нагримав би на кожного іншого, щоб не в’яз, де немає клопоту. А проте й виявити йому свої справжні заміри здавалося спочатку Газісові недоречним. Роздратований тим, що мусить викручуватись, міркуючи, як би позбутися неприємної розмови, він відказав, аби не мовчати.
—	Що ти кажеш? Як то зрадити?
—	Годі, Газісе! Ввесь Дейлам знає, ввесь народ знає та пробі волає: рятуйте! І клене тебе... Хто ж, як не ти, верховодить ханом та схиляє його підлягати урусу? За віщо хочеш втопити нас у неволю? Кажуть — ти запродався... Якби я поняв тому віри, ти б не побачив мене. Та я знав твого батька, — кращої людини не було у Дейламі. Пам’ятаю й тебе щирим хлопцем... Не можу думати, щоб Абдул із роду Газісів так зледачів... Сину! Щось інше призводить тебе на цей гріх! Не цурайся моєї поради, не крийся від старого вчителя...
Газіс мовчав. Знову пильно забажалось йому з’ясувати одверто свої болючі, стільки літ від усіх заховані рани, скинути з себе ганебне підозріння, на ввесь голос гукнути дейламцям, що не зраджує, а рятує їх; і хоч добре тямив, що не прихилить до своїх думок Сулеймана, що той почне вмовляти його, а не умовивши здійме боротьбу до загину, та потреба висловитись знов розпалилася і тягла до одвертої з ним розмови. Розум Газісів корився бажанням. «Нащо, думав Газіс, тепер таїтися від Сулеймана? Ніхто не почує нас. Хан не любить його, Сулейманові ніяк і доступитись до хана, та й не пойме йому віри».
А Сулейман казав далі:
—	Я знаю, твоє серце розпалилося помстою. І в тебе, як у кожного з нас, багато близьких і рідних, загублених ханом. Та караючи хана, ти скараєш безневинний дейламський народ. Невже байдуже тобі його доля? Невже згасла твоя любов до Дейламу і не спиняє тебе?!
—	Хіба ж дейламцям так добре під ханом? — захоплений своїми думками, тихо-тихо, мов не він, а самі тільки губи його, промовив Газіс.
—	Та краще ж, ніж у ярмі у чужинців!
—	Краще, ти кажеш, а, може, ж і ні, може, й не краще? — так само, мов непритомний і наче тільки до себе промовив Газіс. Та зненацька, ввесь зворушився, гостро додав:
—	Немає гіршої наруги та катування над ті, що терплять дейламці! Щастя велике! Ми раби і підніжки, такі нікчемні, такі знищені, що не маємо й найменших прав, а паскуда хан коверзує нами, як здума!
Угадував Сулейман, що Газіс ненавидить хана, та почувши, що він хоче рятувати дейламців, віддавши їх у неволю чужинцям, здивувався надзвичайно.
 І в думці не покладав собі Сулейман нічого такого. Здивований, аж замовк на хвилину і вже перегодом, схаменувшись, відповів палко:
—	Не за хана я оступаюся і не за наше безладдя! Життя дейламців, справді, тяжке, та невже ти сподіваєшся кращого для нас від чужинців? З доброї ласки вони нам нічого не зроблять. Ми потрібні їм тільки на те, щоб дерти з нас шкуру. І дертимуть десять раз гірше за хана. Тепер знущається з нас він та купка його прибічних, таких ось, як ти; тоді ж знущатиметься кожен урус, якого втаскає до нас нещаслива година. А їх набіжать тисячі дуванити наше добро. Вони коверзуватимуть нами, гнобитимуть нас, бо ми не їхнього роду, топтатимуть нашу віру і звичаї і все повернуть у нас собі на користь, а нам на наругу та лихо!
—	Ну, щодо віри й звичаїв, народові про це байдуже, хоч їх і змінити!
—	Кажи так за себе, коли тобі байдуже до їх, та не важся за інших зрікатися віри й звичаїв!
—	То ти знічев’я й журишся за ними! — гостро й глузуючи віддав Газіс. — А народній добробут залежить не від них, а від того, які закони дають народові ряд. Російські закони правдивіші і кращі за наші, то й жити дейламцям буде легше під російським урядом...
—	Та же закони ті запровадять у нас не за нашою згодою, але з примусу чужого народу! Це ж свавольство і наруга над нами! Не звиклі, не зрозумілі, противні звичаям, потребам та поглядам нашим, вони придадуться тільки на те, щоб урусам легше було грабувати нас. Хай уруські закони й кращі — ми не знаємо їх, ми інакше розуміємо життя і все переступатимемо їх, здобуваючи кари та втрати за те... Та й чи певний ще ти, що уруси до нас прикладуть ті самі закони, які прикладають до себе? Силою запанують, то силою й зроблять, що схочуть!
—	Ат! Годі стерегтися маленьких нелагод, коли все так погано, як у нас. Треба зламати й змінити все, хоч зразу воно може й буде здаватися важко. Привикнете згодом до кращого, будете дякувати!
—	Невже й, справді, не наукою, а батогами, кулями та чужинецьким насильством надумав ти дати щастя свойому народові? А що як ти помиляєшся і уруський ряд нам не піде на добре? Тоді вже ні ти, ні сам дейламський народ не поверне назад те, що загубить, бо не матиме сили прогнати осоружних гостей. Хана колись, може, ми і приневолили б робити так, як уважали б за краще, та як приневолимо цілий народ, дужчий за нас, який нас посяде? Чужинецька неволя буде гірша за ханську і з неї вже не визволимося власними силами. Край цей обдеруть чужинці, без науки здичавіє народ наш, і тільки захована зненависть та нахабне хижацтво розповсюдяться на його просторах!..
Похмуро й сердито відказав Газіс:
—	Своїм розумом жити можуть хто хоч — не дейламці. Скільки народів ще були дикі, коли ми вже пишались освітою. Тепер вони
випередили нас і завели в себе людське життя, а Дейлам досі нидіє у рабстві. Нам з нашою упертою залюбленістю до всього свого, хоч гидкого, не можна нічого довести; ми все додержуватимем та оберігатимем кожну свою стародавню нісенітницю, нестямно чіпляючись за неї. Нас тільки за чужим приводом і можна зсунути з мертвого місця, коли перетрощити й перемісити попереду в ступі і з місива зробити нових. Хіба аж тоді порозумнішаємо та зробимось кращі!
— Чуєш, Газісе, не жартуй нашою долею, не зазіхай знищити нас! Або схаменись, або зараз я піду до хана, гукатиму по майданах і вулицях, зіб’ю ввесь народ і задавлю тебе, як непотрібного зрадника, — сам задавлю тебе своїми руками!
Очі в старого Сулеймана займалися блискавками, він аж тремтів, а його зблідле, в білому волоссі обличчя палало гнівом. Він скочив і наступав на Газіса.
—	Не ставай на дорозі, старий, стережись! Я не дам загубити ні себе, ані справу свою! — гостро, з погрозою спинив Сулеймана Газіс.
Та Сулейман не вгавав.
—	Ну! Шкодую, що балакав з тобою... Та нема вже іншої ради! — І Газіс заплескав у долоні. З дальших покоїв почулась тупотня, і вбігло кілька вартових.
—	В’яжіть його! — сказав Газіс.
Сторожа вагалася. Сулеймана знали всі у Дейламі. І слава про його, що він святий, спинила людей.
—	Не чули?!
Скам’яніле Газісове обличчя було просто страшне. Поволі він почав витягати пістоля з-за череса і наче пік очима неслухняних вояків.
Вояки скорилися і приступили до Сулеймана, та руки в їх тремтіли й не слухались. Тим часом Газіс швидко ходив по хаті, суворо позиркуючи, як вони мляво та з неохотою справляли його наказ.
Сулейман не змагався та не вгавав ганити Газіса.
—	Проклятий зраднику! Поки я живий, не здихаєшся мене і не заціпиш мені рота! І з в’язниці гукатиму про твою зраду. А хоч би й збувся мене, не полегша тобі, поки світ стоїть — діди з прокльоном переказуватимуть онукам за тебе!..
—	Забийте йому рота й ведіть! Швидче! Ну?! — грізно наказував Газіс, силуючи себе, щоб не появити зворушення. Тепер він досадував на себе. Навіщо було розпускати пащеки перед старим дурнем?! Схотілося якоїсь поради, розмови по щирости, а тільки стурбувавсь ще гірше та здобув ще зайвого клопоту! І на сторожу не можна покладатися; а коли між народ піде чутка, що вхоплено Сулеймана — щоб це не було останньою краплею... Дейламці пропадають за своїми попами. Всього ще днів з чотирі чи п’ять треба спиняти народ, поки надійде російське військо,
але щодня спиняти робиться важче, а тут ця нахаба! Справді, добре б, якби старого дурня взяв дідько!.. Газісові ця думка вподобалася... У в’язниці це так легко зробити. Вагатися з тим нема рації: коли важиться доля цілого краю, нема чого жалувати одну чи кілька дурних голів — хай не стають на перешкоді... Але тоді, певно, піде поголос, здійметься заколот, — тоді хто зна, чи не збунтується й військо? Ні, так не можна! Треба ще пильнувати, щоб Сулейманові нічого не сталось, треба наказати, щоб часом не трапився хтось охочий догодити мені і не наробив, не спитавши, клопоту. От напасть — ще панькатися з ним! Треба було чіпати!.. Проте хоч би я й нічого не сказав йому, старий йолоп однаково збив би бучу і так само треба було б щось з ним робити!
Зваживши так, Газіс прикликав трьох найбільш гідних віри доглядачів і доручив їм команду по черзі над тією сторожею, що доглядатиме Сулеймана.
— Щоб ви не відступались від неї ні на хвилину, ні на ступінь. Глядіть, щоб йому нічого не сталося. Доручаю його вам на вашу відповідальність. Але разом і близько не пускати нікого до острогу, ні самим, ні сторожі не балакати з ним ані слова... Язиків не розпускати, не патякати... Щоб ніхто й не дізнав, що Сулейман ухоплений, бо... як не виконаєте цього так само пильно, як наказів Корану, стережіться!..
Впорядивши так, Газіс мусів ще братися до чергових справ. Уже розвиднілося, коли він скінчив. Лягати не було часу, незабаром мусів знов іти до хана. Він звелів виготовити собі холодну купіль, випив міцної кави та ще якоїсь настійки і, трохи полежавши без сну, скінчив тим свій відпочинок та подавсь до двору.
А російське військо вже кілька день перейшло кордон та посувалося дейламськими землями. Ніхто не ставав проти нього, ніхто не спиняв, і ось-ось воно мусіло стати в дейламській столиці. Звістки про те, як і де воно йде, надбігали сюди щодня, навіть щочасу, бо сила дейламців кидали домівки та збігалися до столиці під оборону хана та війська, сподіваючись, що вони проженуть ворога, та намагаючись і собі стати до помочі. Побачивши у столиці, що уряд нічого не робить, ці втікачі на якийсь час туманіли, тратили і надію, і розуміння того, що тут коїться, але швидко прислухавшись до народної гутірки, починали ремствувати, збільшуючи собою гурт невдоволених.
Кидали домівки, певно, не всі, тільки або більш фанатичні, або більш свідомі. Більшість зоставалася дома, бо військо російське не робило тоді ще тубільцям ніякої кривди та поводилося з ними так обачно, як не поводились і свої питомі вояки. Проте в столиці збилася валява люду, і Газісові щочас то робилося важче спиняти розлючений народ.
Наче до війни впорядив він усе столичне військо, викликав багато вояків із тих, що стояли скрізь по Дейламу. Як день, так ніч чатували повно озброєні вояки по майданах, біля палацу й урядових скарбниць та гасали по вулицях; але вже й у війську щось ворушилося, і його Газіс спиняв тільки дарунками й грішми, які надіслав йому цар, щоб забивати ними вояцьке сумління дейламського війська.
Небезпечність, що здійметься розрух, що народ розвалить палац, заб’є і хана, і Газіса, щодня більшала. Вже кілька разів на вулицях збиралася юрба, здіймала галас, здобувала десь каміння й сяку-таку зброю, і тільки військо, та й те в силу-силу, розбивало та розвіювало її. Тільки й надії було в Газіса на російське військо, а поки воно не прийшло, він ні на хвилю не міг бути безпечний.
Та прибитий віковічною неволею дейламський народ так і не спромігся повстати. Одного ранку, тільки розвиднілося, на околиці города залунали веселі вояцькі гуки, співи і музика, і вшиковане російське військо вступило в дейламську столицю без ніякої перепони.
З ляком прокидалися мешканці. Народ сипнув на дахи, але з усього того великого натовпу, що хвилювався скрізь по столичних дахах, не чулося ані слова. Мов прибитий, мов мертвий дивився народ, як суне ворог, але по тому, як ворушилося це людське море, можна було помітити страшну зненависть, бажання помститись... Того таки дня наче пошесть перейшла через дейламську столицю: сила людей, що звідусіль набігли сюди на оборону рідного краю, пішла врозтіч, зійшло з дому чимало й столичних мешканців.
Зразу росіяни не виявляли нічим, що вони звоювали Дейлам: з дей-ламцями поводились чемно, а ханові віддавали царську повагу; та старший з росіян мав доручення до Газіса, щоб той підманив хана виїхати на якийсь час із Дейламу, мов у гостину до російського царя, щоб хоч у малій мірі, хоч про очі людські, появити тим свою залежність від нього.
—	Без хана, — казав він, — народ швидше звикне до думки, що з’явилася нова сила, якій треба коритися більш, ніж ханові. До того народ іще дужче зневіриться у ханові за те, що покинув його у пригоді, і нам через те буде легше зміцнити тут свою владу. Ви розумієте, поки що ми не можемо скинути хана, це коштувало б зараз задорого, а з Дейламу тепер не потягнеш багато; нам і так доводиться витрачатись на нього за красну сподіванку на дальші часи. Та тим часом треба привчати дейламців до себе, а хана потроху обмежувати.
Неприємно вразили Газіса ці слова російського урядовця. Почуття образи на мент торкнуло його. Та він зразу переміг те почуття, винуватячи себе, що підлягає старосвітським пересудам.
—	Адже, справді, росіяне витратили багато коштів на визволення Дейламу, то й мають право повернути їх від дейламців.
Ill
Російський цар того року збирався літувати у Тавриді, південній частині свого царства, яку з півночі захищали високі гори, а з півдня гріло тепле південне море. Ця країна була найтеплішою і найрозкішнішою частиною російського царства, яку воно приєднало до себе перед двома стами літ, коли росіяне звоювали магометанське ханство, що було там давніше.
Умовити хана на подорож досталося легко. Бо хоч Газіс і силкувався ввесь час затаїти від нього народні розрухи і гнів, все ж таки подекуди відгомін їх досягав і до хана. Кволий духом, розпещений Магомет Оглі зомлівав від страху перед тими чутками, що малювали йому в уяві страшний привид народного бунту, і, намордований цими страхами, радий був хоч на час збігти будь-куди, аби з навісного Дейламу.
Після таємної наради Газіса з найстаршим у Дейламі росіянином хан мусів виїхати якнайскоріше та нишком, щоб дейламці довідалися про це аж тоді, коли його не буде в Дейламі. Для обачности виготовлено наказ, ніби хан доручає без себе всі справи трьом своїм радникам з тих, що як прийшло російське військо, поспішилися скоритись Газісові. Та, навсправжки, їм було звелено в усьому слухатись російського генерала, бо й хан, і Газіс під зорили тепер на цілий Дейлам та тільки й покладалися на чужинців.
Увечері, мов на гостину, наїхало у ханський двір багацько російських старшин, а вночі, посадовивши хана і ханський почет до себе у карети, попровадили їх на двірець. Щоб не розголошувалось, що він виїздить, хан брав із собою тільки Газіса та ще п’ятнадцять двораків. На двірці стояв уже наготовлений поїзд і хан Магомет Оглі, перший з-між ханів дей-ламських, вирушив крадькома з своєї столиці на поклон чужому цареві.
Була ясна місячна ніч. Поїзд швидко біг зеленою долиною серед розкішних садів, обсипаних рясним цвітом. Тонкі пахощі ринули в розчинені вікна. Тиша мов нашорошилась; здавалося, в застиглому повітрі не ворушилося й листя; тільки стогін поїзду розтинався гучно і далеко. Пишні дерева сплелися гілками, посплутували своє листя і квітки, змішали пахощі. В темну гущавину їх лиш подекуди продирався місячний промінь. У його таємничому освітленні, вибігаючи назустріч поїзду, лисніла часом широка течія річки, частіше смуги ариків або плеса копанок, мигтіли осяяні місяцем саклі, а біля них поважні, нерухомі постаті дей-ламців у своїх мальовничих убраннях... Навіть хан, зворушений незвиклими враженнями втечі з своєї держави, загадався, дивлячись у вікно. Маючи на час спокій від нього, замислився й Газіс, стежачи очима, як один по одному далі і далі збігали, наче зникали в минулості рідні краєвиди Дейламу. Як часто бува перед далекою подорожжю, щось стисну
ло Газіса за серце... якийсь смуток, якісь невиразні турботи гнітили його, відбирали спокій... А тут іще цей загальний жах, сум, скарги і стогін! Останній час він не міг ніде врятуватися від них; здається, і тепер женуться вони йому вслід і вихоплюються з-поза одноманітного гуркоту коліс поїзда. Дейламці не могли перешкодити його замірам, та люто помстилися, відібравши йому спокій, надихавши його своєю отрутою, своїми сумнівами... Що буде? Як порядкуватимуть росіяни? Чи буде добре дейламцям? Тепер уже буде як буде! Досі він керував справою, і якби схотів, повернув би все на старе; тепер повороту нема і він не зможе змінити зробленого, хоч би й запевнився, що помилився...
Мимоволі Газісове серце стріпнулося, його тверда вдача захиталася, і стурбовано він почав перевіряти минуле. Але раптом схаменувся і з досадою намігся відкинути свої вагання.
— Що це я підлягаю чужим думкам, впливу юрби?! Це ж зневір’я до себе, до свого діла. Нічого лихого не може бути. Саме тепер почнеться краща доля Дейламу. Поки вернуся додому, вже повинні будуть позначитися деякі корисні наслідки російського порядкування. Дейламці самі помітять їх та прихиляться до нового уряду. Та коли вже треба доводити те, що й так видко, як Божий день, матиму докази й раніше. Адже Таврида колись була магометанським ханством із таким самим нікчемним ладом, як у нас. Росіяни порядкують у їй вже двісті років і добрі наслідки цього напевне вже виразно позначилися на житті тубільців, та й вони мали час запевнитися в тому...
Так думав Газіс, а поїзд вихопився з долини, й пихкаючи, грюкаючи та сопучи, погнав далі в безкраю степову просторінь, повиту нічною імлою, кидаючи позад себе одну по одній дейламські оселі. По двох добах подорожні пересіли з залізниці на пароплав, який мав допровадити їх до Тавриди, резиденції на той час російського царя.
Ввесь час нетерпляче дожидався Газіс кінця подорожі. Сумніви, з якими він так уперто змагався, хоч затаїлися, таки не покинули його і, зринаючи від часу до часу, знов мордували його. На кораблі, проволоводившись цілісінький день із ханом, він довго не міг заснути вночі та никав по чердаку. Втомившись, він спинився нарешті біля облавок і вдивлявся у піняве море, що бурхало довкола та билося в корабельні боки. Це вперше бачив він велике море і тепер, коли од утоми він заспокоївся трохи, воно справляло на нього велике враження. З темної-темної далечини, якій, здавалося, нема краю, раз по раз котилися хвиля за хвилею не знати звідки, не знати куди; зринали деСь-то на обрію й котилися просто до корабля, мов хотіли його поглинути. Добігши, хвилі здіймались угору, хлюпалися, гойдалися і билися довкола, падали й розсипалися, розкидаючи шум та краплі. Там, у тому шумі, ввижалося, ніби щось химерне силкується уперто вихопитися з глибини разом із хвилею: наче промайне тонкий, про
зорий дівочий стан, або розплескана водою довга, сива борода, або глянуть пожадливим поглядом чиїсь зеленкуваті вабливі очі — і зразу все зникне, мов хвиля, падаючи, прибила його, поки з-під другої згодом знов не визирне той само упертий привид, визирне, аж око не встигне розглянути, і, знов приголомшений хвилею, зникне.
Аж до ранку никав по чердаку Газіс, вдивляючись у море та в свої думки, що теж, мов хвилі, бурхали йому в голові, і вже перед світом пішов спати, — не спати, хоч спочити, чи дати втишитися своїм думкам та серцеві. О сьомій годині Газісові треба було вже вставати, бо прокидався хан, а Газіс повинен був завжди бути напоготові до послуг йому. І справді, незабаром Газіса покликано. Хан прибирався у себе в каюті і був у поганому настрою. Разом із дейламцями на пароплаві їхав російський генерал, якого цар вирядив назустріч ханові. Генерал цей віддавав ханові найбільшу пошану, силкувався догоджати та забавляти його, але навсправжки тільки пригнічував хана. З ним Магомет почував себе ніяково. Все здавалось йому, що сам він і поводиться, і каже не так, як би треба, а чужинець потай глузує з нього. В себе дома Магомет ніколи не зазнав цього почуття, і воно дратувало його. Ось і тепер, згадавши, ледве прокинувся, осоружного уруса, Магомет Оглі і дратувався, і занепадав духом та, тільки побачив Газіса, почав докоряти йому за те, що виманив його з дому.
Довго Газіс марно заспокоював хана. Хан сердився та не хотів виявити, що саме дратує його. Газісові ж, хоч він і догадувався, не можна було казати цього. Та Магомет нарешті не стримався і почав бідкатись та скаржитися Газісові на свою кривду, як розпещена дитина, що хтось не задовольнив її ґедзів.
—	Ти осліп, Газісе! Ти не бачиш, ці каторжні уруси не вміють поважати мене... Вони ще сміються і глузують з мене!
—	Вельможний хане! Як могло б це статися? Хто міг би зважитись на таке? Та який може бути привід до того? Коли кожен, хто бачить тебе, зачарований дивується на тебе та на всі твої вартости!
Цей доказ не заспокоїв Магомета Оглі. Він залюбки слухав про свої вартости, та, мабуть, сам не був певний, чи має їх. Тому бідкався далі: — Вони не бояться мене, ці навісні джаури, то й не поважають, як треба...
—	Великий хане, та же щирий твій приятель, вельможний російський цар, не попустив би того, але скарав би лютою карою кожного нахабника.
Цей раз Газіс помилився. Останні слова його роздратували Магомета Оглі ще гірше. Аж баньки полізли йому рогом.
—	Що мені по тім? — скрикнув він люто, тупнувши щосили ногою. — Що мені по тім? Цар схоче — скарає, не схоче — ні, але я не можу карати їх! Тямиш ти це? Це дратує мене!
— Так, вельможний хане, на жаль, це так, та й російський цар не має права карати нас, твоїх слуг. Адже ти б не дозволив йому порядкувати в твоєму добрі та карати твоїх підданців.
На хвилину Магомет Оглі загадався.
— Але чому б ні? — віддав він спокійніше по хвилині задуму. — Якби я схотів зробити приємність цареві, чому б я й не потішив його?
Так і струснуло Газіса від тих ханських слів. Почуття образи й знена-висти схвилювало йому всю кров до останньої краплі. Відколи повернувся він у Дейлам, відколи слугує ханові, а й досі не в силі звикнути спокійно дивитись на нахабну самовладність ханську. Та Газіс стримав себе й не появив свого почуття.
— То цар порядкував би, світлий хане, за твоїм дозволом та згодою і попереду б мусів бачитися з тобою й спитатися в тебе.
Це трохи втихомирило Магомета Оглі, хоч не зовсім.
— Хай так, та які ж мені радощі їздити по чужих землях, де моя воля так зв’язана, де я не чуюся вільним і не бачу до себе належної поваги?.. Ах, як це обридло мені, як це мені тяжко! — знов дужче обурюючись, не то скрикнув, не то застогнав Магомет Оглі.
—	Великий хане! Це ж була твоя воля перевідати царя, свого приятеля. Та й між неприємним маєш тут щось і приємного. Ти будеш в гостях у людини, що єдина рівня тобі на всім світі, гулятимеш у своїй відповідній кумпанії — не з нами, своїми підніжками, як раз у раз...
—	А, хай уже й так! — згодився якось Магомет Оглі. — Але ти, Газі-се, мусиш не кидати мене ні на мент, не відступатися ні на ступінь... Ти краще знаєшся на джаурській поведенції та думках, то й пильнуй кожного їхнього слова, і де треба, зверни розмову на інше чи що, щоб уруси не бачили, що я не знаю чогось із їхнього.
Коли, заспокоївшись, Магомет Оглі вийшов із Газісом на чердак, його давно вже дожидалися і двораки, і російський генерал. Був чудовий ранок. Магомет Оглі наблизився до облавок, а двораки посунули за їм слідом і поставали у дві лави по боках.
—	Ваша величносте! — обізвався приступаючи генерал. — Тепер саме час милуватися на красу моря. Цієї ранішньої доби воно виглядає надзвичайно гарно. Скоро побачите і тавридські береги.
Газіс стежив за Магометом Оглі. Хан стояв, утупивши потуманілі очі в морські оболоні, і неспокійний смуток почав перебігати в його очах. Нарешті він зняв їх на Газіса і нетерпляче дивився на його. Очевидячки, вигляд моря нічим не зачіпав Магомета Оглі, а треба було щось відказати, і він неспокійно вимагав пояснення чи рятунку в Газіса.
Помітивши це, Газіс почав: — Пробач мені, пресвітлий хане, що, зворушений цією надзвичайною красою, я не можу спинити балакучого язика і турбую тебе, на твій осуд перекладаючи своє зачарування.
Дивлюся на безкраю блакить моря і не можу натішитися його спокійною вродою! Чую, що спокій моря — це спокій велетня, певного за себе, грізного і серед сну, бо схоче — і здійметься розгніване, і ніхто не здолає змагатися з їм. За цю велич ревно кохаю велетня-море, наче щось рідне, бо воно нагадує мені твою, наш світлий державцю, силу і велич. Найясніший хане! Колись попередник твій, славетний Омар, перейшовши з потужним військом із краю в край світа і дійшовши до пінявих берегів морських, в’їхав на коні в шум морський, та не здолав сягнути через бурхливі хвилі. Тепер ти, могутній нащадок його, з ласки пророка безпечно прямуєш на той берег моря, і зрадлива хвиля не здола спинити тебе!
Слухаючи Газіса, Магомет Оглі почував якесь задоволення, та не гостре. Приємно було чути хвалу, та він звик до хвали. Приємніше, здавалося, те, що Газіс, як завжди вмів, подавав ту хвалу по-новому, так, як досі ніхто; але помічаючи, що Газісові слова навсправжки мало належать до моря, Магомет Оглі тільки напівуважно слухав Газіса, а все дивився на море, що вже починало турбувати його, викликати якийсь неспокій, якесь зворушення, що тягло до себе його увагу, хоч він і не розумів його.
Помітивши це, Газіс змінив розмову.
— Найясніший сине Магометів! Речі найбільші в цілості переділяються на дрібненькі частини. Така установа Аллахова. Так і могутнє море складається з безлічі малих хвиль та ще дрібніших крапель. І коли в цілості море таке чарівне та величне, то й кожна краплина має власну красу. Кожна крапля блищить, як той діамент, а глянь на ці хвилі, що плескаються довкола. Придивись у глибінь кожній, коли, знявшись угору, вона раптом завалюється в морські безодні, розпліскуючи шум. Глянь, чи не ввижаються там під хвилями чарівні постати морських царівен, які виграють там танок, вигинаючи гнучке тіло, та ваблять до себе зеленкуватими очима своїми, обіцяючи ще нечувані втіхи...
Тепер Магомет Оглі перехилився через облавки та жадібно вдивлявся в хвилі, що товпилися й розбивалися біля корабля. Очі його поняли-ся заласною цікавістю і, здавалося, справді вбачали у таємних глиби-нях те, чого шукала розпалена Газісом уява.
Тим часом на обрію почала виявлятися, мов виринаючи з моря, якась довга блискуча смуга. Газіс довго не міг признати, що то таке, це подекуди темно-сизе, подекуди рожеве, перлисте, золоте пасмо, по сей бік якого грає та міниться всіма блакитними фарбами безкрає море, а по той бік розіслалася, здавалось, та сама, але зовсім інша блакить неба. Це не була зоря, бо сонце вже підбилося й сяяло з противного боку, та все ж таки вона блищала і грала яскравими фарбами, подекуди вкриваючись, наче хмарами, якимись темними пасмами.
Тільки придивившись, Газіс пізнав, що то тавридські береги зняли з моря своє рожеве бескеття, де-не-де поросле темним лісом. Під м’я
ким ранішнім промінням ще сповитого морськими туманами сонця вони грали безліччю розмаїтих мінючих кольорів. Помалу виступаючи з-за легесеньких, як павутиння, наскрізь осяяних сонцем туманів, берег наче тремтів, ворушився, дихав від непомітної гри освітлення.
Нетерпляче хвилювання разом з несвідомим почуттям радощів охопили Газіса. Так ось він, той край, що побачити його сподівався він так довго, так нетерпляче... Ось він, той чудовий край, що колись так само, як тепер Дейлам, гинув під сваволею божевільних ханів, а тепер, певно, розкошує у добрі та красі. Тут, здавалося Газісові, вже не може бути того безладдя, яке скрізь на кожному кроці бентежило його дома. Тут нема тієї сваволі, хижацтва, нема потреби такої осоружної боротьби, яку доводиться провадити йому, ще до того такими бридкими засобами... На хвилю Газіс забув усе, усі свої сумніви, навіть хана і свої обов’язки бавити його, й зачарований дивився на чудовий малюнок, що виринав із моря йому перед очі.
—	Що це таке, Газісе? Що це таке? — перериваючи Газісові мрії, розітнувся зненацька нетерплячий Магометів голос. Йому обридло вже дивитися на море, й він нудився без Газісової розваги, почував невдоволення. Ще воно не розжеврілося, коли, випадком глянувши в далечінь, він помітив берегову смугу й не розуміючи, що то є, притьмом забажав Газісового пояснення і вже сердився за те, що Газіс сам не по-спішився спостерегти і задовольнити його бажання.
Як із неба на землю впав, відірвався Газіс від своїх думок. Ця нагла перерва його світлих мрій лютила його, почувалася наче образа, а мусів таїтися з тим і ще подвійно піклуватися, щоб заспокоїти хана.
—	Вельможний хане, це вже Таврида, це її береги. Глянь на цю країну краси та щастя! Чи не нагадує вона тепер, коли вся осяяна сонцем і неначе вирина з моря, чи не нагадує вона красуню-гурію, що на самій зорі пишаючись іде з води, а на розкішному тілі її блищать діамантами крапельки, винесені з моря, надаючи й так молодому та гарному тілу ще краси та ще молодощів? А ті ліси темні, що збігають із гір, чи не нагадують вони темні коси, що пасмами спадають на рожеве мармурове тіло?..
На час хан зацікавився, глянув у далечінь, та, знати було, бажав уже чогось іншого до розваги. Газіс зразу помітив це.
—	Тепер, вельможний хане, — саме вчасно обізвався він, — чи не личило б зняти келих за цей чудовий край та разом поснідати трохи, щоб дізнати, що наготували твої кухарі?.. Кажуть, на морі, коли воно тихе, на чудовому морському повітрі страва набира особливого смаку!
—	Мій любий Газісе, ти все вмієш добре вигадати! — зрадів хан. — Снідати справді час. Ходімо!
IV
Коли корабель пристав до берега, на березі товпився тиск люду з ріжних станів, ріжних народів та в розмаїтому вбранні. З натовпу чути було гуки — як пояснював ханові Газіс, привітні; махали шапками, хустками.
На корабель зійшло кілька російських генералів, усі рясно погапто-вані золотом та пообвішувані хрестами.
—	Бачиш, світлий хане, — нахиляючись до його, промовив тихенько Газіс, — як джаури шанують тебе. Вони, справді, ґречні люди та й добре тямлять, яку ласку зробив їм ти, прибувши на гостину в їхній край.
Хан, хоч і чудувався трохи на дивну поведенцію чужого народу, але ж радів, як мала дитина.
—	Так! Я задоволений, — поспішивсь відказати він пошепки, бо саме в той момент до нього надходив увесь російський почет. На березі стояли коляси, щоб везти хана і дейламців до призначеного їм палацу. З ханом сів найстарший російський генерал. Для кожного з дейламців була окрема коляса і з кожним, відповідно до його значности, сідав старший чи менший з російського почту.
Той, що сів із Газісом, був, либонь, дуже значний урядовець. Усю дорогу, користуючись із того, що був з ним на самоті, Газіс розказував йому про ханів настрій, про те, як треба бавити та впливати на хана, кого з двораків варт і чим можна привернути на свій бік, а росіянин повідомляв Газіса, як стоїть справа в них, хто приставлений до хана, чого вони бажають від нього і таке інше.
—	Але знаєте, — сказав він нарешті, — наш цар не зможе прибути сюди раніш, як за тиждень. Треба якось, щоб хан не образився тим та чекав спокійно.
—	Ат, його легко заспокоїти. Скажіть йому, ніби несподівано зіпсувалася залізна колія та ніби цар, розгнівавшись за те, що не може вчасно зустріти хана, звелів постинати голови тим майстрам, що її робили. Це задовольнить ханову пиху, а будете весело бавити його, він і не зчується, як мине той тиждень.
Скінчивши головні поради, Газіс зажадав, щоб росіяни допомогли йому увільнитись від хана на той час, поки прибуде цар.
—	Я чисто знемігся з цим дурнем. Мені треба хоч трохи спочити...
—	Але як будемо без вас?..
—	Та же поміч моя буде потрібніша тоді, як приїде цар; а не дасте мені спочити тепер, я тоді не буду здатний ні до чого...
Та як не клопотався Газіс, а ледве через два дні ублагав хана пустити його від себе. А тим часом, їздячи з ханом на гулянки, він, хоч прихапцем, помітив дещо таке з життя тубільців, що почало турбувати його.
Кілька разів вразили його прикмети тяжкої бідноти, ознаки ворожне-ти між тубільцями-татарами та росіянами. Та поки був коло хана, Газіс не мав змоги перевіряти свої спостереження, бо мусів обминати усього, що вражало, щоб воно не впало в очі й ханові.
Вже другого дня по приїзді поїхав хан оглядати околиці міста. Хан їхав уперед із російським урядовцем, Газіс позаду сам на окремому візку. З зачаруванням дивився він на чудову місцевість, на розкішні будинки серед пишних садів, що раз у раз видно було з шляху, і нарешті, сам не знаючи навіщо, почав розпитувати свого візника-магометана, чиї це палаци та чия земля, де їхали?
Візник усе називав якось князя, графа або заможного крамаря, та все росіян. Жаден із тих палаців не належав комусь з татар. Татари мешкали тільки по самих нужденних саклях, стулених з глини серед голого, розпеченого сонцем каміння. Самі саклі ще не дуже б вразили Газіса своїм виглядом; більшість люду і в Дейламі жила по достотно таких халупках, але ж не всі; та й чому оті чужі палаци такі нечувано розкішні та стоять на найкращих місцях понад морем, серед садів?
Земля також здебільшого належала росіянам, тільки вряди-годи траплявся клапоть громадської, та, Боже, якої: саме каміння порепане, спалене сонцем, а між їм десь-не-десь покручені, позагризувані худобою й вівцями корчі, недогризки колишнього ліса.
—	Ліс зрубали, — казав візник, — бо треба було відкуплятись.
—	Від чого?
—	Село судилося з тим ото князем, — показав візник на один із тих палаців, що видко було з шляху. — Там, де цей палац, жили колись наші татари. Вони не схотіли тут жити, вийшли за море... Цар подарував їхню землю князеві, а сусідня громада не йняла тому віри, думала, що покинуті землі повинні впастися їй. Зайшов позов. Поки судилися, з громади правили гроші за суд, за пораду; як громада програла, справили штрафа. Село зубожіло, продало кращі предківські землі, зрубало та продало ліс, тільки й зостався оцей сірий камінь...
—	Кому продали землю?
—	От тому купцеві, — показав візник на другий палац над морем. — Він скупив тут землю в багатьох селах. Дешево купував; купував і в тих, кому треба було продати, і в тих, кому й так можна було обійтися.
—	Навіщо ж продавали?
—	А хто ж знав, що землю можна продати, можна й купити? — спитав уже візник. — Кожен думав; дурний купець кидає гроші, треба хоч щось видерти в його, земля однаково наша буде...
Перегодом, оглянувшись на всі боки, він додав пошепки: — Продавали багато дехто, бо не хотіли тут зоставатися, хотіли під турка йти.
—	Ну?
— Але турки, ті, що єдналися приставити наших до себе у турецьку землю, заманивши їх на свої кораблі, стинали їм голови, забирали гроші, а трупи кидали в море... Багато наших загинуло так... ох, багато! Як почули про це останні, хто вже й поспродався, і в дорогу зібрався, зосталися тут загибати... Нігде рятунку нема, нікуди тікати!.. Та як землю раніш спродали, назад не забрали; так без землі й зосталися... Навалився чужий уряд на наших і з одного боку, і з другого. Довелося нам гинути, — сказав візник, та враз наче злякався, що сказав більше ніж треба, замовк і про що не питав Газіс далі, одно одмовлявся, що не знає.
Замисливсь Газіс об тім, що почув. Справді, щось негаразд. Найкращі землі зійшли з місцевих рук... Та тільки візник не розуміє того, що хоч би татари жили і своєю державою, земля однаково не була б досі громадською, —її однаково посіли б свої пани. Так неминуче буває скрізь... Проте чи сталося б це так нагло, так швидко і так повсюдно, як тепер? Та й чи однаково це? Чи не звернуло б народові своє панство хоч частину використованого розвитком науки і т. ін.?.. Чи не були б відносини кращі? Чи, нарешті, немає у цьому якоїсь кривди? І коли вже на певному ступені розвитку історія виробляє нерівність, то чи не потрібно для дальшого розвитку, щоб ріжні верстви суспільносте складали разом щось ціле, національно належали до того ж народу?.. Такі сумніви мимоволі вкрадались Газісові на думку, хоч він і з невдоволенням спинявся на їх.
Тим часом коляса викотилася з лісу, серед якого досі йшов шлях, і подалася повз голу скелю, з якої, знати, бито каміння. В лісі було вогко, а тут, на просторому, тяжко пекло. Скеля скрізь була скопирсана і поруйнована, біля неї були понакладувані купи більшого та дрібнішого каміння. Все було сіро-жовте, безколірне та розпечене, наче груба. Від раптового со-няшного сяйва, від того гарячого духу, яким відбивала скеля, від того однобарвного сіро-жовтого коліру, що не блищав, а якось пік очі, Газіс зразу не міг дивитися і заплющивсь. Але ось його вразило щось, ніби стогін, змішаний з якимсь важким гупанням, що чулося з-поміж кам’яних куп. Стурбовано глянувши в той бік, Газіс побачив біля скелі кілька запорошених татар у фесках, що так густо припали порохом, аж мало відрізнялися від тих кам’яних куп та скелі. Люди ці, знеможені і від праці, і від спеки, з тяжким напруженням здіймали здорові залізні кайла і били їми у скелю, що за кожним разом відгукувалася стогоном, наче на відповідь стогону каменярів. Коли вони, почувши гуркіт коляси, покинули на час робити та обернулися глянути на дорогу, Газіс помітив у їх очах страшну втому, знеохоту і біль. Здавалося, вони мусять зараз-таки з гнівом відцуратися цеї праці, а як ні, то згинути тут же, знесилені нею.
Тим часом візник, що ввесь час сидів мовчки, обізвався наче сам до себе:
— Цю роботу роблять наші. Джаури не хочуть її робити.
Ці слова так і шпигнули Газіса, наче відповідь на його думки. Та — дивна річ: ось тільки він сам помічав щось недобре, а почувши візникову скаргу на росіян, уже вважав усі сумніви свої нісенітницею і тільки розсердивсь і на себе за те, що попускає свій настрій підлягати хвилинним враженням, і на візника за те, що з упертою злістю вишукує щось, аби обмовити чужинців.
Що він буде базікати! І без каменярської праці татари мають тут чудові заробітки. Багаті росіяни звідусіль товпляться у цей край і за всячину платять з надлишком. Помітно по всьому, що татари заробляють тут добре, та й неправда, що немає татар заможних. Газісові пригадалося, як на пристані, коли він приїхав, вешталися два татари розкішно прибрані, на власних конях та з джурами коло себе; але разом пригадалося й те, що поліціянти поводилися з ними щось не так чемно і нахабно прогонили їх. Газіс помітив це мигцем, сходячи з пароходу, і тоді не мав часу розгадувати над цим... Проте хто ж їм винен, — заспокоював він себе тепер, коли ця згадка неприємно втиснулася між думки... Це ж неуки, невігласи, з якими й не можна поводитись краще. Так їм і треба за те, що цураються всякої науки через те тільки, що вона російська.
Коли нарешті Газіс дістав таки дозвіл від хана, він надумав насамперед їхати до колишньої столиці тавридського ханства. Йому здавалося, що там найбільше повинно було позначитися те, що його цікавило. Щоб дістатись туди, треба було пересягти гори, що простягнися кряжем понад морем. Поки їхали серед гір, дорога йшла серед ліса й садів, де-не-де траплялися невеличкі татарські хутори і в кожному хуторі Газіс бачив сяк-так стулену бузню (кав’ярню), а у бузні немалий гурт татар, що пили кофій, грали на цимбалах, бавилися грою в кости та картами. Звідти чувся шпаркий, дрібний гомін і на око непомітно було ніякого смутку або пригнічення. Все це тільки запевняло Газіса в його думках, але по-спішаючись, бо мав мало часу, він не спинявся біля цих людей і не здіймав з ними розмови.
Нарешті Газісова коляса вирушила з гір і подалася високою перед-гірською площею, зритою глибокими ярами. На ній не манячіло нігде й деревини. Це починався безкраїй, спалений сонцем степ. По весні він зеленівся оксамитовою травою, та тепер на цілому свойому просторі половів, наче глиняна пустеля. Скрізь земля порепалася у палець завширшки і ширшими шпарами. Ті шпари, мов тисячі знесилених зга-гою ротів, роззявлялися, прагнучи вогкости хоч із сухого повітря. Лише подекуди стирчали ще живі парости молочаю, але так засновані павутинням, такі темні та запорошені, що й вони не надавали ясного кольору рудому степові. Та ще десь-не-десь, мов калюжі гарячої крові, майоріли плеса, густо порослі прикро-червоними квітками дикого маку.
Зелені ящірки самі оживляли малюнок, ховаючись прожогом по шпа-рах, зачувши гуркіт коліс, та ще високо на небі повільно кружляли темні орли. Тиша і спека; повітря бринить і леліє; з одного боку туманіють, як зачаровані, гірські бескети, з другого розлігся неоглядний степ, а на далекому обрії пасе святий Петро свої вівці.
Ось несподівано коляса над’їхала до глибокого яру, почала спускатися з гори і спинилася внизу біля кам’яної брами.
Це була Долина Упокою, кладовище народу карів, що колись, дуже давно, жив тут на горі у славетному тоді їхньому городі Сайгун-Неме, тепер зруйнованому та спорожнілому.
Газіс не мав на думці оглядати Сайгун-Неме та Долину Упокою, тому хотів був їхати далі. Та візник завіряв, що ніхто з подорожніх не мина цього місця.
—	Це не забере у вас багато часу. Зайдіть, подивіться, — умовляв він.
Тим часом вийшов на браму і доглядач Долини Упокою.
—	Зайдіть, гляньте, — каже він, — на наші святощі, на руїни славетного Сайгун-Неме та на Долину Упокою. На їх варт подивитись. Вони свідки тії невмирущої любови, якою наш розігнаний, зрабований народ ревно кохає свій рідний край та свою сплюндровану волю, за яку він може лише згадувати та мріяти, а вже не в силі відбудувати її. Колись ще татари розбили і звоювали наш народ. Розбіглися кари по цілому світові, але й досі, де б далеко не жили вони, все згадують рідний край та щасливу давнину, і хто з їх може, хто має гроші, робить заповіт, щоб сюди везли його ховати хоч з-за тисячі верстов. їхні нагробники, — це наче сльози цілого народу, такі важкі, що обернулися в камінь. Справді, каліка, що тужить за ногами, сліпець, що плаче, згадуючи красу Божого світу, щасливіші від нас. Сліпець не може тільки бачити, каліка тільки ходити, ми ж не можемо робити нічого, про що каже нам серце, не сміємо висловити своїх думок, появити своєї журби, а очима бачимо тільки нашу неволю та лихо. Сліпець відстраждає сам, діти його знов світлими очима поглянуть на Божу розкіш, а ми, ввесь народ — діти, сини, онуки і правнуки не знати до якого коліна — навіки не побачимо просвітку. Чого ж варті сльози найбільшого бездольця, порівнюючи до сліз цілого народу, які з цілого світу постікалися до цієї долини? Зайдіть же, гляньте на Долину Сліз — Долину Упокою, гляньте на сльози безщасного народу!
Так казав старий. Мова його плинула журливо та тихо, і чувся в їй той глибокий, задавнілий смуток, що лишається наслідком колишньої тяжко-бурхливої скрути. Вона полегшала до певної міри, а більше не полегша і не зникне ніколи, а все буде свідчити про втрату і сил, і надії. А сам старий з своєю похилою постаттю, сивим волоссям та бородою, з пожовклим, почерканим зморшками обличчям та лагідними смутни
ми очима, що недобачали від довгого читання старих книжок, видавався людиною з давніх віків, яка ніби встала з-під кам’яного нагробни-ка, або й тією кам’яною сльозою, серед яких вікував вік самітно.
Він вікував тут сам серед цього кладовища та руїн, і більше не було тут жадної живої душі.
Газіс послухав старого й пішов за ним. Ішли вузенькою стежкою низом долини. Долина та була глибоке провалля з стрімкими скелястими узбіччами. Де-не-де каміння у скелях поперегоряло на попелястий ґрунт і скрізь, де по узгір’ю було хоч трохи того сипкого ґрунту, і самим низом долини поросли дуби, але які дуби! Це були дивні велетні: учотирьох, вп’ятьох ледве можна було б обхопити кожного; високо вигналися вони, та не стрункими, а покрюченими, корячкуватими стовбурами з великими ґулями на їх, з глибокими зморшками на корі. Знати було, не в захисті та розкошах тішилися, а в довгій та тяжкій боротьбі зростали вони і тяжко калічили їх негоди. Скільки, мабуть, загибло поруч з ними таких, як вони, тільки утліших, а вони перемогли і високо-високо знесли свої горді чола! Та тепер на могутніх велетнях так мало було листу; верхи здебільшого всохли; дебеле, мов з криці викуте, гілля обголене мертво стирчало в повітрі, лише подекуди по низших гілках, мов вінки на побитих левенцях, ясніли непишні пучки листу. Дуби загибали. Перемогли стільки напасти, перебули стільки років і оце знесилені гинули без боротьби. Безнадійна, невідкарана смерть налягала на них і разом на Долину Упокою; цього враження смерти додавали ще нагробники, безліч нагробників, усе однакових, більших і менших, списаних старими, забутими літерами, почорнілих від давніх років.
Тихо ступав старий поміж них. Здавалося, він ще похилився, а обличчя його ще потемнішало. Аж ось з-поміж дерева забілілися нові великі нагробники тієї частини кладовища, де ховали останніх. Вони серед цієї місцини смерти справляли вже враження життя, а серед них, як на те, пишно поросла висока трава та молоді ясно-зелені дерева.
— Чи не здається вам, — зупинившись, обізвався таємничо доглядач, — чи не здається вам, що невмируща любов, яка примусила тих, хто лежить під цими нагробниками, шукати собі вічного упокою тут, відживля це завмерле місце, і хто знає, чи любов дітей їхніх не прожене звідси навісної почвари смерти та не поверне життя цьому краю?!
Газіс не відповів. Його дратувало те, що казав доглядач, ці, на Газісо-ву думку, нісенітні, несамовиті вигуки про рідний край та любов до нього. Замість щоб клопотатися дійсним добробутом, волею кожної окремої людини, освітою, культурою, одно слово, чимсь дійсно хосенним, цей чоловік журиться самостійністю своєї держави, тією історичною порохнею, що поки мала силу, найбільше пригнічувала та обдирала його народ.
Іншим разом Газіс гостро насміявся б з кожного за такі думки, пом-щаючись за те, що вони обвинувачують і його, але тепер, хоч і не згоджувавсь з ними, все ж таки і щирість старого, і таємничі обставини справляли на Газіса непереможене враження, здіймали знов давні сумніви та відбирали завзятість.
Тим часом уже обійшли кладовище та повернулись до брами.
—	Тепер ходім подивитися на наші другі святощі, друге ще сумніше кладовище, бо там нема й таких померлих мешканців, які є тут. Там сама пустка, сама руїна, скарга до Бога на лиху долю...
Дивлячись на азійське вбрання на Газісові, доглядач сподівався мати співчуття від нього, та, знов не діставши нічого на відповідь, почув важкий біль на серці і заглиблений у свої думи, мовчки почвалав вузькою покрученою дорогою на круту гору.
На шпилі гори, оточеної глибокими проваллями з усіх боків, понад самою кручею, наче вінок, здіймалися руїни кам’яного муру. Проти дороги в мурі була брама, зроблена з дебелих обаполів, вшитих залізною бляхою. Вона була розчинена, бляхи подекуди позривалися, а те, що видно було крізь неї, здавалося наче пустеля, зрита й закидана скалкуватим камінням.
Старий поступив за браму і спинився, шепочучи щось із виразом надзвичайного поважання, навіть побожности.
Спинивсь і Газіс. Гостро вразило його те, що він бачив. Безперечно, це був колись город, та не такий, які тепер були в цьому краю. Ці руїни дуже нагадували дейламські городи і це саме і вражало Газіса, викликаючи якийсь неспокій, мов передчуття чогось лихого.
Йшли вулицею. Дуже вузькі вулички від колишньої ходні глибоко повривалися у крихку скелю вапнярника. По боках їх нерівною низкою, наче щербаті зуби, стирчали одна повз одну руїни домів, колись мурованих із того ж таки вапнярника. Кожен стояв самотно, без дворища, без захисту від чужих очей, відрізнений від інших вузенькими суточками. Крізь пообвалювані мури часом видко було завалену грузом середину. Скрізь одноманітний, жовто-попелястий камінь, нічого більше; розпечений сонцем, він аж пашів, а повітря довкола леліло, коливаючись ледве помітними жмурками. Хата повз хату, вуличка повз вуличку збилися тісно, ніде ані деревини, ані знаку, щоб вони були тут колись. Сердитий та глузливий осміх раз у раз звивався на губах у Газіса, поки переходив він з вулиці у вулицю, з суточок у суточки.
—	Чужинце! — помітивши це, обізвавсь до його доглядач. — Бачу: важко нам зрозуміти одному одного. Тобі все тут здається негарне, все не варте ні любови, ні жалю. Бачиш самі руїни та, байдуже оглядаючи їх, не в силі ти уявити собі, як уявляю я, що тут було. А я чув од старих
людей пісні й перекази; висиджуючи самотою» перечитував я старі книжки та написи, вибиті на камені, і здаються мені живими ці спорожнілі вулиці. Мов бачу, як наче рій той, метушиться на них увесь народ наш, як скрізь чути нашу мову, як великими гуртками весело бавляться діти, жінки співають та розмовляють із сусідами, а чоловіки збираються на громадську раду. По майданах повно люду, чути гомін, змагання, кипить життя!., а оце... мертво! Та хай би вже мертво, хай би вже не було нікого з нащадків тих людей, що жили тим життям, або хай би велося їм краще, щоб не згадували про цей город. Хай би тоді били його громи і вітер розпорошував його мури по цілому світові! Не мали б за чим шкодувати! Та ми розвіяні по чужих краях, у наших дітей часто нема товариства, з ким вищебетати б батьківською мовою, що єдина могла б зворушити їм серце та розум, свої дитячі думки й почуття. І холонуть дитячі душі, занепадає в їх розум; матері на самоті дуріють із шаленої нудьги, люди втрачають хіть до розмови, і ніхто з народу кара не співає пісень, а батьки забувають, що то громадські справи, бо не можуть в них брати участи, і хляне у них громадське чуття, а всі думки повертають на користь та ґешефти!..
Знов не відповів Газіс, замовк і доглядач. Незабаром він спинивсь біля дверей до якогось льоху і, одмикаючи, мовив: — Тут колись у нас відбувався суд та карали злочинців.
Вузькою і темною пригребицею ступили по сходах до вирубаного у скелі досить великого льоху. З його йшли двері до другого такого ж поруч. Після несамовитої спеки надворі ці льохи зразу справляли приємне враження. У великі вікна, вирубані з причілку, подихав вільготний вітерець, ринуло запашне повітря і досить світу, а м’які кольори білесу-ватих стін давали відпочити втомленим на сонці очам. Але те, що казав старий, було прямо страшне: у другому льоху відбувався суд, а в першому держано в’язнів. У дальшій від вікна частині його провідник показав на долівці і на стелі знаки від залізних ґрат. Кожні півтора квадратові аршини були заґратовані і таким чином складалось поруч скількись залізних кліток для в’язнів. Не знати, чи випускали їх звідти хоч вряди-годи, чи у багні вони вистоювали і висиджували там аж до суду, бо лягати не мали де. Звідти витягували їх перед суддів, а кару чинили знов у першому льоху перед очима інших в’язнів. Про це в ньому зроблена була кам’яна лава, на яку клали злочинця і стинали йому голову, та вирубаний з каменю шаплик, де інших обпарювали окропом. Скатованих викидувано за вікно.
Коли Газіс почув ці страшні спогади, йому аж млосно зробилося. Несамохіть він одхитнувсь від катівського знаряддя, біля якого стояв. Схвильований, питав він себе: чому ж не тікали в’язні? Адже догляд, здається, не був пильний, на вікні навіть нема знаку ґрат? Ґрати у клітках
можна було б поломити чи перепиляти... Йдучи слідом за своєю думкою, він вперше тепер підступив до вікна і аж зойкнув, аж одхитнувся. Досі не міг припустити такого клятого, облудного підступу. Втекти з цього вікна можна було хіба на той світ. Воно було вибите в стрімкому, як мур, боці глибоченного провалля. У глибині те провалля, повне навертаного водою каміння, було заплутане темними тінями, бо сонце ніколи не заглядало туди. Дістатись туди було неможливо і, очевидячки, туди кидано тільки скараних, і їхні трупи гнили в тій безодні, а важкий сопух, здіймаючись звідти, ринув до в’язниці замісць запашного повітря, що пестило Газіса тепер.
—	Невже жалкуєте й за цим? — гостро, з дражливим докором обернувсь до провідника цілком обурений Газіс.
—	Ні, за цим не жалкуємо.
—	Думаю! Мавши в себе такі звичаї, ви повинні радіти, що здихались їх за всяку ціну.
—	Хоч би і втратили волю? — тихо спитав провідник, пильно придивляючись Газісові короткозорими очима, і на блідому обличчі старого позначився важкий біль.
—	Та чи ж ви мали її?!
—	Чужинцю! Не вперше чую я це. Та чого нарікати за лютість на нашу давнину? Хіба не було тієї лютости і в інших народів, в усіх, і в тих, що нас сплюндрували, і в тих, хто опісля повоювали й їх? Чого нарікати на нас за ту давнину? Хіба хто знає, чи й досі додержували б ми ті давні лихі звичаї? Хто зважиться запевняти, що в нас тепер не було б краще, як у тих, з ким живемо з примусу і хто примусом накидає нам свої закони, непридатні для нас, нерівні для їх і для нас, часом, може, не менш лихі, хоч вони й не вражають так гостро, як ті, про які я згадував вам? Я певний, що нам легше було б самим усе змінити на краще, аніж сподіватись тепер, поки інші те зроблять для нас. Нас було трохи, посідали ми невелику країну, та зате кожен відав усі справи громадські і мав на них чималий вплив. Ми всі гаразд розумілися, всі були ближчі між себе, ніж підданці сучасних великих держав, де повпрягані в одне ярмо і дикуни, і освітні народи, сотки народів, неподібних між собою і ворожих. З книжок я знаю старий закон малих держав, а на власній шиї знаю закон новий — великих держав. У старовину були жорстокі закони, було багато негарного, так же й люди були дикі і, як дикі, самі для себе складали недобрі закони. А проте, самі для себе. Чи розумієш ти вагу цього слова?! Тепер закони покращали... Може, — хоч не скрізь і не у всьому; так же люди тепер багато освітніші, а проте невільно їм самим для себе зміняти закони. Ті закони їм тепер накидають, бо вони тепер раби! Завіряю тебе, не йми віри переможцям ніколи. Перемогу все дістають облудою; переможці все визискують тих, кого підгорнули. Навіщо інакше й воювали б
вони? Ще добре, якщо вони тільки обдирають повойованих! На лихо, ще частіше бажається їм і обдерти, й знищити повойованих, переробити, перевернути їх на свій штаб, на таких, як самі. Скажеш, може, хіба не однаково, чим мені бути? Якби зміг увесь народ перевернутися враз, хай би вже, не змагався б я з тобою. Але скільки самознищення, легкодумства, зради та іншої погані заводиться в тому народі, що його перевертають силоміць і скільки великих серцем гине!.. Нас побили і розвіяли татари. Великий город під цією горою був їх столицею. Прийшла черга і на їх; згодом і їх, як безліч інших народів, розбили та підгорнули під себе уруси. Яке наше життя, бачиш сам. Піди між татар та поспитай, або придивись краще, бо мало хто зважиться по щирости розмовляти з тобою. Як ти не сліпий, то уперта їхня мовчанка виявить тобі все краще від усякої відповіді. Правда, і поміж татарами знайдеш таких, що, здається, щасливі, проте не знаю, чи не будуть вони бридкі тобі...
Газіс не хотів далі слухати, не хотів більш дивитись на ці руїни. Знов допікали його тут ті самі жалощі за химерами, невартими, на його думку, і доброго слова, ті самі квиління за своєю державою. Ще там, де втрата її сталась недавно, де відбувалася, може, трохи й болюча операція, Газіс припускав такий смуток. Але тут, де минуло вже стільки часу! Якщо й дейламці наперекір розуму, думав Газіс, схотять так довго без жадної рації побиватися за своїм безладдям та ханом, усі заходи мої зробити їх щасливими розвіються через їхню упертість.
Від цих думок роздратування, знеохота й непевність обгортали та мордували Газіса. Мабуть, тому винні були його нерви і його втома, але й те, що бачив, справляло своє враження: це кладовище і цей город, як кладовище, і цей живий мертвяк, що, наче мара, сновигав між руїнами та точив свої однозвучні скарги-сльози, мов оту кров, крапля за краплею. Якийсь туман здіймався в Газісовій голові, мов павутинням, заволікав йому очі, затуляв вуха, дзвонив у голові й забивав почуття, крім одного нетерплячого бажання мерщій вихопитись, утекти звідси.
Тим часом надійшли до маленької хвіртки в мурі. Відчиняючи її, провідник завважив:
— Тут була стежка з города до води. Сюдою ходили по воду жінки карів, несучи на плечах довгі гарні амфори... За річечкою, бачиш, сади — то власність заможних базар-сарайців. Підеш ними, скоро дістанешся у Базар-Сарай. Це була татарська столиця.
Як опечений, вихопився з хвіртки Газіс і, похватки подякувавши та попрощавшись із доглядачем, подався вниз. На половині гори він почув спів та музику, що лунали з-за високої скелі (за заворотом стежки не видко було, хто саме грає), та аж зрадів. Мабуть, таки не всі почувають себе тут так, як цей старий, що, наче та мара, водив його між своїми надгробниками, надихаючи непевністю й смутком.
Тим часом назустріч Газісові вийшов з-за скелі ставний красунь-та-тарин у довгому чорному жупані» гаптованому золотом, з срібними ґудзиками та срібним чересом. Вибренькуючи на якійсь невеличкій бандурці, він хвацько приспівував:
Да по наших уліцам
Музика ігрался, Разним сортом женичкам Сюда-туда шлался.
Абдул-Газіс так зрадів цій веселій людині, що не завважив» що він співає. Чув тільки, і це вражало його приємно, що той співає щось веселого.
—	Селям аламлик!
—	Аламлик селям.
—	Як тебе зовуть?
—	Селім.
—	Чи не хочеш, Селіме, показати мені Базар-Сарай? Що візьмеш?
Селім весело усміхнувся і, прижмурюючи очі, засвітив білими, як молоко, зубами.
—	Чому б ні? Селім усе заробляє з того. Правда, я вподобаю більше гуляти з гарними панями, та коли пан не скупий, а пані нема, так можна і з паном... Але ти сам Магомет, нащо тобі провідник?
—	Яз іншого, з далекого краю... з Дейламу, коли чув?
—	А! — протяг недбало Селім. — Прийшли усі до нашого царства. — І свиснув. Проте, не зацікавившись більше, завів знов:
Да по наших уліцам.
—	Ну, ходім!
Пішли садками. Осторонь у холодку, попід грушами, яблунями та горіхами, видко було чимало татарських молодиць та дівчат у ясних уборах, та ледве Газіс із Селімом наближалися, жіноцтво ховалося, загортаючись великими білими намітками, і тільки чорні, як вуголь, очі часом цікаво виглядали з-під накриття.
Хвацько переходячи повз те, здавалося, таке соромливе жіноцтво, Селім нахабно придивлявся їм, завважуючи уголос не дуже цнотливі уваги.
—	Магомет свій закон сповняє, — моргнув він Газісові на двох струнких та, мабуть, молоденьких жінок, що так само поспішилися сховатись у намітки.
—	Додержуєте ще цього звичаю? — спитав Газіс, дивуючись, що цей, на його думку, дуже негарний звичай досі не скасувався під російським впливом.
—	Та додержують іще, хоч уже гарненько визирають з-під закриття.
—	Це дуже негарний звичай. Не кажучи вже про те, що він є образою жіноцтву, так молодий ніколи навіть не бачить молодої до шлюбу. Як же він може обібрати собі подружжя?
—	То ще не клопіт. Піде мати — побачить, піде сестра — побачить; кажуть: гарна, ну то й бере. Та нема чого й додивлятись. Трапляється дівчина хорош, заміж пішов — не хорош; трапляється дівчина не хорош, заміж пішов — чіво-нибудь отметного!
—	Але ж?..
—	Я тобі кажу. Та проте я християнський звичай, християнські барина більше улюбив, веселіш з їм мені, і барині люблять. Корош, кажуть, Селім, красун. Корош гроші мені дають. В одной бариня проводник був, триста карбованців заробляв і любов получав...
—	Ну, це негаразд уже, я не про це кажу.
—	Чому негаразд? Моїй жінці негаразд. Моя жінка я так не дозволяв з кавалер под ручку у саду гулять. Чоловік ззаду ходил, жінка з чужой кавалер под ручки вперед біжал. Говорит: той брат, той сват, той родич! Чужой рука їй горачіший здавался, горачіший рука лучше сподо-бался. Не! Для моєї жінки негаразд, для чужої дуже, очін гаразд, чіво-нибудь отметного!
Так плескав Селім, і Газісові робилось досадно й на Селіма, і на те, що зрадів, почувши його сміх та співи. Тепер Селім спротививсь йому, викликав навіть обридження, і разом знов почали зринати Газісові турботні думки, що збавляли у нього певність у своїх поглядах.
Культура йде, та яка, як, яким шляхом?— думалося йому. Які наслідки будуть із такої культури? Чому прищеплюється тільки щось подібного з неї, чому задоволені такі, як оцей Селім, а інші ні? Невже й мої заходи припадуть до смаку тільки таким?
Тим часом прийшли у Базар-Сарай і Селім спинився біля стародавньої брами.
—	Це ханський палац, — мовив він. — Якщо бажаєш подивитися, йди, я чекатиму на тебе тут.
—	Чому?
—	Мене не пускають туди, там свій провідник.
Газіс пішов сам. За брамою стрів його гладкий, без вусів, без бороди, татарин, який постаттю та обличчям більше нагадував незграбну, пристаркувату жінку. Він повів Газіса по ханських дворищах та кімнатах, з одного маленького двору чи садка до іншого, з однієї горниці до іншої. Все було стародавнє, з стародавніми візерунками та покрасами, що колись, певно, здавалися дуже пишні, та для нашого часу не були вже ні мудрі, ні гарні. Довгі роки на всьому тут поклали свої ознаки: все зістарилося, розлазилося, одноманітні меблі покривилися, шовкові ковдри вилиняли й потерлися, безліч мармурових, нештуч-ної роботи фонтанів порепалися, повростали мохом, і вода вже не бігла з їх, а нагробники з бучними написами про похованих ханів та їхні події повищерблювалися й сумно визирали, наче журилися, що
мусять досі стояти тут, мов на глум тій славі, про яку оголошували їхні написи.
Тихо, нечутко, повільними кроками ступаючи по підлозі, чвалав провідник по хатах, дворищах та садках ханського будинку. Небагато міг чи хотів він казати. Тільки заходячи до нового помешкання, кожен раз спиниться на хвилину, обернеться до Газіса і вимовить яке слово. Тут була спальня, їдальня, тут судили радники, звідси слухав хан, як судять; це був садок, це гарем. І кожного разу додасть: «так було ще за ханів, це було, коли хани були». Скаже і зітхне глибоко й смутно, і те зітхання відбивалось луною по насторожених, спустілих горницях, і здавалося, ніби з усіх закутків цієї покинутої оселі чути тихе зітхання минулого за своїм перебутим життям.
Газіса почали непокоїти ці зітхання. Він хотів дізнати, чого сумує, чого зітхає цей, на око придуркуватий, татарин, та хоч і як розпитував, нічого більше той не казав йому.
— Чи розуміє він, — сердивсь Газіс, — за чим уболіва? Чи знає, що то були ті хани і як велося за них? Напевно, це просто вироблена провідницька звичка зітхати, щоб справити більше враження на тих, кому показує, і за те дістати більше на могорич. Або, може, він зітхає просто через спеку, бо гладкий і йому важко дихати...
Так з дражливістю думав Газіс, а проте дедалі почував більший і більший неспокій і поспішивсь швидше скінчити оглядини, щоб іти з цього дратуючого та, здавалося йому, нецікавого будинку.
V
Минуло ще днів зо два. Газіс мусів вертатися до хана та вже й не жалкував на те. Все, що бачив і чув за останній час, знеохочувало його роздивлятися далі, хоч повертатись ще не поспішався і, де траплялося, розпитувавсь з татарами.
Того дня, коли скінчав уже свою мандрівку, було дуже парко, і дарма що їхали лісом, коні опівдні так виснажились від спеки, аж ледве тюпали. Тому, коли над’їхали до якогось татарського хуторища, візник попрохався стати на спочивок. Зупинилися біля погожого джерела, що дзюрчало прозорим струмком з-під коріння розлогого горіха. Кілька кроків звідси стояла бузня і крізь навстіж розчинені двері її чувся гомін та видко було силу люду, що пили каву та грали в кости і в карти. Газіс і собі пішов до бузні та, привітавшись, загадав і собі каву.
Газісове вбрання, очевидячки неросійське, та й не таке, в якому ходили татари та турки, зразу звернуло на його увагу. Всі присутні цікаво поглядали на його та шепотіли щось поміж себе. Можна було поміти
ти, як один по одному надходили вони до старого, сивого та поважного татарина в зеленій чалмі, — знак, що він уже аж тричі був на прощі в Мецці, та допитували в його, очевидячки, про Газіса; і старий таки спитав нарешті Газіса, звідки він.
— Яз Дейламу.
— Я так собі й думав, — завважив той. — У Мецці я бачив ваших дейламців.
Зайшла розмова, і один по одному усі, хто гуляли в бузні, стовпилися довкола Газіса та старого прочая.
Відповівши на дещо, про віщо питалися в його, Газіс помалу звернув розмову на життя тубільців.
Тоді старий почав нарікати на те, як живеться їм тепер, та журитися за старовиною. Інші здебільшого тільки потакували, хіба вряди-годи додаючи й своє слово. Проте, очевидячки, всі згоджувались із старим.
—	Це вже доводиться нам загибати. Правда, уруси дають нам заробляти, та що по тих заробітках? Однаково щорік усі ми занепадаємо дужче та дужче. Землю забирають чужинці, щороку в нас землі меншає; сидимо вже й тепер на таких скелях, які пускали давніше вільно на житло самим орлам, гадюкам та сіроманцям. Мабуть, зостанеться незабаром вибиратися на яйлу, між вітри та сніги. Уруси видирають у нас навіть воду! А що вроде земля без води? Або ті заробітки! Щоб дістати їх, чого треба натерпітися, якої зневаги зазнати! У зневазі живемо ми! Найшли уруси, побрали землю, посіли всі уряди, в їх уся сила, а ми мусимо тільки шию хилити та слухатись, що вони нам накажуть. Нема вже в нас ні князів, ні судів своїх...
—	Хіба не однаково вам свій чи чужий князь? Кому коритись?
Старий татарин гостро глянув на Газіса.
—	Свій суддя, свій князь, може, теж не любив би правди, як і чужі, та не міг би він зневажити нас. Чужинець зневажає нас за те тільки, що ми не такі як він, та за те, що він повоював нас...
—	Так само було б, якби й ваші князі вбилися у більшу силу.
—	Кажи кому іншому! Я знаю, як судили нас наші князі. Коли приходили ми до їх шукати права, вони викликали на пораду поважних та старіших татар. Коли татарові випадало діло до князя, сміливо йшов він та стукав до князького двору, а князі хоч брали бакшиш, кожного з нас вітали у себе в господі, як рівню, та вершили справу без тяганини.
—	Так, як це кажеш, велося колись і в урусів, та згодом змінилося в їх, як змінюється скрізь. Знов завіряю тебе, і без урусів той звичай змінився б у вас, аби б тільки ваші князі узяли більшу силу над вами...
—	Ба — ні! Не могло б тому статись. Уруські князі можуть нами коверзувати, бо якби ми не корились, наженуть на нас своє військо по тисячі на кожного з нас. Та де б знайшли на те сили наші князі? Адже си
лою їхньою були ми самі, і, якби не схотіли вони шануватися, то й не були б у нас за князів, та ще, хто й знає, чи не наложили б і головами... А може, ти хочеш знати, як судять нас уруські суди? Один татар зглянувсь на вбогого уруса. Десять год без грошей поступав він йому клапоть свого виноградника, десять год зрадник, як ласки, випрохував його у татара, а минули ті десять год, зняв високо голову і забрав у господаря його виноградник. Каже: він мій. Кинувсь татар позивати, доводив судові, що урус шахрай, та ще й відсидів за те... Ще один татар позичив урусові гроші. Прийшов час їх повертати. Каже урус: нема чим, немає в мене нічого. Знав татар, що тому брехня, почав позивати, а суд потяг за урусом. Каже: все, що він має — жінчине, не його, а жінка схоче, не буде платити за його. Пропали гроші в татара. Кажуть, так у законах прописано. Кажуть, кожен повинен знати закони. Добрі закони! Татар не може знати таких! А ще якби ти чув, як уруські суди ганять наших татар за те, що татари не знають уруських законів, за те, що не вміють балакати по-уруському! Якби ти чув, як правиться суд! Татар каже по-свойому, суддя не розуміє; каже по-уруському, судця не розуміє. Каже судця, татар не розуміє. Татара лають, живцем грабують та женуть із суду! Добре татарам! Кожен закон повертається на користь урусам, на збитки татарам.
Старий казав із запалом, з гнівом. Очі його блищали, а слова ринули, як вода у прірву.
—	Та невже ж, — спитав схвильований Газіс, — невже ні в чому не бачите ви, щоб тепер було краще, як давніше? Невже уруси не зробили вам таки нічого доброго?
—	Чудний ти, дейламче! — гірко засміявся старий татар. — Справді чудний, мов дитина. Невже ти думаєш, уруси на те воювали нас, щоб робити нам добре? Вони воювали нас для своєї користи і все роблять, щоб мати її. Вони забрали в нас і землю, і воду, наслали на нас своїх урядників, деруть із нас гроші податками, а щоб не заховалася від них жадна копійка, щоб не зосталося в нас уже нічого, вони знаджують нас своїм крамом, і останні вжитки наші йдуть до кишень уруських крамарів. Тоді робиться те, чого їм бажалося, тоді маєш кінець: татар голий!..
VI
Важким тягарем наполягла на серце Газісові ця розмова, і коли врешті коні спочили, і він рушив далі — їхав, як приголомшений. Не можна сказати, щоб він цілком поняв віри татарам, щоб запевнився їхніми доказами; та вже не йняв віри й собі, не був певний, що виробляє кращу долю свойому Дейламу, а це ж було окрасою його життя, його праці, його турбот. За останні часи все, що бачив, мов отрутою переїдало його віру. Те
пер усе здавалося йому непевне, небезпечне, все страхало. Що ж, може, ці люди помиляються, може росіяни зробили їхнє життя не гіршим, а кращим, так же вони не розуміють цього, вони певні, що мають від росіян саме лихо, їм почувається гірше. Що їм по тому добрі, якого вони не чують, не розуміють, і то не рік, не два і не десять, а вже двісті год! Що, коли так буде і в Дейламі? Що, як і там увесь народ із роду в рід, із віку у вік клястиме наслідки його праці та його самого?!
Тяжко наполягли ці думки на серце Газісові, давили і мозок, і волю та відбирали й хіть, і силу не тільки робити, а й думати. Коли б він здолав ще бажати чогось, бажав би, щоб усе велося й тепер, як велося без нього, щоб знищити до останку все їм зроблене, аби не почувати відпо-відальности за свої вчинки. Як непритомний сидів Газіс на свойому возі, не бачачи, як один по одному спливали поперед очі йому пишні краєвиди, не помічаючи, як плине час і як, нарешті, над’їхав він до того городу, куди їхав.
У цьому городі, у тісному завулку недалеко базара та пристані, мав собі булочну та помешкання міщанин Іван Петренко, що забивсь сюди, як багато й інших чужинців, з українських країв російського царства. Сталося це вже давно, з того часу минуло вже год двадцять п’ять, і Петренко, що був тоді ще зовсім молодою людиною, год двадцяти, тут і оженивсь, тут дещо і придбав. Не був він питомий росіянин, бо походив із народу також, хоч і дуже давно вже, приєднаного до російського царства, та проте соромився свого походження, гордував своїми земляками й силкувався запевнити і себе й інших, що він є «самий що ні на єсть расейскій человек». Дарма, проте, на всі його заходи, дарма й на те, що був він, мовляв, людиною не без освіти та щодня подужував ціленного нумера російської часописі «Свътъ», — розмовляв Петренко якоюсь чудною говіркою, де до російської мови домішувалось багатенько слів і з його рідної, і татарських, і німецьких, і інших. Щодо поводження по-своїв він теж багацько звичаїв не російських, а тих новітніх, що виробилися вже у Тавриді серед того ріжнонародного люду, який набіг сюди з усіх країв російського царства. Звіривши себе, що він питомий росіянин, Петренко дуже тим тішився та пишався, бо вважав російський народ за найстарший на світі. Наука зі «Свъта» запевняла його в таких думках і ніби надавала їм якихсь доказів. Правда, і без неї він згорда поводився до татар, глузував з них і не вагався дурити та обдирати їх зовсім нахабно, та після науки «Свъта» він уже не обмежувався тим, щоб власними заходами перемогти того чи іншого супостата, а ще хотів, щоб і уряд допомагав йому в цьому та всі непорозуміння між росіянами й татарами повертав на користь росіянам. Петренко був такий певний, що росіяни у свойому праві мати собі користь із татар, що ще й сердився, коли вони не давалися йому кривдити себе.
Петренко любив виставлятись перед людьми своїм розумом, погомоніти про поважні речі і тому часто обертавсь до своїх покупців із бучними промовами патріотичного змісту. Пішла слава за Івана Петренка як за дуже освічену та розумну людину, і покупці, щоб послухати розумного слова, частіше надбігали до його у пекарню. Були й такі, що заглядали до його й щодня. Так згуртувалося ніби якесь російське патріотичне коло, хоч більшість у йому були не питомі росіяни, а з інших народів, приєднаних до російського царства, з тих людців, що залюбки цураються свого справжнього рідного краю, аби примоститися до пануючої нації та скористуватися тими правами, що, на їхню думку, належать їй. Купка цих російських патріотів була дивовижною мішаниною з людей ріжних народів та станів. Були тут і голодранці, і робітники, міщане, крамарі, і дрібні, або такі, що відбули вже свою службу, урядовці. У пекарні в Петренка раз у раз можна було здибати якогось підтоптаного пенсіонера у картузі з червоною околицею та в шинелі, чисто зли-нялій на дощах та сонці. Такі, зайшовши по булочку собі до чаю, сідали на ослонець проти господаря і провадили з ним запальну розмову з ганьбою та лайками на дурну татарву та з величаннями вдачі славетного народу російського.
Коли у городі було досить роботи робітникам, провадився порядний торг, і крамарі мали добрий зиск, тоді між робітниками та крамарями патріотичне почуття втишувалося, вони не загаювалися у Петренковій пекарні, і там тоді товклося менше люду, сливе самі урядовці-пенсіоне-ри, яким однаково треба було якось перевести довгий нудний день. Та коли робітникам не було досить роботи, а торг не йшов добре, тоді російські робітники і крамарі починали вороже дихати на тубільців, що перебивають їм заробітки, забуваючи, що вже скоріше тубільцям можна було б ремствувати за те на них. У таких випадках у пекарні в Петренка набивалося сила люду і гуло, як у вулику, а він радий, що назбирав стільки собі слухачів, розпалювався дужче та гостріше провадив свою науку. Маленький, гладкий, з червоним, лиснявим видом, світячи здоровенною на цілу голову лисиною, не вгавав він з своїм казанням навіть тоді, коли на загал покупців видавав булки та бублики або приймав гроші. Перервавши свою промову якоюсь коротенькою приміткою, ось як: п’ять, вісім, дві або три копійки, «покорнейше благодарим» тощо, він зараз-таки починав знов.
— Так можна сказати, що то за народ етая татарва? Одна пакость! Немає у їх нікоторого понятія. І послі того, з якого такого польного права можуть вони у росєйскаго чоловєка хліб одбивати? Дякувати Госпо-деві, за поміччю Святих Отців, силою нашого государа-батюшки ми цей край спобідили, супостатів під себе повоювали. На нашій землі в кого може буть польное право нас зобіждати?!
— Може, хтось забиватиме мені очі глупими вигадками? Може, скажуть: і татарва їстоньки хоче? — лукаво всміхаючись, кривив губи та кумедно розчепірював руки Петренко на знак свого кепкування з такої думки. — Найпокорніше благодарим, преотличнійше дякуємо! Руський православний народ для какої-небудь причини силу свою покладав, такое величезноє царство-державу будуючи? Можеть, він собі, так я думаю, за свої труда какої-небудь користи дожидати, какую-небудь спри-вілеґію мати? І у писанії кажеться: «Коємуждо по ділом його». Тепереньки просю вас, господа, узяти на уваженіє к приміру слова господина Комарова з поштенної газети «Свът». — Свьт, то є просвещеніе — «Руській народ кровію їм пролитою заслужив» «Окрайни висисують сили з центра!» О! понімаєте ви? Центер — це ми, окрайни — татарва паскудна і такая іншая наволоч... Тепер же чи беруть це собі во вниманіє наше началство? Маємо ми од його собі какую-небудь оборону чи заступство?.. Господин Комаров не дурак. Можеть він, так я думаю, царськую волю понімать. А для какої причини господа полиція, справники і такі протчі царської волі не слухають, слова господина Комарова без послєдствія кидають і нас з руками, з ногами на усяку поталу собачій татарві попускають? Ще обідно хіба-разє руському чоловєку видіти татарців-поганців, як вони собі сите пузо кохвієм набивають, а самому з голоду тільки слину свою ковтати?..
Саме під час ханського гостювання у цьому городі трапився скрутний час для робітників та крамарства, і знов почали розжеврюватися патріотичні почуття зайшлих росіян, а Петренкова слава зростати. Та ні хан, ні Газіс нічого не чули про цей рух між нижчими городянськими верствами і так, нічого про його не знаючи, Газіс і вибравсь у свою подорож. Та поки він їздив, рух цей ширшав і більшав, а, нарешті, вибухнув колотнечею.
Почалося це надвечір перед п’ятницею. Того вечора татари, що працювали на пристані, пошабашили та почали розходитись раніш, як щодня. Тим часом ще годин за дві уперед на пристані та по ближчих до неї вуличках помічався якийсь непевний рух. Дарма що був будень, скрізь снувалося і товпилося багато робітників-росіян. Народу збилося більше, ніж у празник, але нігде не помітно було празникового вбрання та й поводились люди не по-празниковому. Лавочки, що були поставлені понад берегом, стояли порожні, ввесь народ рухався, стояв, ходив, ніхто не сідав, ніхто не лузав насіння, і на вулиці, по празниках раз у раз всипаній лушпайками, тепер зовсім не було їх. Тільки у шинки заходили ще більш, як у празник, і дарма на те, що через брак роботи з грішми було тісно, пили багато. Пили й самі, частували й інших, легко й позичали одно одному остатню копійку на чарку. Взагалі помічалася якась зухвала, нещоденна байдужість до грошей. У цьому дивовижному сто
впищі, очевидячки, було щось спільного, якась думка, якісь наміри, що єднали його. Вони розходилися, нічим не спинені, між цим людом і наче здіймали хвилю та шум у цьому людському морі; воно дедалі набиралося все більших завзяття і рішучости та робилося грізним. Та й не диво, бо це стовпище було стовпищем голодних. Вони давно вже зосталися без роботи і роздратовані злиднями та голоднечею шукали, кого б обвинуватити за своє безголов’я. їм здавалося, ніби вони найшли того винуватого і ввесь гнів свій звертали на робітників-магометан за те, що ті одби-вають їм заробітки. Понявши тому віри, робітники-росіяни сьогодні змовлялися помститися на татарах, та боячись, щоб господарі кораблів із власного інтересу, а за їхньою намовою й поліція, не стали на оборону татарам, намовилися зняти з ними бійку вже по роботі і ніби з іншого приводу. Коли татари почали розходитись по домах, перших із їх росіяни пустили йти, не зачіпаючи. Всі обернулися в їхній бік, усі дивилися на їх; услід їм неприязно, грізно стежили тисячі очей, але ніхто не займав і не обзивавсь ані словом. Чуючи щось непевне, мовчали й татари та поспішалися з тії тискняви, що збилася довкола. Враз на пристані запанувала раптово тиша, тільки стукіт, що здіймали татари, йдучи прискореним кроком, розтинався серед тиші якось глухо і непевно. Але коли передні татари зайшли геть у середину натовпу, коли і крайні зайшли і вмішалися між його, тоді, мов хто гасло подав, російські робітники почали насовувати на татар та оточувати їх щільною лавою. Вони зачіпали, глузували, задирали їх. Татар лаяно, шпурляно у їх грудки, показувано їм свинячі вуха.
Бачачи супроти себе більшу силу та не сподіваючись з давніших прикладів собі оборони від російської поліції, татари стримувалися і, не озиваючись на задирання, мовчки поспішались додому, силкуючись і не глянути на напасників, щоб не розпалитися й собі. Вони йшли швидко, похилившись, трохи не бігли, наче тікали, та очі їхні, мов прикуті до землі, займалися зненавистю. А росіяни напосідали дедалі дужче. Нарешті хтось з татар не витримав, ударив напасника, і враз знялася скажена бійка. Як подих вітру, з краю в край юрби перебіг між татарами вибух зненависти і ті, що встигли вже вийти з-поміж стовпища, завернулись і побігли назад обороняти товаришів. Почали збігатися і з городу нові юрби і татар, і росіян. Бійка розжеврювалася все лютіше. Поліція кинулась розбороняти, та не здолавши сама нічого вдіяти, викликала військо.
Саме в цей час Газіс з’їхав у город, щоб достатися до свого помешкання, мусів переїздити цю вулицю. На неї Газісові доводилось виїздити з гори стрімкою покрученою вуличкою і через те він доти не міг бачити, що діється там, поки не над’їхав до самого бойовища та не мусів несподівано стати на крутому спуску, бо величезна юрба, як повідь понявши
 всю вулицю, заступила йому шлях. Серед безладного страшного галасу не зразу можна було второпати, що тут коїться. Російські робітники, крамарі, москалі, татари ріжних станів — усе те змішалося, тис-лося до купи, коливалося та ревло, як море.
—	Що це? — стурбований, спитав Газіс у візника.
—	Знов прокляті уруси б’ють наших! — з ненавистю прошепотів той.
—	Що це? — спитав вдруге Газіс якогось росіянина, що стояв біля ближчих воріт та байдуже поглядав на бійку, наче на яку цікаву кумедію.
—	Бач, що! Ще й пита! — залічуючи Газіса за татарина, вилаявсь той на відповідь. — Не бачиш, свиняче вухо? Знов ваша бісова татарва збунтувалася.
Зворушений украй, дививсь та слухав Газіс на те, що діялося перед очима. Коляса його стала на узвозі вище та коло самої колотнечі, і бійка йшла трохи не під ногами в його. Все видно було, як на долоні, і тільки вечірня сутінь, що почала вже снуватися, заважала трохи бачити.
І татари, і росіяни розбилися на малі купки та змішались у запеклій бійці. Стовпище тісно збилося і, коливаючись, подавалося часом в один бік, часом в інший. Понад юрбою раз у раз здіймалися кулаки, дрюччя, чулося їх важке гупання, стояв галас, лайки та стогін, як у пеклі. Іноді поміж тиску кидалася на очі якась окрема постать, обідрана, з розпатланим волоссям, з попухлим од бійки та заюшеним обличчям. Поліціян-ти та москалі, що прийшли нібито розбороняти, частина облягла бойовище, а частина втасувалася між юрбу і з утіхою, з захватом, немилостиво била самих татар, хіба вряди-годи про око людське, погрожуючись і на росіян. Незабаром татари не мали вже сили змагатися, і деякі намагались тікати, та москалі, що облягли бойовище, не пускали їх, а гонили й штурхали знов між бійку. Знеможені татари, не маючи де подітися, почали оступатись до берега. Вони відбивалися ще, та вже мляво і від утоми та ляку ледве мотали знесиленими руками, не помічаючи, кого б’ють, чи своїх, чи чужих. Деякі з них були сильно збиті і вже не в силі були стояти, а росіяни напосідали все дужче. Нарешті татар опанував божевільний переляк, і вони всі гуртом побігли до берега, штовхаючи та звалюючи один одного, кидаючись на човни, що стояли прип’яті при березі, а кому не стало човнів, і просто в море...
Дивлячись на це, Газіс прочував, які почуття здіймалися у грудях цих покривджених нащадків хазяїнів цієї землі. І в йому самому прокидалися ті самі чуття, зникала остання прихильність та надія на росіян, і огортав болісний жах за свій рідний Дейлам. Та почуття не виявлялося ще з повною силою. Вражіння були такі гострі, що й воля, і ціла істота Газісові на час були придушені їми. Вони заглиблювалися у мозок і там мов дожидалися якийсь час, щоб знятися з більшою силою. Було
кілька хвилин, коли Газіс не міг нічого ні чути, ні бачити, наче якась нестяма опанувала та прибила його.
На пішоході, усього за кілька кроків від Газісового воза, на дверях своєї пекарні стояв Петренко, розмовляючи з якимсь поліціянтом. Вони, очевидячки, були собі приятелі, і Петренко докоряв йому за те, що потура татарві.
—	Що бо ви? Господь з вами! Хіба ви не бачили, як ми їх?..
—	Хіба так їх треба... паскуд! Порубати б у пень їх, щоб знали, як шануватись, щоб і дітям, і внукам наказали, як вони мусять руських людей поважати.
—	Та вже й так, здається, дошкулили...
—	Дошкулили? А оце одоробало чого тут сидить, мов на празнику? Чи йому хто хоч раз дав по пиці? — показуючи на Газіса, аж зашквар-чав од злості булочник.
—	А! — блимнув поліцай і, хоч ніхто не міг би довести того, та Газіс почував це кожною цяткою своєї істоти, кинувся на Газіса з якоюсь звірячою втіхою, щоб ударивши його, вдовольнити Петренкове бажання.
Так проминув мент, короткий як блискавка. Але надбігши до Газіса, поліціянт пізнав дейламця і зразу аж остовпів. Раптово обернувшись до Петренка, він так замахав на його руками, що й той замовк, не скінчивши початої лайки. Втихомиривши його, поліціянт знов сквапно обернувсь до Газіса, з усіх сил піклуючись виробити на свойому обличчі привітний, навіть облесний вираз.
—	Боже! Ваша вельможність, нащо ви тут! Бога ради, так бо не можна! Що скажуть мені і ваш світлий хан, і наше начальство? Така персона у такій неприємносги, у такій небезпеці! Тут таке розбишацтво, тут бійка! Це ж лихо. Швидше, Ваша вельможність, швидше їдьмо звідси...
І не давши отямитись пригніченому думками Газісові, поліціянт скочив на віз поруч із візником та сам погнав коні назад на гору і далекими вуличками до дейламського помешкання.
VII
Через день мусів прибути цар. Давніше сам Газіс хотів покористуватися ханською гостиною в царя, щоб нахилити хана ще де в чому поступитися росіянам. Давніше сам Газіс бажав того, сам подав росіянам цю думку, подав їм слово стати до помочі та умовився з ними, як перевести цю справу. Та тепер, зневірившись у росіянах, Газіс радніший був би загинути, аби тільки порвати з їми та знищити все, що зробив досі. Проте тепер не міг уже перешкодити нітрохи росіянам, ще й мусів мимоволі служити їм. Не через те мусів, що боявся за себе. Якби йшлося
тільки про те, що він розгніває і хана, і російський уряд, Газіс не вагався б порвати з росіянами, виявити все ханові та благати його їхати з Росії, і не побачившись з царем. Та Газіс був певний, що якби зробив так, росіяни не вагалися б ухопити й його, і хана з усім його почтом, а військові свойому, що було у Дейламі, послали б наказ ознайомити про знищення ханської влади та приєднання Дейламу до російського царства. В Дейламі ж тепер не було кому згуртувати народ та опертися росіянам. Від таких думок Газіса огортали і лютість, і жах. Розуміючи свою провину перед рідним краєм, він почував себе зобов’язаним рятувати його і не знав як. Завзятий і рішучий, досі він не знав, що то вагання і, коли вважав щось потрібним, зразу брався до праці, не забиваючи себе турботами про перешкоди та труднощі, певний, що хоч би й набігло щось несподіване, він дасть собі раду з тим і серед самого діла. Та тепер, коли його наміри змінилися так раптово, коли він сам зв’язав себе, впорядивши все навпаки своїм сьогочасним бажанням, йому наче щось було пороблено. Він не здолав ні вигадати, що робити, ні зважитися на щось, бо гнів на себе та почуття своєї провини знесилювали його. Проте не міг іще пристати й на те, щоб сталося, як станеться, не міг бездіяльно дожидатися лихих наслідків зробленого й надумався хоч допоминатися в росіян якоїсь забезпеки дейламцям від їхньої сваволі. Мав ще надію, що поки він потрібний їм, росіяни мусять рахуватися з його умовами. Російський міністр, що порядкував зносинами з Дейламом та перший призвів Газіса до думки скорити свій край цареві, вже прибув у цей город, і Газіс надумався піти до нього другого дня вранці.
Цей міністр був дуже значного роду, російський князь. Худий та високий, він — дарма що старий, — не горбився ніколи, а повсігди тримав стан просто. Бліде обличчя його, велике і довге, чогось нагадувало конячу голову. І бороду, і вуси він голив, пускаючи тільки під вухами два невеличкі пасмочка бороди, що стирчали, наче два риб’ячі пірця. Великі, вирячені, наче скляні, очі його не грали й не зміняли виразу, а рівно блищали раз у раз усе тим самим блиском. Губи, здавалося, як стулились колись ще давно, саме як пильно слухав він щось поважне, так і заклякли, і все обличчя його мов задубло, не появляючи ні думок, ні почувань. На одязі, на тому, як рівно одно до одного прибране було вже незамашне князівське волосся, на старанно обточених нігтях, на викоханих руках та обличчі — можна було помітити, як пильно та дбало доглядав князь за своїм виглядом.
Було ще близько одинадцятої години ранку, досить рано для значного столичного урядовця, коли Газіс прийшов до князя. Проте той був уже за роботою, відбираючи відомости від своїх прибічних. Та почувши, що прийшов Газіс, він звелів усім надійти іншим часом, а сам вийшов йому назустріч, як усе, з виключною привітністю до його.
—	Ну, що нового, наш високочесний, любий приятелю? — мовив він ласкаво, власноручно присовуючи Газісові крісло.
—	Нового, коли хочете, нема нічого, вельможний князю, — відповів Газіс. — Та справа наближається до кінця, і треба б умовитися, як буде з Дейламом, коли він збудеться хана.
Князь зразу помітив у Газісових словах щось нового, чого досі не чув від нього. Воно і здивувало, і занепокоїло князя, та, не появляючи цього, він удав ніби слухає ще з більшою увагою, тільки тонкі губи його стулилися щільніше.
—	Будь ласка, мій друже, поясніть докладніше, бо я не розумію, чого саме бажаєте, — мовив він, нахиляючись до Газіса.
Вперше, відколи Газіс знав князя, почулося йому щось нещире в князевих словах.
—Я хочу, щоб російський уряд подав слово та забезпечив нас у тім, що Дейлам, хоч і зробиться частиною вашої держави, та матиме свої окремі привілеї і самостійність до певної міри. Щоб цар настановляв нам урядовців тільки з-поміж наших дейламців, щоб у нас було своє військо...
Вже по перших Газісових словах князь одразу зрозумів, яка зміна сталася з Газісом. Це дуже і вразило, і здивувало князя, і він мовчки міркував, що б то могло так вплинути на Газіса. Та заразом міністр ні на хвилину не вагався, що ані в чім не поступиться Газісові. Він не має вже змоги змінити нічого, то й нема потреби потурати йому та обмежувати себе. Ще не дослухавши до кінця, князь рішуче поклав собі в думці, що Газіс тепер «небезпечна людина», і вже зважив, як поступитись з ним далі. Міністрові здавалось, проте, що до якого часу ще можливо користуватися Газісом та його впливом на хана. Безперечно, цей вплив може обернутись на шкоду і тому треба помалу збавляти його. Безперечно, Газісові тепер не можна звірятися і треба впорядити за ним пильний догляд, та, коли впорядити справу з розумом, можна ще якийсь час примусити Газіса працювати на користь собі.
—	Ну бо вас! — думаючи привітністю та жартом заспокоїти Газісові підозріння, ласкаво обізвався князь, удаючи так, ніби вважає слова його за якісь випадкові дитячі примхи. — Ну бо вас! Що це сталося з вами і чого так несподівано стурбувалися тим?..
—	Але ж чому не обговорити цього? — стримуючи себе, щоб вивірити князеві думки, відказав Газіс.
—	Ну, бачите. Збутися хана не можна так скоро. Це буде не завтра, не позавтрьому, ні через рік, навіть не через десять... то як же обговорювати те, що може статися так не скоро, коли й нас може не буде?..
—	Авжеж таки не можна не обговорити, бо для нас залежить від цього дуже багато...
—	Та же досі ви ніколи не клопоталися тим...
— Бо давніше я не знав і не бачив того, що чув і бачив тепер! — зворушено віддав Газіс.
— Ну що ж такого страшного ви бачили, що так налякало вас, мій друже?
З гнівом, увесь зворушений, Газіс почав оповідати про вчорашню бійку. Голос його здіймався високо й дрижав. Він докоряв, він вимагав пояснення.
— Ах, Господи! Та й по всьому? — примусив себе засміятись князь. — Ви занадто рухливі. Хіба ж можна бажати, щоб у великій державі не траплялося ніколи маленьких нелагод? Та же щось подібного могло статися й навпаки. Якби випадково стояло тут військо, у якому татар було б більше, ніж руських, така сама кривда була б зчинена руським. Звіряю вас, це річ цілком випадкова і їй не варт надавати ніякої ваги...
Але Газіс не йняв віри й уперто віддав: — Ну, з росіянами так не і
Ледве помітний рух мигцем перебіг по обличчю в князя та зараз і зник, а проте ще твердіший та непривітніший вираз склався та захолов на йому.
—	Знаєте, я краще бажав би не чути від вас такого. Ваша праця, ваші послуги можуть схилити до того, щоб не звертати великої уваги на хвильові хитання вашого настрою, та я не можу сказати, щоб вони не вражали прикро.
—	Тут нема жадного хвильового хитання! Я рішуче питаюся вас про річ, від якої так багато залежить добробут мого краю.
—	То ви мусіли б дбати про це раніше, — відрубав князь з очевидним роздратуванням, ще й навмисне підкресленим. — Коли прохаєте в кого помочі, то не можете вимагати від нього дедалі все більших та більших послуг. Коли розпочинаєте з кимсь спільне діло, то треба за все умовлятися заздалегідь! Становити нові умови після повершення справи, це, знаєте, трохи нагадує здирство.
—	Це не нові вимоги. Це вимоги самої правди, старі, як вона сама! І чого б варта була ваша поміч, якби мала метою зневолити нас?..
—	Знаєте, — мовив князь, з натиском розтягаючи слова та встаючи на знак, що розмова мусить скінчитися. — Цього, що ви кажете, не може бути й не буде... І, розумієте... заради вашої давнішої щирости я б радив вам не намагатися з вашими забаганками... Вам варт схаменутись... З їх не буде нічого, крім неприємносте й усім дейламцям, і вам особисто, а мені шкода вас з огляду на нашу спільну працю. Сам оце цар висловив волю обдарувати вас найпочеснішим орденом нашої держави, великими грішми та маєтками... та тепер я вже не знаю, що й казати за вас Його Величности...
Газіс спалахнув.
—	Я робив те, що робив, не за гроші і не за подяку!..
—	Як знаєте... Ваше діло. На жаль, я більше не маю часу розмовляти про це... Ще раз майте на увазі, що ви робите собі велику шкоду. Проте я даю вам ще якийсь час поміркувати... І якщо ви надумаєтесь щось, що належатиме більше до діла, я знов охоче розмовлятиму з вами...
Коли Газіс вийшов, на захололому обличчі у князя перебігло щось, ніби тінь лукавого осміху. — Гаразд, що він надумався тільки тепер, а не раніше, — завважив князь сам до себе і, подзвонивши, звелів приставити до Газіса шпигунів та сповістити про зміну з ним декого з урядників.
Так скінчилася Газісова розмова з російським міністром. Тепер Газіс бачив, що його одурено, одурено нахабно, що він помилився і смішно, й прикро, бачив, що не врятував, а занапастив свій край, не користь, а лихо зчинив йому, та таке лихо, від якого, мабуть, уже не буде рятунку! Юрба, загал, до яких з такою погордою почувавсь він, бачили це, тільки сам він не розумів та не бачив нічого. Не можна зміряти тої розпачі, що огорнула Газіса, стисла та давила його, і під її натиском воля, погляди, сподіванки, віра, навіть сама вдача Газісові трощилися, кришилися й перетиралися з нестерпним болем, наче у жорнах якоїсь страшної машини.
Як проминули ті дні, поки цар вітав дейламських гостей, аж поки не рушили вони нарешті додому, Газіс не зміг би розказати. Думка, як би визволити Дейлам від росіян, цілком опанувала його, не даючи думати ні про що більше. Він не знав ще, на віщо зважиться, міркував раз так, раз інакше; часом надії звеселяли його, часом тратив їх чисто... Проте і серед найбільшого захоплення розумів, що боротьбу можна починати тільки у Дейламі, а тут треба ховати свої наміри і силкуватися поводитись, як і раніше. Та тяжкі турботи були дужчі за його. Як непритомний, никав він слідком за ханом по гулянках та святах, які щодня відбувалися в царя для хана, віддавав поклони, промовляв привітні слова, а кожному було видко, що з ним щось поробилося, що він змінився, і росіяни вже не йняли йому віри. Тільки хан так стуманів від царської привітносте, бучних бенкетів та подарунків, що, на Газісове щастя, і не помічав, що сталося з Газісом.
Нарешті бучні ханські гостини в царя скінчилися, і дейламці вирушили додому. Вони не встигли ще доїхати до дейламського кордону, а до їх почали вже набігати прикрі чутки, ніби без них у краї Джугар-Ілтиську (одному з кращих на цілий Дейлам) люди повстали на росіян, а російське військо подолало повстанців і тяжко помстилося: забило на смерть безліч народу, зігнало з предківських осель усю джугар-ілтиську людність, пустило за димом села, порубало сади, попалило ниви, поорало навіть зруйновані печища, щоб не лишити й руїн на спомин про минуле... Почув про це й хан, та росіяни (з їми він найдужче приятелював тепер, і вони ні на крок не відступалися від нього) упевнили його, що
джугар-ілтишці повставали не на них, а на нього, і хан заспокоївся тим та ще й тішився сплюндруванням своїх підданців та свого краю. Але Газіс уже не йняв віри росіянам і ще гостріше зненавидів їх, бо тепер ще дужче гризло його сумління, а заразом, як із води, зростало загоріле бажання помститися... Проте часом у нього ще прокидалася надія, що, може, народні перекази неправдиві, може не трапилося такого надзвичайного лиха. І він всилу здолав дожидати, поки-то поїзд добіжить до Джугар-Ілтиша, та наче пікся на гарячому жарі.
А поїзд гнав далі й далі по дейламських степах і незабаром дістався до Джугар-Ілтиської долини.
Вперше після дитячих літ Газіс заплакав, дивлячися у вікно. Він плакав тихо, без стогону й без голосу, притулившись чолом до вікна вагону. Здорові, як горох, пекучі сльози одна по одній набиралися йому в очах, тихо спливали по обличчю і скочувалися на шибку. Спідні ясна несвідомо випнулись наперед, спідні зуби нервовим рухом вхопили й міцно стиснули верхню губу, поза спиною мов проходив холодний подих.
Виїздячи з дому, Газіс бачив Джугар-Ілтиш у пишній красі. Тепер це була пустеля. Скільки око сягне, нігде ні оселі, ні деревини, мабуть, ні травини. Газісові, що припав до вікна та пильно дививсь, миготіли в очах сами жовто-сірі кольори пустелі. Хоч би де яскраво-зелена пасмужка, хоч би де зеленкуватий одблиск!
Жовтий, зашкарублий, укритий попелом ґрунт розіслався ген-ген замість садів та нив. Нігде ні духу, ні сліду людського, хіба де-не-де стирчить засмалене димом печище, випадком не розкидане, або трапиться обідраний орлами та чекалками кістяк...
Дві годині, поки поїзд переїздив уподовж Джугар-Ілтиську долину, Газіс вистояв біля вікна і не зразу помітив, коли скінчилися руїни і знов побігли назустріч розкішні сади та ниви. Тут не було вже повстання, ніщо не змінилося, і на око все велося гаразд у цій частині Дейламського ханства. Та веселий вигляд її не звеселяв Газіса. Хвилинами йому навіть здавалося, що було б краще, якби сплюндровано ввесь Дейлам. Тоді, може, росіяни відцуралися б безщасного краю, а одна гірка доля з’єднала б дей-ламців та зміцнила їх волю на нове, краще життя. Кров та огонь, може, змили б і випалили б гіркі наслідки тяжкого Газісового гріха!..
IX
Наближавсь вечір, і поїзд надходив до столиці. Користуючись з метушні, що зчинилася на двірці, Газіс зник потай з-поміж ханського почту та подавсь до своєї хати. Він почував себе не в силі зоставатися надалі у цьому навісному товаристві, не в силі і взагалі бути серед людей і
бажав хоч недовгий час перебути на самоті, щоб зміркувати становище та зважитися на щось твердо. Про те, що розгніває хана, Газіс не дбав. Він знав уже, хоч і сам не помітив, коли саме став на тому, що з ханом йому нема що робити, що з ним він мусить зірвати.
Наче злодій, скрадався Газіс до своєї хати, звелів челядинцям не впускати до себе нікого, нікому не хвалитися, що пан повернувсь додому, та й самим, поки не покличе, не з’являтись на очі. Навіщо зробив він той наказ, він не знав. Та не на те, щоб боявся народної помсти, бо й не думав тоді про неї. Роблячи його, він наче через силу віддирав слова чи думки і зараз пішов на верхній поверх та замкнувся в дальшій хаті. Коли йшов по сходах, ступав похитуючись, нетвердою ходою. Газіс над усе силкувався не появити свого пригнічення. Та челядники казали, що вигляд його здивував і вразив їх. Газіс страшенно схуд, зблід, мов постарів на десять год, і визирав суворим та нещасним. Чути було, як він, замкнувшись, ходив взад і вперед по хаті, часом прискорюючи, часом спиняючи ходу. Ступав нервово, нерівно, очевидячки, метляючись із краю у край хати, часом в одному напрямі, часом в іншому. Часом він спинявся і на десять, і на двадцять хвилин. Тоді в хаті за зачиненими дверима ставало тихо-тихо, аж робилося сумно.
Не знати вже, який раз перегадує Газіс ті самі думки. Він мусить рятувати свій край, — ніхто як він, бо він запровадив його у цю страшну прірву. Боляче розуміє Газіс цей обов’язок і на лихо не чує у собі сили на це. Єдиний спосіб рятунку було повстання і, коли Газіс уявляв собі те повстання і пожежі, смерть, боротьбу і думав, що без нього дейламцям не треба було б зносити того лиха, у нього гасли всі сили, зникала вся завзятість. До того він не йняв собі віри, чи вдатен же він, хто вже раз так помилився і так погано прислужився своєму народові, вести таку справу? Спостерігаючи себе на зневір’ї, Газіс із презирством спиняв себе, з ненавистю гостро доводив собі, що не має права вагатися, що мусить присилувати себе міркувати, як здійме повстання, як кинеться у вир його, поведе перед, приневолював обмірковувати справу в подробицях. На час він захоплювався, відживав, запалювався, і знов наче щось уривалося... Міркуючи про повстання, Газіс неминуче приходив до думки, що хоч би він і був здатний провадити свій народ — народ не пойме йому віри, не піде за ним, бо вважає його за зрадника.
Це не були нові думки, навіть ця остання. Вже від кількох день вони, наче зграя круків, наче снігові скалки у завірюху, зривають перед їм одна по одній, часом здіймаючи у йому завзяття, часом вкидаючи його у розпач. Та тепер вони уявлялися так виразно, набрали такої яскравости й сили, і душать, гнітять, знеохочують його до всього, навіть до життя...
— Хтось інший, не я, може, вирятує Дейлам. Я вдатний був тільки загубити його!
Тим часом, дарма що Газіс прийшов додому потай, народ уже дізнався про це. Ще з двірця кілька чоловік вистежили його і розповістили між людом. Мабуть, була така умова в незадоволених, ще коли дожидалися його з подорожі. Вже через годину чи дві після того, як Газіс замкнувся в своїй хаті, біля дверей його господи почала збиратися юрба. Зразу надходили маленькі купки, снувалися взад і вперед уподовж вулиці, і, тільки придивившись уважно, можна було помітити у них якийсь непевний настрій: шепотіння, ворожі погляди. Щохвилі натовп більшав, народ збився великою юрбою, поняв цілу вулицю і з грізним гомоном почав насувати на двері Газісової господи.
Схвильований своїми сумнівами, Газіс нічого не помічав, аж поки не знялася вже справжня бійка між його вартовими на дверях та юрбою.
Глянувши у вікно, він зразу зрозумів, що це діється, але, може, тому, що побачив це саме під час найбільшого зневір’я та розпачі, не злякався і не здригнувся, наче воно його й не обходило.
Він навіть мов зацікавився і дививсь на народ з блідим усміхом. За хвилю йому впало на думку, що коли його побачать, почнуть стріляти, кидати каміння, не дадуть дивитись, і він уступився трохи за стіну.
—	Це прийшла заплата, — прошепотів він стиха сам до себе, знов-таки не чуючи ніякого страху.
—	Ці люди мов навмисне прийшли на те, щоб довести мені, що я не можу вже нічого змінити, нічого полагодити, що вони не хотять моєї помочі, хотять моєї смерти... І таки буде краще так! — подумав він так спокійно, аж сам здивувався своєму спокою. — Іншого виходу нема!
А на дверях усе чувся гамір, брязчали шаблі. Бійка ще тяглася, та вартові вже в силу, в силу спиняли натовп.
—	Може виступити до їх? Може сказати їм, яким винним почуваю я себе, як я прагну повернути все наново? Сказати, що в мене є і сили, і обов’язок до того? — ще востаннє промайнула в Газіса надія.
—	Та вони не поймуть віри, навіть не дадуть висловитись...
—	Що ж робити? Дожидати, поки прийдуть, заб’ють, розшарпають, замордують?.. Страшно? — запитав він себе.
—	Ні, не страшно. Та навіщо? Нема рації і нема для чого... Треба робити кінець самому...
—	Ти ж мусиш знести покуту, будь-що-будь! — обізвався голос, мов це була не його думка, мов хтось інший казав йому це над вухом.
—	На віщо здасться вона, та покута? Хіба б на те, щоб моїми муками потішити помсту одних і навіки вразити сумління інших, чуліших?..
—	А може покаятись? Хай би хоч знали, що я помилявся, та помилявся щиро і врешті зрозумів свою помилку, мордувавсь нею.
—	Не почують, не поймуть віри. Та який і вигляд того каяття, коли людина кається під батогами та дрюччям?.. Не варто, треба вмирати так...
Тим часом сторожу було вже розбито. Чути було, як у нижчому поверсі по всіх хатах сюди й туди бігають люди, двигають меблі, трощать скрині та шафи, чогось шукають. Врешті Газіс почув, що біжать уже по сходах нагору... Ще хвиля, і хтось торгнув двері до хати, де він сидів, ще хтось і ще хтось. «Сюди! Він тут!» — залунало з хати у хату по всіх горницях. На двері налягло, мабуть, кілька людей; замок тихо дзенькнув, двері угнулися та не подалися.
Хтось гукнув: «Давай дрюка!» На двері ще навалилися, далі почали стукати у них, чути було, здоровою деревиною.
Востаннє, мов блискавка, промайнула в голові у Газіса думка, як спокійно, практично і розумно зміркував він усе. Його здивувало, навіть подобалось йому те, що він міг так міркувати в таку хвилю... перед самим кінцем... Та дожидати далі було не можна, двері подавалися, та й не хотілося Газісові... Він зняв руку, приставив пістоля до рота і надавив цинґля.
Разом розітнувся гук пістоля і, заглушуючи його, брязкіт та хруск зламаних та розчинених дверей. Коли народ напругом посипав крізь них у хату, Газіс лежав серед неї в останнім сконанні і тільки права рука його ще зворухнулася передсмертним рухом.

