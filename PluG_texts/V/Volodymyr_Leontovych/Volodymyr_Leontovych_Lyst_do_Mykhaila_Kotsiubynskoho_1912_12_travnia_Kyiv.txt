Дорогий Михайле Михайловичу!
Наче чуло моє серце, що Ви занедужали. Слава Богу, що хоч тепер покращало, але поки ще не зовсім, то не відмовте, дорогий мій, написати за своє здоров’я у подробицях. Чи пройшов плеврит, чи втишилася астма, і чи чуєте себе міцніше? Сьогодні я їду днів на 7-10 до себе в Полтавщину, а звідти повернуся знов до Києва. Був би Вам дуже вдячний, якби сповістили мене про Ваше здоров’я ще туди. Адреса: ст. Ромодан Полт[авской] губ[ернии], мені. Як повернуся з Полтавщини, перебуду кілька днів у Києві, а там знову у Сидорівку днів на 5. Тоді повернуся до Києва не надовго, бо поїду вже на літо до себе. Сповіщатиму Вас, коли саме буду у Києві, бо дуже хотілося б, якби так трапилося, щоб у Києві Ви були тоді, як і я. Будь ласка, якщо можна буде Вам так підогнати, то підженіть, будь ласка.
Оповідання Ваше друкувати призначили вже на июнь. Я певен, що се Вам ніяк не пошкодить, бо Вас однаково повсякчас усі прочитають. Тим часом надіслав оповідання Винниченко, і воно заступило місце Вашого у майській книзі. Моє теж іде у маю. Сьогодні провів коректу. Вийшло дуже мало. Усіх 12 сторін. Пріч того, дав дрібничку — бібліографічну замітку на вірші д. Жука «Співи землі». Яко модерніст він не мого смаку письменник, то не міг і хвалити, але писав, здається, об’єктивно. Буду Вам дякувати, як напишете мені Ваш погляд на сю замітку. Тим часом повість далі не писав, бо стільки було вільного часу пішло на оброблення та переписку оповідання про пана Гречку і бібліографічну замітку. Тепер хочу взятися знов за повість. Хоч чомусь кортить вперед написати ще одне маленьке оповідання з життя старих панів. Тільки силую себе того не робити, щоб не одриватися од повісти. На літо плани мої прості — житиму в себе на селі. Інколи їздитиму в Сидорівку. Сподіваюся, що, може, Ви заїдете до мене на довший час, як балакало-ся, придивитися до людей наших та мене порадити, але се ж більше залежить від Вас, дорогий Михайле Михайловичу! Напишіть, чи можна мати надію. Десь Ви застудилися? Чи тоді, як їздили до Мих[айла] С[ергійови]ча, чи на пароході?
Низенько вклоняюся Вірі Устиновні.
Міцно Вас цілую.
Ваш В. Леонтович