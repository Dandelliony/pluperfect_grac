III, 52455
Дорогий Петре Январовичу!
Не знаю вже, як і лаяти себе. Вже давно мені соромно писати Вам, соромно через те, що не зразу відписав Вам, і через те, що дедалі відповідь моя все одсовується. Простіть, будь ласка, за довге мовчання. Не відписав зразу, бо лист Ваш прийшов в такий час, коли було дуже ніколи, а до того і дуже прикро себе почував. В нас, треба вже Вам признатися, не без неладів в редакції. З деякими поглядами, які висловлювалися в газеті та [нерозбірливо], я не можу згодитися, а ще більше не можу мирити з тією формою, яку дехто в нас надає своїм статтям. На мою, думку форма ся часто буває груба і вкидається в тон вуличних листків... Се
мене страшенно гризе, а поки се все відбувалося під моїм іменем і лягало на мене, гризло ще дужче. Та що було робити? Як тільки можна стало передати ім’я редактора кому-небудь іншому, я зразу се зробив, а до того часу мусив приймати все на себе, аби б тільки був який-будь український часопис. Мушу сказати, що не завше співробітники відносилися до мене і моїх поглядів з такою увагою, на яку я мав би право від них дожидати. Але що робити — вп’ять таки достається, поки вистачає сил, держатися купи і не зовсім одних думок та смаку людям, бо... в українськім письменстві письменників як набереться півжмені, то добре, а напрямків стільки, скільки людей. Сі обставини чинили та й чинять мені стільки прикрости, що в мене поробилися сердечні болі і часом були такі сильні припадки, що хоч криком кричи.
Може, в цих непорозуміннях і я, на думку сторонню, не був зовсім правий, не можу бути певним, що ні, тільки ж чи так, чи інакше вони зовсім переводили мене ні на що, і це є найголовніша причина того, що я так довго не писав Вам, то й, простіть мене, не зробив нічого досі з приводу Ваших доручень. Тепер вже я позбувся відповідальносте за «Громадську Думку», а за «Нову Громаду» подали ми вже з С[ергієм] Олександровичем] заяву, що я передаю, а він приймає редакторство, то можу хоч трохи (запевне, не зовсім) спокійніше дивитися на все, що друкуватиметься там, невідповідне на мою думку. Тепер на ближчому редакційному зібранні зніму питання про те, що Ви писали (надсилати «Нову Громаду» до Акад, бібліотеки, заснувати при Київському музеї українську бібліотеку та про те, щоб се питання обговорити в газеті). Ваше оповідання зі східного життя я одержав, воно друкується в V книжці «Нової Громади».
Чому ж Ви не надсилаєте того, що обіцяли? Будь ласка, зробіть таки нам поміч! Як же Ви живете? Які в Вас новини? Коли збираєтеся до Києва? Я, мабуть, буду тут все літо, то побачимося. Не миніть, будь ласка, і нашої хати, коли приїдете.
Євген Харлампович вже давно повернувся з закордону. Видужав, почуває себе добре, та майже ніколи не сидить у Києві, вже бігає на село. Як весна, так і тягне його сільське повітря. Хоч, здається, йому і робити там гаразд нічого. Серг[ій] Олександрович] теж вже давненько вийшов на волю. Здоров’я його, здається, нічого, принаймні він виглядає тепер навіть краще, ніж був дома. Зовсім розумію, що на Вашому боці правда, що Вам не можна кидати сталої посади для такого непевного становища, яке має наша газета. Се справді був би дуже великий ризик для Вас, бо хто і зна, чи довго буде жити наша газета. Я таки і сам думав се, так і писав Вам одразу, але для діла, що б Ви там не наговорювали на себе, безперечно, було б дуже корисно, якби Ви були тут. Ви, безперечно, багато дечого б направили так [нерозбірливо], що в нас
йде не до ладу, то й суперечки наші, мабуть би, трохи втихомирили. Та що робити, се мусить зостатися тільки в обсягу фантазій. Приїздіть скоріше, ближче побачите, як тут рипить справа.
Ваш Вол. Леонтович 1906 р., 14 мая