Дорогий Євгене Харламповичу!
Поки я шукав стежки, як би мені потрапити (згідно з Вашою радою) до п. полковника, щоб прохати його за візи, то (через те, що тут усі мої знайомі з інчого кола) він і виїхав знов до Відня. Отже надія на візи тільки на Вас. Будьте ласкаві, дорогий Євгене Харламповичу, простіть мені, що обридаю, але поклопочіть та й прискорте як-небудь надсилку права на візи Юлії Волод., Івану Миколайовичу та Миколі Павловичу Леонтовичам і Ользі Волод [имирівні] Коженковій. їм там сидіти і дуже тяжко, бо з Вітею не бачилися, і Олі треба вчитися, і все-таки дуже на кишеню. Трудно жити аж в трьох місцях.
Бігаю я тут з ранку до обід, а коли і по обіді дуже багато. (Щоправда, за роки вигнання вже досить мав нагоди навчитися тій біганині, наче хорт.) Берлін се така [нерозбірливо], що дарма на залізниці — підземку і надземку, а інчий раз за одним ділом ввесь день згаєш.
Поза головним моїм ділом та [нерозбірливо] необхідними зносинами з людьми, як трапляється час, пишу спомини та переписую Гречок.
Чогось почав писати спомини не од «початка подій», а од наступу Петлюри на Київ проти Германії під загальною назвою «Спомини утікача». (Згодом, може, вернусь і «до початкових часів».) Але і тут раз у раз натикаєшся на таке, що стосується живих людей, то і треба оберігатися, щоб за їх те гаспідське Чека не зачепилося.
Отже мимоволі не все буде так у подробицях, як Ви радите.
Пропонує мені тут Дмитро Іванович стати за помічника його у редакції і взагалі співробітничати в «Українському Слові». Перше то я вже почав (ще не друкувалося нічого, та деякі рукописи вже передав), а за друге то хочу спробувати узятися, хоч не певен, що з того буде, бо ніколи не доводилося того робити.
Дмитро Ів. вступає до редакторства з 15 [грудня], то і я, мабуть, з ним.
Нині вже годі того сакраменталізму, що в нас був, що ми, і не співчуваючи соціалізмові, боялися супроти виявлятися, мовляв, чи не егоїстичні мотиви се в нас промовляють, та вже і система соціалістична, і догми соціалістичні так виявилися, що принаймні я не можу, і не хочу їм змовчувати, і тому дуже радий у Українському Слові працювати. Потім не знаю, як Ви гадаєте, але я певен, що ми остільки хитнулися вже в один бік, що неминуче мусітимо і в другий не менче загнатися. Отже не минути нам монархізму, і все питання в тому, звідки він виявиться — чи з нетрів революції (натомісць ньдръ — хоч се, розуміється, не те саме, але, може, «нетрі» тут ще підхожіші), чи поза неї, а паралельно тому. Чи буде він автократичний і преторіанський, і централістичний, чи обмежений і поміркованіший, і національний. Коли ж «Tertium non datur»* або «з того однаково не виприснеш», то нема що і казати, при якому боці краще ставати і який з них вибирати.
Що наші «недороблені» соціалісти (ср. [есери] та сд [есдеки] бо якби їх було дороблено — були б большевиками), щоб там не сталося, а вони все однаково кукокають (як їх колись заведено) щогодини те саме ку-ку, то те вже їм так од Бога, а хто має очі, мусить бачити, а хто має вуха, мусить чути.
Ось Вам, дорогий Євгене Харламповичу, скорочене пояснення, чому я радо гожуся вступити до Українського] Слова, а ще і певен, що з Дм[итром] Ів[ановичем] на чолі воно буде краще багато як досі. ’Міцно Вас цілую і ще «упоминаюся о візи».
Міцно цілую Вас	
В. Леонтович
