
                                                  І
Моя матір Оксана казала мені: «Хіба я покритка, а ти байстрюк, що тікаєш від мене». Я вернувся.
— Мій батько Семен держав мене, вже великого хлопця, цілу ніч на руках, а рано пішов до роботи. — Сильний був.
— Сестра Марія у «Вечірній годині».
— Сестра Параска — мій безмежний жаль.
— Брат Володимир з очима ангела.
— Брат Юрко блудив з великої доброти.
— Кирило Гаморак, мій старший приятель, казав мені: «Не пиши так, бо вмреш».
— Євгенія Калитовська — мій найвищий ідеал жінки.
— Іван Плешкан, поет, заморожений в пупчику.
— Іван Франко виніс мене на своїх дужих плечах і показав Україні.
— Євгенія Бакинська — моя перша любов.
— Михайло Павлик — побожність до людей і до ідеї.
— Леся Українка — моя приятелька з великої України і проводаторка в старім Києві.
— Софія Морачевська — пані, що навчила мене любити Русів і правду в собі.
— Лесь Мартович — мій хлопчачий сміх і радість.
— Моя жінка Ольга — найбільший мій приятель і мати моїх трьох синів.
— Не тріскай, серце! Я вже скінчив.

                                                  II

— Лев Бачинський, до себе суворий, а від хлоп'ячих літ всі мої гріхи мені подарував.
— Анна Данилович, пані, яка безмежною інтелігенцією і мене ушляхотнила.
— Северин Данилович — мій учитель соціалізму.
— Степан С.-Стоцький плакав над «Синьою книжечкою». Написав передмову до «Синьої книжечки» — не поправив ані одного слова в моїй мові.
— Вячеслав Будзиновський друкував мої перші мініатюри в «Праці» під шибеницею і нікого не повісив.
— Вацлав Морачевський вивів мене в світ.
— Станіслав Пшибишевський навчив мене, що я не можу писати так грандіозні речі, як він це робив.
— Богдан Лепкий, якого я все і всюди линув цілувати, аби не бути смішним перед публікою, все кусаю.
— Микола Заячківський, який все грозить мені судом за довги у «Н[ародній] т[оргівлі]», а про мої довголітні довги у нього ніколи не згадує.
— Микола Шухевич, що прив'язаний до мене, як кіт, і дуже дряпає.
— Іван Семанюк каже: доки буду тебе боронити перед судом за довги і ще свої стемплі додавати?
— Юрко Морачевський, що зараз віддав би мені свою молодість або сховав би мене в своє серце, щоб мене світ не брукав.
— Олена Плешканова — вірна моя приятелька в біді на старі роки — таки виховала мені трьох синів: Семена, Кирила, Юрка.
Заспокійся, моє серце, я ще багато більше маю помічників.
