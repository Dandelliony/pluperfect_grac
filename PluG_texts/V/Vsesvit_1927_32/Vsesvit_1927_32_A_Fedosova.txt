НАШІ ВУЗИ
ЗА 12 КІЛОМЕТРІВ од Харкова і за півтора кілометри від дачної платформи „Лозовеньки”, на самім березі невеличкої річки Лопани, займаючи своїми численними будівлями мало не 18 десятин, розташувався Харківський зоотехнікум ім. Гната Михайличенка, — єдиний вищий спеціяльнозоотехнічний учбовий заклад на Україні.
Раніше на цім місці було „Харьковское Земледельческое Училище”' і його за перших іще років Радянської Влади переформовано на зоотехнічний ВУЗ.
Влітку, зосібна — святочними днями, до Зоотехнікуму прямують безконечні екскурсії. Тут ми бачимо і гуртки селян, і учнів, і студентів ріжних ВУЗів.
Мало не від самої платформи починаються поля господарства Зоотехнікуму, що нараховують мало не 120 дес. чорноземлі, біля 80 дес. супіску і почасти піску, разом з колишнім, тепер осушеним, торфовим болотом.
Шлях іде алеєю вже поріділих, частинно вирубаних, пірамідальних тополь і, перейшовши мостом водовідвідний канал кол. торфовника, ми раптом влучаємо в затишний холодок старого соснового бору, що широкою смугою простягся ліворуч дороги до самого Зоотехнікуму.
Увійшовши в садибу, враз влучаєш у цілий городок. Тут і шкільні корпуси з великими, світлими авдиторіями й лабораторіями і, нарешті, цілий шерег жител професорів, службовців і робітників Зоотехнікуму. Довкола ж усіх цих будинків кільцем росташувалися шереги господарських будівель; серед них, безперечно, на найбільшу увагу заслуговують хліви для ріжних сільсько-господарських тварин.
Ліворуч од в'їзду — молочарня для переробки молока, а ще далі — обори для худоби.
Крізь відчинені вікна молочарні чути рівне гудіння роботи сепаратора.
В Зоотехнікумі є дві породи великої рогатої худоби, що конкурують поміж себе розміром дійва і кожна має своїх прихилиників.
Найстарішою, що розводилася ще за часів рільничої школи, є ,,швицька“ порода, але від неї на 1923 рік залишилося лише 20 корів. Відродженню цеї породи віддається багато уваги, і тепер корів є вже понад 30, не рахуючи 16 штук молодняку.
Середнє щорічне дійво швицької породи за останні звітні роки давало 300 відер; що ж до окремих екземплярів, то траплялися дійва мало не на 500 відер молока.
Другою породою є широко культивована по багатьох місцях України німецька колоністська порода а великою будучиною. Придбана за два роки до цього череда складається нині з 40 корів і біля 20 голів молодняку.
Середнє річне дійво на одну корову дає біля 250 відер, але окремі „німкені” дають уже дуже гарне дійво — мало не 400 відер. Молоко „німкень” мало чим рідше від молока „швиців“, але дальша систематична робота над „німкенями“, що провадиться в Зоотехнікумі, — разом зі старанним вихованням молодняку і гострим бракуванням невдалих екземплярів, — безперечно призведуть до побільшення секреторної діяльности молочної залози, а також і до збільшення вершковилучення.
На молодих бичків обох пород спостерігається великий попит, як з боку місцевого населення, так і з боку ріжних організацій, і що року всі дорослі бички продаються як племінний матеріял.
Коней у господарстві Зоотехнікуму нараховується до 50 голів разом з молодняком. Більшість із них — робочі коні метиського походження; решта ж — орловські рисаки, за виключенням де кількох маток і заплідника важкого західного типу.
Злучний пункт Зоотехнікуму мав кілька жеребців для поліпшення селянської породи коней. Околишнє населення охоче приводить своїх кобил на пункт, і чимало коней в окрузі походить від жеребців Зоотехнікуму. Підходимо до великого, заново відремонтованого свинарника. Тут ми маємо нагоду побачити дуже гарні екземпляри „великої білої англійської породи”, що придбані були в свій час із ріжних шкілок і дали тепер уже племінний матеріял власного заводу.
Невідгодовані матки цієї породи досягають ваги до 20 або й більше пудів.
Поросята віку 2 — 11/2 місяців і 3—6 місячні підсвинки йдуть у продаж „на племя”. Околишні селяни і ріжні організації охоче купують їх.
Правда, від колись великої отари на 300 голів мериносових овець типу рамбульє-негретті, залишилося лише кілька десятків; та все ж і вони цікаві й цінні для нас, як високий племінний матеріял: вони ще й досі дають середнім числом від 18 до 22 фунтів шерсти від штуки.
Щоб хоч трохи відсвіжити кров, минулого року виписано з Асканії Нової (,,Чаплі”) заплідника типу рамбульє.
Поруч цих головних галузей тваринництва Зоотехнікум має ще невеличку пташарню з ріжними породами курей, а також пасіку на кілька десятків вуликів з бджільницьким при ній музеєм. Усі обори й молочарня, це — головне місце перебування студентів, коли вони беруть участь у зоотехнічнім виробництві; з другого боку, це — підсобні лабораторії, де випускного курсу студенти УВЗ‘у пророблюють свої кваліфікаційці роботи, тоб-то розвязують самостійно певні завдання дослідницького характеру.
Закінчивши їх, студенти відбувають практичний стаж, щоб потім, діставши диплома агронома-зоотехніка, роз'їхатися по всіх напрямках неосяглого простору нашого Союзу.
І в царині рільництва Зоотехнікум за останні два-три роки має деякі досягнення.
З запроваджених ним нових сортів наших збіжевих рослин, овес „золотий дощ“ дав за літо 1925 року врожай до 220 пудів з десятини, а овес „шведський“ за той же рік — 196 пудів.
Озима пшениця „безоста № 848“ (голоколоса) давала два роки біля 200 пудів з десятини. Гарні результати має технікум також і від заміни кормових буряків на напівцукрові сорти, що, даючи мало не такі ж самі врожаї, відзначаються значно більшою кормовою заживністю. За останні три роки врожаї напівцукрових буряків сягали від 2500 до 3500 пудів з десятини.
Машинізація виробництва, побіч роботи електростанції, двох „фордзон в“ і млина виявляється ще в механізованій молотьбі, а також і в роботі двох рухачів внутрішнього горіння, поставлених біля помп для подавання води ріжним закладам Зоотехнікуму.
Найважливіші чергові завдання в роботі Зоотехнікуму — меліорація найбільше заболочених лук, що дають поки що далеко не першорядне сіно, дальше поширення мериносового вівчарства і набування таких порід овець, як цигайська й волоська, для учбових і практичних цілей і, нарешті, придбання череди сірої української худоби; над останньою, з огляду на її виняткову вартість та величезне поширення серед нашого селянства, можлива велика й продуктивна дослідницька робота.
Загальне зрушення українського сільського господарства в напрямі розвитку тваринництва вже ясно визначилося. Поліпшене скотарство з підвищеною технікою живлення і розводження, поширення молочарства, нарешті, якісне поліпшення та кількісне збільшення свинарства, а також і експорт свиней, — всі ці завдання владно диктуються самим життям.
А тому й потреба в агрономах-зоотехніках безперечно буде зростати, і разом з нею зростатиме й значіння Харківського Зоотехнікуму, як спеціяльного ВУЗ'у.
Наша екскурсія скінчилася. Ми оглянули всі галузі тваринництва, прогулялися луками й полями, завітали на городи, трошки відпочили в двох невеличких садках і, скупавшись у Лопані та поснідавши в їдальні, виряджаємося назад на платформу, щоб устигнути на вечірній ,,дачник“; через 20 хвилин він спровадить нас назад у галасливий запорошений Харків.