ХЕРСОНСЬКИЙ ЯРМАРОК
КОЛИСЬ — дуже давно, приблизно, в половині минулого сторіччя, Херсонський Троїцький ярмарок славився далеко за межами України. Сюди з'їздились купці з Астрахані, Казані та Дону. Вони привозили величезні партії риби, мила, хутра, залізних виробів, сукон, ситців та інших фабрикатів промислової півночи. Обіг ярмарку доходив до багатьох міліонів карбованців. Тут складались угоди на тисячі карб. на шерсть, каракуль, сало й інші товари.
Це були ще ті часи, коли на величезних степах Чорномор'я паслись нечисленні отари „шпанки” (тонкорунної шпанської вівці), що давала на рік міліони пудів вовни.
На ярмарок з'їздились браві вусаті „ремонтери”, провінціяльне офіцерство з ближніх полків та поміщики похвастатись тисячними рисаками й порозминатись трохи од довгого безділля. Вино лилось рікою. Дикі бешкети у циган, оргії з арфянками, розбивання посуду та дзеркал — одне супроводилось другим.
В банк закладалась і коханка-кріпачка, і тройка рисаків, і казенні гроші бравого ремонтера… І часто програвшись у карти поміщик залишав рисаків заїжджому шахраєві, а сам повертався до дому в критому ликом поганенькому шарабані.
Ярмарок був великою подією для всієї країни.
Але фабричні гудки та залізнична колія, що прорізала тихі простори Чорноморських степів, розвіяла ідилії наших бувших ярмарків.
До революції як і тепер, між іншим, Херсонський Троїцький ярмарок був головним чином „кінським ярмарком”. Тут продавалось та купувалось по де-кілька тисяч коней та багато голів малого скоту. Ярмарок також був і до деякої міри „біржою праці”, бо поміщики й куркулі наймали тут батраків „в строк” (до покрови). Безземелля наших селян з центральних губерень гнало на південь сотні тисяч с.-г. робітників. На одному тільки Троїцькому ярмаркові пропозиція праці складала цифру 10—l5 тисяч чол.
Тепер обличчя ярмарку змінилось. Велику приватню торгівлю забила кооперація і селянський „дядько” вже не чекає ярмарку, щоб набрати ситцю, або купити товару на чоботи, а йде до свого кооперативу й купує, що йому потрібно. Але, все ж таки поки що корови або коня в кооперативі купити не можна і через те дядько їде за 40 верстов на ярмарок, торгується там до сьомого поту, ляскає по руках засмальцьованого цигана, поки не купить в нього за 60 — 70 карб. коня.
Зникли й привабливі балагани з ріжнокольоровими розмальованими плакатами з великанами, карликами, жінками-рибами й інш. розвагами. Їх скрізь витісняє мандрівне кіно, що забирається в найглухіші місцевості.
Тараня, квас, обручі, бублики, горшки, чудово розмальовані миски й полумиски — всього цього є на ярмаркові у великій кількості. Великим успіхом користується китайський кумедійник, що витягає з рота ріжнокольорові стрічки. Його оточує ціле море білобрисих дитячих голів.
Баби й молодиці ходять „скуплятись” і поки матері торгуються за якусь розмальовану миску, чорноброві дівчата підморгують червоноармійцям.
Дядьки ж поважно ходять між кіньми, розмовляють про врожай, сільгосналоги та про інші свої діла. А опісля йдуть під гостинний холодок шатра, що привабливо росчиняє свої поли.
Тут п'ють могорич і цікава молодиця припрошує випити „Дніпровинсоюзівського” вина, а то й з під поли доброї горілки. І чого тільки немає на цьому ярмаркові! Як то казав Гоголь: „Коли б навіть було в гаманці й карбовонців з тридцять, то й тоді б не закупив би всього ярмарку”...
Це й правда... Ярмарок знатний і чималу ролю відограє в життю селянина. Тут він збуває продукти свого господарства, а натомість купує коняку, корову чи вола, або ж вимінює свого коня в цигана на кращого. Звичайно, циган його частенько при цьому „обциганю” але ж на те він і циган.
Вдаривши по руках довершують торг — і обидві сторони задоволені.
Циган іде дальше торгувати, а „дядько“, запивши могорича, вертає до дому, де діти не дочекаються повороту батька та привезених ярмарку гостинців.