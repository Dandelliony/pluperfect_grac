НА ДАЧУ
Я ГЛИБОКО зітхнув і дістав з кишені хустку, щоб утерти стомлене обличчя...
Тепер, коли пильно обглянув себе, я зрозумів, що місце в вагоні обійшлося мені не дешево. Мою нову, таку шикарну панаму було роздавлено, рукав сорочки замазано в якусь фарбу.
Я не міг стримати себе:
— Прокляття... Оце так відпочинок!..
Мій сусід, людина, приблизно моїх років, здивовано глянув на мене і потім привітно всміхнувся:
— Ви, я бачу, товаришу, одержали „бойове дачне хрещення”... Нічого, нічого, — заспокоював він — це лише спершу так гірко, потім звикните і навіть не помічатимете.
Коли ж я зло та рішуче сказав, що жодного разу моя нога не стане на ступінь дачного потягу, він жалкуюче захитав головою, нахилився і весело почав:
— Вас, я бачу, дуже неприємно вразили обставини, що в них ви опинились по дорозі на дачу... Я вас розумію, — посміхнувся він, — але знаєте — він ткнув мене пальцем в самий ніс — в цьому винні ви самі. Так, самі...
Ви, стопроцентний горожанин, занадто багатого вимагаєте від дачи і тому все не по вас. Ех ви!.. Вам напевно хотілось би, щоб все починаючи від дому до дачи було чинно та благородно, а на самій дачі жодного викрику, жодної дурощи... Щоб не дача, а справжній „інститут благородних дівчат”.
— А знаєте — і його голос якось напружився саме гарне на дачі те, що кожний почуває себе вільно, що його зустрічають несподіванки інколи неприємні, проте здебільшого смішні.
— От наприклад я — і він серйозно глянув мені в самі очі — я людина цілком спокійна. На службі я дуже рідко всміхаюся, а на дачі, коли ласкаве сонце купає мене в своїх проміннях, коли очі не можуть любуватися безкраїм блакитним небом, коли легені наповнюються запашним повітрям, а навколо мене молоді бадьорі юнаки витівають ріжні дурощі, я теж дурію, дурію від радости. Ех дача, як багато гарного навіть на поганій дачі.
Він замовк на хвилину, глянув у вікно вагона і раптово кинувся протискуючись скрізь пасажирів до дверей...
— Приїхали, приїхали…
Махнувши мені шляпою він пірнув серед сотень людей, що неначе мурашки вилазили з вагонів. І так я на дачі. Перша неприємність, що сталася в подорожі, в моїй пам'яті майже стерлася і я з зацікавленістю почав оглядатись.
Зараз же біля зунинки потягу починався лісок. Вузенькі стежки бігли серед зелених кущів і лише де-не-де проміння сонця продиралося скрізь їхні віти та золотими плямами лягали на привабливу ковдру трави. Холодкувата прозора тиша інколи порушувалась веселими скриками.
Прислухався і пішов їм на зустріч. Зовсім несподівано опинився на березі річки...
Цього я ніяк не чекав — тут справжній пляж...
Сотні засмаглих тіл грілись на сонці. Сотні божевільно веселих людей каламутили невеличку річку.
Тут дійсно було весело. Під дикий галас глядячів десятки завзятих плигунів летіли з невисокого берега в воду і потім неначе кіти піднімали величезні фонтани...
Окремі плавці змагалися на швидкість. Іхні руки напружено гребли воду і нарешті один з них під бурхливі оплески перший пролетів фініш. Але кінець для переможця був зовсім несподіваний. Десятки рук ухопили його і почили підкидати.
Гей, гей хлопці!.. Будемо грати у ватерполо.!. Ролю м'яча виконував переможець.
Вже вечоріло, коли я стомлений посувався до станції.
Після того, як я викупався, полежав на сонці, а потім в холодочку, в компанії нових веселих знайомих підзакусив, я почував себе невимовно гарно. Навіть штурм вагона, що ранком був для мене фатальним, додавав мені веселої бадьорости.