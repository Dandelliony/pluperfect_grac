МІЙ ПРИЯТЕЛЬ ХАСАН
ЇДУЧИ з Моздоку до Владикавказу, червоноармійський загін спізнився в Базоркині. На великому аульському майдані перед мечетом переводять дух колеса фургонів, тріщить передня під грудями коней, що насіли з боку, і лунає соковита, міцна руська лайка. Я лежу на дровах біля Хасана.
Він ледаче підводить голову, дивиться на майдан, що раптом ожив, потім знову повільно обдирав кору на зірваній гілці з кизилю. Червона кора тремтливо скручується і падає мертвою до моїх ніг. Хлопчики всього аулу, брудні, в облізлих папахах збігаються на майдан і здалеку дивляться на салдат. Будинок мечету, пошарпаний громадянською війною, з заваленим дахом, квадратами вікон, підведених чорним сумом сажі, закутується в рожевій мрії вечора. Біля щербатих його стін, вкритих сірою цвіллю давнини, на карачках сидять стурбовані похмурі хаджі, подібні до великих старих грибів у своїх папахах, обвитих білими чалмами.
І коли призивні звуки балалайки без жалю розбивають сторожкість, навіть ледачий Хасан не витримує. Хасан обсмикує черкеску, водючи плечима, береться за кинджал, і стрункий як дівчина, м’ягко простує до фургонів. Кинджал Хасанів — це предмет моїх давніх бажань.
Кинджал Хасанів, що виблискує холодною посмішкою сталі з теплою тілесною ручкою з слонової кістки, ударив мене в голову бажанням і я думаю про нього, як хіба про жінку.
За годину вогнища розливають на майдані червоні тремтливі тіні: коні ласо січуть зубами сіно і кури з передсмертними криками б'ються на землі зі скрученими шиями. В широкім колі салдат чути згуки лезгінки і одноманітне шарудіння по землі чув'яків.
Тоді я теж іду до вогнища слідом за Хасаном.
Підійшовши, я бачу, як Хасан, здіймаючи з ремінця кинджал, протягав його червоноармійцеві, що сидить у роспоряженому фургоні. На червоноармійцеві немає сорочки, вона висить випрана на піднятім дишлі фургону.
І ще далі я бачу, як русявий красунь Афанасій з'оседжено розглядав киндал Хасанів, ласково виймав його з піхви і, щоб краще бачити, підносить до світла багаття. Рожева тінь затремтівши лягає на сталь ласковою теплою усмішкою, і я, ревниво спостерігши таку саму усмішку на Афанасієвих вустах, ввесь наповняюся сумом незадоволеного бажання. Потім Афанасій нерішуче замислюється, переводить очі на прив'язаного до фургону коня, повагавшись швидко встає, зашарудівши сіном розісланим у фургоні. Стрівожені пахощі луків торкають мені ніздрі.
— Ти подивися, що за кінь. Хіба б я віддавав, як би не возитись із ним, йому ціни немає, цьому коневі...
Афанасій одвязує коня, що злякано косить очима, поквапливо скакав на нього, і коли кінь, напружуючи м'язи під його вагою, починає сідати на задні ноги, Афанасій б'є його кінцем обротки. Кінь хутко крутиться біля фургону, ледве не збивав з ніг Хасана. Через часті удари він кидається на бік і, роскидавши несамовитими копитами головешки погаслого вогнища, каменів на місці, тремтливий, напружений, з повними страху очима, з пелюстками ніжної піни на змокрілій шерсти. Він дуже гарний, Афанасій, вродливий задоволенням зі своєї перемоги — на спітнілім чолі виступила жила, русявими кучерями переплуталось волосся, ноги його пругкі й стрункі, двома дугами вигнулись по боках коня.
Тепер я зрозумів! Кинджал Хасанів, кому ти, як не дужому Афанасієві, належатимеш? І я бачу твою довгу посмішку зневаги на моїх запалих стегнах.
Хасан йокає — виклик ігнушського підохочування — і Афанасій передаючи натягнутий повід коня, що злякано задрав голову, стає володарем кинджала.
Коли Хасан ховається в темряві, Афанасій кидається навзнак у фургон і закинувши голову, задоволений собою, мляво витягує чудові руки з напруженими м'язами. Згуки лезгінки, повні радощей, задирливо співають про перемогу Афанасія. Гори, що звикають у небі сонними головами в білих папахах, своїм спокоєм дучже роздувають у мене заздрощі.
Здивований я бачу Хасана. Він повертається. Кінь Афанасія плентається за ним, шкандибаючи на одну ногу. І догадка, майнувши переді мною, освітлює мені всю мудрість Афанасієвого вчинка. Хасана, що його хитрощам я ладен був уклонитись, обдурив Афанасій, промінявши на чудовий кинджал кривого непотрібного коня.
I я, згадавши про кинджал, обвитий ласками Афанасія, про своє обдурене бажання, ніби боючись росхлюпати, несу Хасанові солодку отруту пімсти.
— Руський обдурив тебе, Хасане, як останнього аульського хлопчика...
Моя пімста не чує Хасана і отрута проливається мимо.
Афанасій і далі байдуже лежить у фургоні, дивлячись мимо Хасана кудись угору на зірки, лежить спокійно навіть тоді, коли Хасан раптом вихопивши в нього кинджал, починає рубати край фургону. За хвилину вкривши дошки сотнею карбів, Хасан урочисто підносить до моїх очей лезо кинджала. І радість бурхливою хвилею вливається в мої груди. Як я міг сумніватись у хитрощах мого приятеля? Хасанів кинджал став похожий на зовсім негарну наречену, сховану під привабливим шовком білої чадри.
Афанасій, примруживши очі, довго дивиться на Хасана, показавши два ряди зубів, великих і масляних, як кукурудзяні зерна, починає сміятись і в його сміху я чую пошану до Хасана. Потім Афанасій бере кинджал, і зігнувши об коліно, кидає його далеко за голову. Кинджал б'ється об землю, розливши в темряві дзвінку скаргу.
Ми ідемо, я й Хасан з конем. Афанасій, знявши з дишла сорочку, вдіває її і, видобувши з халяви дерев'яну ложку, іде, повільний і стрункий, до багаття — вечеряти.
Пізно ввечері я сижу в Хасановій саклі. Сестра його, з обличчям у ряботинині, ставить перед нами чаплики з сиром і гаряче пахуче масло в чамі. Хасан сонно скаржиться на свої злидні і на потворність сестри.
—  Валлах! Як би вона хоч трохи вродливіша і молода, їй не довелося б досі ходити при чоловіках з одкритим обличчям, я взяв би калим — коня і сідло зі срібним оздобленням.
Сестра Хасанова байдуже стоїть біля дверей, чекаючи наших наказів.
Її мовчанка ствержуе Хасанові слова. Вона виходить і я хочу втішити свого приятеля.
—  Коли ти будеш у місті, Хасане, купи сестрі пудри, велику коробку пудри.
Я беру останій теплий чаплик, масло бризкає, бурштиновими сльозами, стікаючи по моїх пальцях.
Біля відкритих дверей саклі злякано стовпились зірки.