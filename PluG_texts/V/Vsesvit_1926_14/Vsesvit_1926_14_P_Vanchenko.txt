Три пальці
Смеркалося. 
Я йшов по романтичному шосе. Лінивий від кримського повітря, я спірався на традиційний — в спочинкові — ціпок і так само ліниво плів мережево з тихих, як сутінь вечора, думок. 
Здаля, зза сірих контурів, воркотіло, як допотопний звір, спокійне море, а круг мене густо перехрещували повітря швидкі, як хвиля радіо, металічні співи цікад. 
Мені до без краю подобалась ця рожева сутінь і мінорний плеск моря, і я зібрався йти далеко, без цілі, використовуючи південний вечір і свій місячний спочинок, без зарані обміркованого плану.
За крутим зворотом я несподівано наткнувсь очима на страшну — в присмерках — масу, що важкою плямою темніла на сірому шосе. Я міг подумати, що це був слон — на те підбивала моя уява й темперамент південного запашного повітря. Але пролетів швидко автомобіль і освітив своїми очима шосе, паркан, кіпариси й страшну масу, і—  я пізнав, то був паровий коток, контурами схожий на модного трактора. В цьому місці ремонтували шосе.
Я вилаяв автомобіль, що так невчасно роспорошив мою фантазію і підійшов ближче.
Рожеві присмерки вже погасли. Ніч швидка, полохлива незнать відкіль прилетіла і як геніяльна фарба натхненого майстра невпіймана впала на землю. Тоді зразу: і шосе і кам'яний паркан, і заялозений поетами монах-кіпарис, і, навіть, неврастенічний, на чужому грунті дуб, — все зразу одяглося таємницею чорної ночи й робило настрій ще більшої романтики, настрій хорошої тільки що прочитаної книжки. 
Зацікавлений роскаряченим возом, цією випадковою плямою на південнім грунті, я рішуче ввійшов у ворота... Мене торсала моя фантазія, і я не міг інакше думать, що це сирота-віз з великого циганського табору.
Справді, може я не помилився: віз обідраний, з горбатою халабудою в задку; оддаль, біля воза, чумацьке вогнище, треніжок, казанок, засмажені напів голі хлопці в широких брилях і, навіть, люлька; от де тільки... моє око шукало пару циганських голодних шкап, що отут десь ростреножені хитро вимахують хвостами, або, принаймні, пару волів і я б погодивсь тоді що це хоч чумаки.
Дихала спокійно ніч. Напівголі хлопці мовчали, і я, ніким не запроханий, мовчки підійшов і сів біля вогнища. Моє нахабство виправдував мій настрій та й в цілому я не збирався буть настирливим і порушувать спокій цієї групи. 
Звичайно, й на цей раз моя фантазія, просто кажучи, обдурила мене. Це були хлопці, що працювали сьогодні разом з тим котком, що я зустрів біля воріт — по ремонту шосе і які зараз доварювали собі вечерю й збиралися солодко заснути після трудного дня.
Їх троє сиділо навколо казанка й мовчки, поволі, наче бавлячись, підкидали жменями у вогнище сухий хмиз. 
Червоні язики виривались за триніжок, лякали полохливу темінь і танцювали мусянжовими плямами на засмажених спокійних фігурах.
Інколи хто з них підводив голову, тоді світло червоного язика підбиралось аж під бриля й на один момент освічувало так само спокійні, задумливі очі, білі зуби, чорні — на чорному —  брови й змореність, в цілому, на молодому лиці.
Ця сувора дійсність ніяк не в'язалась з моєю фантазією, але я не розчарувався, бо спокійне, рівне дихання, ці повільні лінії мускулів, що звільнились від напруження, так само мене вабили, як і гордо окреслений рух якогось видатного героя.
Я довідався — 
Вони хлопці Катеринославської округи. Прийшли сюди на заробітки. Працюють від кубічного метра й тому трудовий день у них по сонцю.
Смаковито сьорбаючи гарячий куліш, вони росповідали про свій дім, про причини, що погнали їх аж сюди на заробітки, про не вміру гаряче сонце, про сьогоднішню роботу, але ні в чому й ні в кого я не почув ні докору, ні жалю, чи дорікання — це була наче запилена сторінка історії, що от -от зі сходом сонця впаде на другий бік. 
Заколисаний повільним ритмом розмови, цією простою піснею про труд і життя, я солодко, уставивши лице на вогнище, зтулив вії, коли несподіванно за спиною хтось застогнав. 
Я стріпнувся. Один з хлопців швидко встав, набрав води з відра, що стояло біля вогнища, і пішов до воза. 
Я здивовано поглянув на віз, потім, через триніжок, на засмажених хлопців, що вже кінчали вечерю й уважно облизували язиками круглі дерев'яні ложки.
— Татарча — відповів один з них. — Позавчора пристав до нашогу гурту... Каже, що безпритульний... їсти нічого. Та й прийняли хай погодується! А сьогодні, з дуру, погарячивсь в роботі та й попав рукою під коток...
— Пальці помняло хлоп'якові — доповнив другий, — до кісток... Та ото й плаче бідолага. 
Спід воза знову застогнало. Потім заворушилась чорна маса й з під драного піджака виглянула кругла, строга в лініях, голова. 
— Що, болить рука? — запитав хтось від багаття.
Кругла голова повернулась на світло й, вимучуючи твердо літеру „л“, протяжно, г по дитячому застогнала:
— Палл-ці... Палл-лці!..
— Загоїться якось загадково заспокоїв довгий худий хлопець, випростовуючи вздовш вогнища сухі зашмалені сонцем ноги.
Ніч вступила в нову фазу. Вона щільно обгорнула шовковим плисом кожен камінець, кожну деревину й заніміла, наче збіралася заснути.
Зворушений коротким  оповіданням і стражданням малого татарчати, я почув трівогу й хотів іти, щоб в темряві ночи знову здобути рівновагу й спокій, але мене | затримував загадковий, обіцяючий тон довгого хлопця.
Я, дійсно, не помиливсь. 
Не пройшло й хвилини, коли він схопився й, турнувши свого бриля на потилицю, з призирством і разом зі стражданням, до когось крикнув:
— Пальці, пальці!.. А мої пальці?!. 
Він важко дихав, очі його, на світлі вогнища, блиснули диким прадідівським вогнем і, очевидно, в звязку з подією щось переживав. Пройшла ще хвилина. Він закурив цигарку, трохи заспокоївся і, спершись на лікоть, росповів таку пригоду:
„Давно це було. А може й недавно... Я не вмію сказати бо час швидкий, а подій безліч. Коротче: це було тоді, коли білі востаннє прогулялися по цих місцях, де ми з вами зараз спочиваємо. Я тоді зовсім молодим хлоп'яком пішов до червоної армії. Мені було — l9. Пішов я через-те, що грала в мене кров, що нічого було робити дома й тільки вже в частині я довідався, чому вона — армія — зветься червоною й з ким вона б'ється.
Ми стоялі в Ялті. Наш вартовий баталіон за три місяці — з часу коли я прибув до нього — встиг побувати в ділах і вже мав досвід. Час був тоді трівожний. З одного боку нас майже щодня турбували місцеві банди, а з другого — періодичні наскоки загонів білих, що десь ховалися в горах. Ми були власне не вартовим баталіоном, що обслуговує місто, а окремою бойовою одиницею, що повсяк час готова була зустріти ворога, не рахуючись з його кількістю. Простіше: ми що-хвилини чекали всього і трівоги, і нерівного бою і, звичайно, смерти. Тому ми не дуже були здивованні, коли одного ранку пролетіла по місту чутка, що білі зайняли Севастополь і що Ялта зовсім відрізана від червоних. Через півгодини ця чутка ствердилася. 
На морі, як ласі коти, показалися англійські пароплави, а в місті почалася паніка.
Не знаю, що вирішено було на екстреній нараді про захист міста, але ми — баталіон — знали тільки, що евакуватись нікуди й заздалегідь підперізувались кулеметними стьожками й старанно обвішувались ручними бомбами.
О пів на десяту ми одержали наказ — розбить баталіон на чотирі рівні групи й трьом виступить з міста в ріжних напрямках, по шосе, а четвертій залишитись при виконкомі. Чому виступить з міста йщо робить на шосе — ми не встигли довідатись, бо наказ був швидкий, нервовий і гаять не можна було ні одної хвилини.
Вже по дорозі, тільки, я довідався про бойову задачу. Ми — з одного боку розвідка, що повинна тримати звязок з містом і з другого — загін, який зустрівшись з ворожим загоном, повинен зав'язати бій і затримати наступ. 
Ішли ми тихо. Ще виходячи з Ялти, ми назвалися ротою — хоч нас тільки 32 й везли за собою три кулемети. 
Одверто кажучи, я не погоджувавсь і не розумів цієї стратегічної хитрощи. Я гадав, що бій доведеться прийнять обов'язково, й розбить баталіон на чотирі групи, це тільки роспорошить сили. До речі ще: баталіон цей був тільки по назві — а справді ж увесь Ялтинський гарнізон міг укластися в одну добру роту бойового складу.
Годин через дві ми зупинились. Наш командир витяг з кишені мапу, уважно розглянув її і орієнтуючись на Ай- Петрі, заявив нам, що далі не підем. 
Ми вислали вперед патрулів і одержали дозвіл — спочити, після чого повинні були розмістить караули і, на всякий випадок, вибрати можливі позиції. 
Зморені, не так довгим, як швидким переходом, ми з радістю скористували цей дозвіл — і зразу-ж запилене шосе вквітчалося рудими буцами, тупими носками до неба.
Але, на жаль, не довелося нам тоді спочити. Не пройшло й п'яти хвилин, коли прибіг патруль і крикнув:
— Білі!..
Ми схопились. Втома кудись відлетіла. — Білі в Алупці... Всього три версти. Вершники... — Скільки? — невідомо. 
Божевільно швидко пронеслись тоді події. Ми встигли тільки вмостити кулемети за кам'яними парканами, коли зовсім близько, може за двома, трьома зворотами, почувся постріл і потім залп. Це була дійсно, несподіванка.
Наш загін одержав короткий наказ — в гори, по одному! — і вітром вимівся з шосе; але я та ще два товариші затримались біля кулеметів і тим рішили свою долю.
Мені й досі в очах стоїть цей клаптик з мого минулого. 
Я вже зібрався на паркан, щоб плигнуть в ярок і доганяти своїх товаришів, коли з-за рогу вискочив десяток вершників, потім ще й ще, і я тільки — від несподіванки — вистрелив кудись угору й збитий з паркану впав під ноги скаженому коневі. То був влучний удар списа й я щільно влип до твердого каменю.
Мені не хотілось вже підводити голови, я знав, напевне, що мене зарубають, або найкраще — десяток куль зробе з моїх грудей погане мокре решето. Але довелося встати. Замашний удар нагая просвистів в повітрі — в мене защеміла спина, і я схопився, вдарившись головою об кам'яний паркан.
Те, що я побачив, мене жахнуло: мій товариш вже лежав без голови, а в другого — в той момент, коли я підняв очі — вгрузла шабля посеред грудей і він, захитавшись, мов п'яний, мовчки впав біля моїх ніг.
Не пригадую зараз, які чуття наповнили мої груди, але я крикнув дико, по звірячому й схопивши з земли ґвинтовку кинувся, на оскаженілого рубаку... і в цей момент почув тупий удар по голові. Пам'ятаю я впав рядом з моїм товаришом.
Прокинувся я вже десь у дворі — ввесь забруднений, в пилюці — мене, очевидно, тягли — і здивувався, що я ще живий. Вже було над вечір.
Я сперся на лікоть, полапав товстий рубець на голові й смішно — почав чогось обтрусювать пилюку зі своїх штанів. Навколо мене, по двору, снували заклопотані фігури й з хати чувся гамір. Я підняв очі, подививсь на гори, потім на будинок, на розі якого теліпався великий дерев'яний годинник, і зрозумів, що я в Алупці. Я ще раз полапав тім'я, встав і... і зразу ж зустрівся зі злими очима вусатого полковника. Він криво посміхнувся, оглянув мене всього й густо, як шершень, прошипів:
— Встав!.. — Хм... нарешті!
І я зрозумів чому мене залишили живим. Я чекав.
— Скільки червоних в Ялті? Коли дізнались за Севостополь?
— Не знаю.
— Знатимеш, — злорадістно заспокоїв мене полковник і махнув до когось рукою. Мене били. Били двоє засмажених чеченців нагаями, бив полковник товстим волосатим кулаком, і коли я падав, мене зручно підхоплювали ногами й поставивши до стінки знову били. Я мовчав. Але моя впертість роздратувала полковника до краю й він порішив іншим засобом добути від мене відомости й примусити мене заговорити.
Він ще раз прошипів:
— Будеш відповідати? 
Я ще раз промовчав. 
Тоді він коротко рубнув:
— До столу!
Я не знав що буде, але чекав чогось лютого й смерти.
Двоє чеченців, що тупо виповняли наказ свого полковника, схопили мене під руки й повели до ґанку, де стояв круглий, заставлений пляшками, стіл. Я йшов побитий, мов п'яний. В дворі, так само, продовжувалась метушня — бігали заклоптані люди — й ніхто не звертав особливої уваги на мене, на полковника, — я був один і почував болючу самотність перемішану з фізичними муками.
Вже біля столу я тільки трохи підбадьоривсь. Я підняв очі, щоб розглянути що мене чекає й несподівано зустрівся поглядом з старим бородатим євреєм, що стояв в дверіх й пильно стежив за моїми вимученими рухами. Біля нього, в позі загнанної переляканої вівці, стояла дівчинка-підліток і, ніби шукаючи захисту, ховала свою голову в поли широкого піджака.
Я побачив у них на лиці ті муки, що я переживав, співчуття — і мені стало радісно. Я почув перед шибенецею, не далеко від себе, рідну душу.
То була дійсно щаслива — в тих обставинах — хвилина, я наче після довгих мук напився холодної цілющої води й збірався жити. Але все те, що трапилось слідом за цією хвилиною вбило всякому радість і зоставило згадку по собі на все життя. Це була чортяча вигадка вусатого полковника.
Мене схопили за руку, розложили її на столі, придавили ... відрубали один палець.
Це була несподіванка, я не чекав цього... Я навіть промовчав. За мене крикнуло мале дівча, що стояло в дверіх, а я дивився на свій палець, що швидко покотився по столі й думав тільки, що осталось їх тепер чотирі. Я не розбирав уже, що кричав полковник, чого він хотів від мене і лише мутними очима стежив за стьожечкою крови, що бігла з столу й великими краплинами падала біля моїх ніг.
Я бачив ще, як підійшов чорний собака, злизав кров й потім, зіп'явшись ще й на стіл, турнув мого пальця на землю. 
Я зомлів. 
Але прокинувсь швидко. Мене щось допитували. Я не відповідав, бо не знав, що відповідати, і знову почув у руці швидкий гострий вогник і не стало ще одного пальця.
І потім — третього. 
Я чекав смерти. 
Але світ і життя повне несподіванок. В той час, коли я уявив, що шабля швидко перевернулася в повітрі й летить зі свістом до моєї голови, десь поблизу залунав постріл. Я здивувався. Потім почув, як затрусився стіл, на якому так покірно лежала
моя голова і хтось важкий упав на мою спину. Я почув крик:
— Хтось убив полковника! 
Вже смеркало. Мені знову до болю захотілось жити. 
Переляканий двір заворушився, як в гарячці. Несподіваний постріл і вбивство полковника стрівожили п'яну юрбу. Вона кинулась в ріжні боки відшукувати, очевидно, мого друга.
Я — один без догляду. Темніло. 
Я туго скрутив шкіряним поясом покалічену руку й нетвердою ходою побрів до воріт.
Через день мене підняли в горах мої товариші... 
Він замовк. Я звернув увагу на його руку, що лежала близько вогнища й побачив короткі товсті вузли замісць трьох пальців.
Ніч знову росходилася й співала. 
Зморені хлопці лежали навколо вогнища, прикривши брилями лиця. Чулося рівне дихання. Я порішив, що вони сплять. Але пройшла хвилина й один з них, швидко скинувши бриля, підвівся й запитав:
— Ну, а спас же тебе хто?
Чутно було по тому, що він до дрібниць переживав оповідання свого товариша.
— Не знаю — вже спокійно відповів довгий хлопець. Потім він освітив цигаркою чорні вуса, й очевидно думаючи про щось інше, додав: — Було... цією весно — в Севастополі на вокзалі... відходив потяг. Я почув тільки радісний й разом здивованний дівочий голос: — Тату!.. він!... у нього немає трьох пальців на руці.
У довгастого хлопця раптом став ліричний голос. Він про щось мріяв. 
Погасло вогнище. 
Темінь. 
Застогнало татарча.
Я йшов знову по романтичному шосе й думав про катеринославського хлопця. Я бачив його після роботи й хотів ще уявити повного, невичерпаного в рішучому бою. Я знав, що він червоний вояка, але мені хотілось сплести міцну прозаїчну верьовку, що з'єднує своіми кінцями два етапи: минулий крівавий фронт і сьогоднішню відбудівлю шосе.
Ніч виміряла свою половину. 
Зоряне небо, густим вогненим решетом, низько схилилось до земли. 
Рвонув вітер.


