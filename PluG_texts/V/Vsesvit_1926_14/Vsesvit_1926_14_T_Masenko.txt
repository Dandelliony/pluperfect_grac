ХЕРСОНЩИНА
У золотому морі жита 
Важка дорідна спека знов, 
Махнового коня копита 
Вже заросли давно, давно…
І знов блакитні, теплі роси 
Вмивають повні колоски. 
Ідуть дівчата в поле босі 
Сапать баштани й буряки. 
Степи Херсонщини моєї! 
Просторі, горді, дорогі!.
В озерах ніжности сумної 
Не потопити ваших дін.
Ви все такі вражливі, чулі, 
А гомін ваш все той живий…
І ніби марите минулим, 
І клонитесь вітрам новим. 
Жита Херсонщини моєї! 
У вашім золотім огні 
Росте гадючий шум Вандеї 
Й світання зоряні пісні. 
Безсилий шум!.. Врожай на крові
Батьків… Побідники сини 
Не оддадуть уже нікому 
Своєї буйної весни!
Вітаю вас, кохані, милі! 
Тулю до стомлених грудей!..
В житах рясних прибоєм хвилі 
Селькомсомол жнивами йде...
Не лиця в них, а мідь колосся, 
Шовками їм стелись стерня! 
Вони зорали чорну осінь 
Таким огнем такого дня!
Жита Херсонщини моєї! 
У вашім золотім огні 
Росте гадючий шум Вандеї 
Й комуни зоряні пісні…
У золотому морі жита 
Важка, дорідна спека знов…
Махнового коня копита 
Вже заросли давно, давно!..
