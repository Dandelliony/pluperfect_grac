СПАДШИНА
Я ВЖЕ чотирнадцятий день був без роботи. То й цього дня я теж став о 4-ій годині ранку під ворітьми одної фабрики. Коли я прийшов, я побачив у черзі тільки двох чоловіка. А як в оповістці, що потягла мене сюди, писано було про кількох осіб, то я сподівався цього разу мати успіх. Але на пів на восьму число претендентів на роботу потужно зросло. Коли, приблизно за двадцять хвилин до восьмої, ворота роскрилися і вийшов „бос“, за мною стояло вже, мабуть, понад двіста чоловік. Кожний тримав у руці примірник „Уорлда“, і коли ворота заскрипіли, більшість люду ще раз заглянули в газету, немов би ще раз переконатися, що вони не помилилися та що оповістка: „В № 83 на Лівонія авеню потрібно чимало робітників“ — справді стоїть у газеті.
Огрядний „бос“ почав пильно оглядати довгу низку. Мимоволі кожний випростувався, чекаючи на вирок. Легкий, ледве помітний рух голови власника фабрики, кивок, і мій передній сусіда вийшов з хвоста. Він мав щастя, його взяли. Про гроші не було й мови. Він зник за ворітьми, і черга перейшла на мене. Хазяїн дивиться на мою руку, лапає мої м'язи, і вирок уже готовий, той вирок, що я його так часто чув у своїй чотирнадцятиденній гонитві за роботою по нью-йоркських фабриках: „This job is not for you“. Це робота не для вас. Після мене взято було ще кількох, і довга черга безробітних, здебільшого нові зайди з ріжних країн Европи, мусіла розійтися. .
Голодний, виснажений раннім вставанням та довгим чеканням, пішов я вулицями Нью-Йорку. Був червень. Вохка, задушлива спека нависла над містом.
Від асфальтової вулиці та стін будинків пливли хвилі цієї спеки і велетенське місто зі своїм грюкотом і вереском нагадувало мені парову кімнату лазні.
Я знову порахував свою готівку, щоб у двадцятий раз констатувати, що вона складалася з 15 центів.
Після довгих вагань та міркувань я зайшов до автоматичного буфету, де за шклянку кави й шматок хліба залишив 10 центів. Мене огорнула втома і одне тільки бажання: спати! До того ж, знову шукати цього ж таки дня роботи — було б марнотратством енергії. Шукати роботу можна що найпізніше о 8-й ранку. Найрозумнішою річчю, щоб поновити сили на прийдешній ранок, було б, здавалося мені, — виспатись, відпочити. Але де ж його відпочити? Повертатися до дому я не наважувався, бо вже 14 день як ні цента не платив за кімнату, і тому старанно ухилявся від зустрічи з хазяйкою. В Центральпарку, щоб не ховалися в траву, пильно наглядали поліцаї, а в великій бібліотеці — почніть тільки куняти над книжкою — вас одразу ж будить ретельний служка та ще й може назавжди позбавити права одвідин її. Кінець-кінцем пішов я просто до дому, не зважаючи на небезпеку зустрінутися з хазяйкою та наразитися на вимогу звільнити помешкання. Бажання сну перемогло всі побоювання й міркування. І після майже чотирьохгодинної пішої ходи безконечною Третьою авеню від нижнього міста до 169-ої вулиці дістався я, вкритий потом і цілком виснажений, до дверей мого помешкання.
Ледве я причинив двері, хазяйка зараз же сіпнулася до мене. Хай буде, що буде — подумав я. Хай вона викидає мою торбу на вулицю, я однаково не піду з хати, доки кілька годин не відпочину. Бо ж у тім, що вона зараз же зажадає од мене виїзду з її помешкання, я не сумнівався ані секунди.
Проте, на моє найбільше здивовання, хазяйка мала цілком незвичний привітний вигляд. „От добре, що Ви оце прийшли. Листоноша ще вчора шукав Вас, а коли я хотіла Вам сказати про це сьогодні вранці, то вже Вас не застала. Вам надіслано щось важливе — гроші, чи рекомендований лист, не знаю — маєте піти на пошту особисто“.
В одну мить втома десь й ділася. Я взяв своє посвідчення і яко мога швидче дременув на пошту. І мені видали листа з чорно-жовтою австрійською наліпкою „rekommandiert“ та темночервоною „express". Похапцем розірвав я конверта. Листа прислав мені батько і був той лист такого змісту:
„Любий мій сину!
„З огляду на важливість справи, прошу тебе прочитати ці рядки якомога уважніше. Я не знаю, чи ти ще й вдома чув, що мати твоя має дядька, і що 45 років тому цей дядько чотирнадцятилітнім хлопцем емігрував до Аргентини. Від того часу нічого про нього ми майже не чули. Знали тільки, що він страшенно забагатів. А ось тепер одержуємо звістку, що він помер і залишив по собі спадщину на три міліони доларів. Кажуть також, що він був нежонатий і не мав дітей. Отже, тепер шукають спадкоємців. Спадкоємцями ж можуть бути тільки твоя мати — дочка його небіжчика брата, та його ще живий брат, що нині теж мешкає в Нью-Йорку. Де жив небіжчик в Арґентнні, я не знаю. Але його брат, кого ти, звичайно, легко знайдеш у Нью-Йорку, мусить знати всі подробиці. Звернись до нього зразу ж, як одержиш цього листа, щоб спільно з ним вжити всіх потрібних заходів.
„Мій любий сину! Ще раз звертаю твою увагу на важливість справи. Покинь цього разу свою неуважність, щоби ми не прогавили цієї нагоди, бо ж вона вдруге не повториться. Наше щастя лежить тепер у твоїх руках.
„Пиши, не зволікаючи, що ти вже в цій справі зробив. Сердечно вітаю тебе.
Твій батько“
Першою ж думкою, що спала мені в голову, коли я прочитав цього листа, був рядок з Ґете: „Так, звістку чую я, проте — мені бракує віри“.
Я бігаю тут уже 14 день, шукаючи будь-якої роботи, встаю о 3-й годині ранку, щоб захопити місце перед ворітьми якоїсь фабрики, живу вже не один тиждень тільки сухим хлібом і маю вже втратити й дах над головою, — а десь в Аргентині шукають спадкоємців! „Три міліони доларів“! Та хоча б навіть і дрібна частина з цієї суми! Адже моя готівка —5 центів!
Дивне почуття опанувало мене. Три міліони доларів... і коли 6 мені припала хоть частинка, що я маю з нею робити? Ну, та чи буде який толк з цієї історії про небіжчика дядька з його м'ліонами, чи ні, а в кожнім разі цей лист допоможе мені відпроситися у хазяйки з виплатою за кімнату та може ще й якусь дрібницю у неї позичити.
З листом у руці побіг я додому і, ледве одчинивши двері, вигукнув: „Фрау Глятер! Радісна звістка! Щастя!“
„Що? Одержали гроші? Я одразу ж подумала, що Вам прислано щось важливе, раз листоноша не хотів залишити його мені. Вісім доларів 40 центів Вашого рахунку Ви, певно, зараз же виплатите“?
„Та що Ви собі думаєте, фрау Ґлятер! Що мені тепер вісім доларів, коли я міліонером став! Чи варто й балакати про такі дрібниці!“.
Переляк і інстинктовне, проти її волі, недовір'я — побачив я з її вирячених очей. „Так, безперечно“, думала вона, „голодував, недосипав, виснажився за останні дні, от і збожеволів.“
Я здогадався про ці її думки і рішуче витяг з кишені листа разом з конвертом, що мав на собі європейські печатки. Декілька раз перечитала вона листа, переводячи очі з нього на мене І навпаки.
Сумніви почали зникати. „Що ж Ви гадаєте робити з такими великими грішми“?
„Ну, ще мине досить часу, поки я їх почну витрачати“.
„Посамперед — Вам треба відпочити. Це Ви без дальших розмов можете собі тепер дозволити“. Вона зникла і через кілька хвилин повідомила мене, що ванна для мене готова, Скупавшись, я знайшов у своїй кімнаті накритий стіл. На ньому стояв смачний обід, що я вже давно такого не бачив.
Після обіду знесилив мене сон. А коли я виспався, то знайшов перед ліжком листа. Я роскрив його і, на велике здивовання, знайшов у ньому банкноту на 10 доларів, як і записку від хазяйки — з проханням вибачити їй, що вона може позичити мені в цю хвилину тільки таку дрібницю.
Перші симптоми прийдешнього багатства вже позначалися.
Не минуло й 24 години, а вже всі мої знайомі знали про велику под ю. Грошей попливло до мене без ліку. Знайомі, що ще два дні тому, коли я даремно шукав роботи і не мав і цента за душею, обминали мене десятою дорогою, тепер одвідували мене вдома і самі пропонували гроші. Кожний силкувався знайти в Нью-Йорку живого брата небіжчика дядька і заохочував до того ж цілий штат своїх власних знайомих. Але як ти знайдеш хоч будь-кого в Нью-Йорку? Примусу заявлятися, як і адресного столу, — нема; отже, лишається тільки один вихід — роспитуватися через людей.
Тимчасом з дому оберемками надходили листи з умовляннями вжити всіх сил, щоб не випустити з рук великого щастя. В листах мене повідомляли, що вже половина мешканців містечка оголосила еебе ріднею небіжчикові і що гурт цієї рідні неймовіро хутко зростає. Коли я незабаром не доведу діла до кінця, то рідні наросте так багато, що кожному припаде хіба якась мізерія.
Ці вмовлення були зайві. Бо мій теж безмірно набубнявілий гурт знайомих не змушував бажати нічого кращого. Одні студіювали аргентинські закони про спадщину, інші писали листи своїм друзям і знайомим до Аргентини. І в той же час майже всі невтомно розшукували небіжчикового брата.
Ця робота спільними силами не лишилася без успіху і ледве минуло три тижні від початку шукань, як я вже стояв перед розшукуваним, перед людиною років біля 50-ти. Три десятиріччя роботи по ріжних заводах та фабриках Нью-Йорку залишили яскраві сліди на його обличчю.
Коли я виклав перед ним усю справу, він росповів мені ось що. З братом своїм він не має жадного звязку ось уже більше як 10 років. Перед тим він одержав од багатого брата кілька сот доларів на купівлю крамниці. Але в той час у нього занедужала дитина і лікарі та аптекарі пожерли всю ту суму. Від того часу всі листи до брата залишалися бев відповіли.
Проти спадщини, він, звичайна річ, не мав нічого. А як приніс йому звістку про неї я, то він готовий визнати мене за спадкоємця на рівних правах із собою.
Отже, ми разом пішли до адвоката. Він передав адвокатові десятолітньої давности адресу свого брата, і ми склали контракта, що адвокат одержить за процес 10% спадщини, а ми вже поділимо решту між собою нарівно.
— Тут же при нас адвокат написав до Аргентини, американському конзулові в Боліварі. В цьому листі він просив добути у тамтешньої влади відомості про небіжчика Германа Фішбайна, бо, розшукувані спадкоємці його перебувають у Нью-Йорку.
І почалися нервові дні, дні напруженого очікування. Навіть живий нью-йоркський дядько, брат небіжчика, теж почав неуважно ставитись до своєї роботи. І в його господі запанував неспокій.
Минали вже й тижні цього нервового напруження. Нарешті, одного ранку в мою кімнату вихорем вдерлася моя хазяйка, сяючи од радощів, Лист, давно очікуваний лист од адвоката! Я ледве зважився роскрити його. Літери танцювали у мене перед очима: „приходьте... будь ласка... зараз же... як одержите цього листа... до мого бюра. Я маю надзвичайно важливі повідомлення що до Вашого дядька“.
Я похапцем узяв авто, але покинув його, бо мені здавалося, що воно їде дуже поволі, і сів у надземний експрес. Прибувши до адвоката, я мусів почекати майже 15 хвилин — цілу вічність — бо у нього був клієнт. Кінець-кінцем мене покликали до кабінету. „Як я вам уже написав“, звернувся до мене адвокат, „я маю передати Вам надзвичайно важливу і — я хотів би й додати — для Вас напевне дуже радісну звістку Нвш консул повідомляє мене, що Ваш дядько живий і здоровий, почуває себе як найкраще. Його дуже здивувала переказана йому чутка про його смерть“.
Другого дня о 4-ій ранку я вже знову стояв перед фабричними ворітьми з примірником „Уорлда“, знову сподіваючись знайти роботу.