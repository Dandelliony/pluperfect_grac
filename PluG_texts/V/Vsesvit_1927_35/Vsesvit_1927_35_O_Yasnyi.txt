БІЛЯ КАВУНІВ
НЕНАЧЕ рій мух над купою гною гуде базар. Всенький день товчуться тут люде, іржуть коні, кричить птиця і голосять, обікрадені шустрими безпритульними, перекупки.
Ось миттю виріс натовп. Хтось впізнав вкрадену сукню і продавця оточили колом.
— Ти мене на бога не бери! — виправдується продавець і силкується запхнути сукню за поясок штанів.
— Граждане! – апелює власниця сукні до натовпу. — Я його беру на бога! За своє, граждане, плаття, я його беру на бога?! Та мені це плаття пісноводитель ще парубком купив. Граждане! Подивіться тут і пляма нижче талії...
— Правильно — пляма.
— Пляма?! Плям скільки завгодно. Пляма може бути і вище талії. Росказуєш, — заперечує продавець.
— Та, граждане,— плеще в долоні власниця сукні. Ну де же таки ви бачили, вище талії пляму?!..
— Рррозійдись!
Міліціонер забирає і продавця і власницю.
Це картинки звичайні. Базар ними живе. Відберіть у нього роззяв-перекупок та перекупників краденого і він загубить своє обличчя.
А є на базарі й сезонні картинки. Іх можна спостерігати певної пори року. По весні вони будуть десь в овочевому ряді, де повна черешня та мохната мореля спокушають голодних безпритульних. Жіночі кошики правлять тоді за овочеву передавальну інстанцію: від перекупки через хазяйчин кошик до безпритульного. Таке гасло!
Важить перекупка фунт-два черешень:
— Ви ж глядіть, голубко, сипте в кошик, та глибше.
— Зна-а-аю. Мене вже навчено. Скільки вам за черешні?
Поки відрахувала гроші, в безпритульного вже все обличчя заюшене черешнею. Сьогодні кавуни. Екзотичні овочі оті кавуни! Коли я бачу на дядьковому возі гору великих важких як дзвони кавунів, я обов'язково переношуся мислями на баштан,
Уявляєте — огудина, як мережевом, прикривав матові кавуни. Підлізеш до куріня — хропе дід-сторож — гайда навшпиньках на баштан. Вхопив кавуна і що є духу назад. Біжиш, а за твоїм кавуном вся огудина з баштану тягнеться — одірвати ж ніколи — зачепився, упав і розбудив діда. Часами від такої екзотики кавуни виростали тобі в такому місці, що як би тепер виросли, то й за столом не всидів би. Діди уміють „садити” кавуни.
На Благбазі кавуни не родять, хоч і садять їх тут під кожною затишною крамницею. Проте екзотики кавунової скільки завгодно.
Довжелезний ряд підвід, неначе на смотр, вишикувався і на кожному возі гори кавунів. А біля кожного воза купою покупці:
— По чім кавуни?
— Поцінно!
Покупець бере в руки кавуна, стукав по ньому пальцем:
— Не зелений?
— А я йому в середині не був, — байдуже кидає селянин, підносячи голодним коням шаньку вівса. — Купите — попробуєте.
— Хороші кавуни є? Це вже тендітна баринька. Вона бере кавуна, підносить до вуха і силкується придавити.
— Можна придавити?
— А на віщо його давити?
— Чи рипітиме. Вояк не рипітиме — значить зелений.
— Хм... знизує плечима селянин. Воно якби і вас, гражданко, придавив, дивись, он як зарипіли б!... А ви ж і не зелена.
— А все таки — можна придавити?
Що-хвилини гори кавунів просто тануть.
Коли на возі лишається кілька кавунів, селянин подивиться на сонце, прикрив кавуни сінцем і оповістить:
— Кавуни не продажні!
Л тоді гукає на сусіда і сідають підобідувати. Їдять, звичайно, кавуни. Тут же на землі розстилають стару газетку, розбивають об люшню кавуна і вминають:
— Хороші кавуни!