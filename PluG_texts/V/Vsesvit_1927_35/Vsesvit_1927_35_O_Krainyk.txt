ПАРОПЛАВОМ ПО ДНІПРУ
ВЛАСНЕ не зовсім пароплавом.
В плані нашої екскурсії — дніпрові пороги, а їх можна побачити лише плавучи дубами, або пішки. Ми вибіраємо останнє…
Але це пізніше, а зараз ми на “Чубарі”. Ось він прямує на червоний вогник, ближче, ще ближце. Зараз пароплав розчавить маленький вогник і, раптом ліворуч з’являється інший вогник і, пароплав підвертається від червоного вогника…
Багато їх червоних і білих вогників роскидано на воді й на березі... Ось сходить зірниця і бліднуть дніпрові вогники…
Я стою на палубі, прислухаюсь до тиші й повними грудьми вдихаю чисте, прозоре передранкове повітря і з кожним подихом почуваю, як мої жили наливаються новою силою, бадьорістю і в цей момент нема для мене нічого недосяжного.
Поволі пароплав прокидається, одна постать, друга…балакають пошепки, щоб не злякати тишу… Але даремно, — тиші вже немає, і швидко ввесь наповлюється гомоном… Хтось кинув:
— Канів.
Вся увага, всіх очі — туди, вперед... Хочеться швидче побачити велику могилу.
— Звідси не видно.
Переводимо зір на красиві дніпрові береги…
„Чубар“ підпливав до пристані…
Виходимо на беріг.
Праворуч хатинки ховають свої біленькі стіни в зелені, ліворуч — Дніпро.
Дорогу перерізав нам вузенький струмочок. Над ним старі верби напружили всі свої сили, нахилились одна до одної, переплели гілля, вкрилися зеленим листом і ревниво оберігають струмочок від злодійкуватих промінів сонця, щоб не випили вони його водиці…
З-за рогу однієї хати побачили ворота з надписом: „Могила Т. Г. Шевченка”. В ворота так принадно-привітно манить до себе тіниста стрімка стрічка східців. Сходимо на гору. На кожному повороті ослінчики гостинно запрошують до спочинку.
На горі, на могилі пам'ятник. Скромний, більше ніж скромний пам'ятник. Але це нічого — Наросвіта асигнувала кошти й незабаром, треба сподіватись, стане тут пам'ятник, гідний великого співця пригноблених, борця за волю…
Гірше з нашою некультурністю. На неї натикаєшся тут на кожному кроці. Не кажу вже про те, що вся загорожа навколо пам'ятника списана ріжними прізвищами й мало дотепними написами. Наші грамотії не пожаліли й дерев, — куди не глянеш скрізь на деревах вирізані написи. Особливо прикро вражає те, що це роблять, наприклад, шкільні колективи. Очевидно, наші школи ще мало навчають дітей шанувати рослини.
Біля могили — хата. Тут є кімната Шевченка, портрети, рушники, килими, на столі альбом з фотографіями та книжка для відвідувачів. Перегортаєш сторінки книжки й перед тобою проходять ріжні постаті відвідувачів. Де-які експансивно, з захопленням висловлюють свої почуття, інші — стриманіше, а де-хто коротко відзначає: такий-то відвідав могилу тоді-то.
З книжки видно, що відвідують могилу ріжні шари населення й ріжні національності. Тут і робітники, й селяне, й червоноармійці, й учні, — українці, руські, вірмени, грузини... Далі — є кімната для відпочинку та кімната, де мешкав дідусь-сторож. Власне він уже на пенсії, а за сторожа його син. Але дідусь і далі живе на могилі, де провів більшість свого життя, де насадив і викохав багато овочевих дерев, квіток…
Гарно тут. Весело, і відвідувачів буває багато.
— А от зимою — скаржиться дідусь — сумно. Як повіють вітри, як занесе все снігом, як скує мороз кригою Дніпрові хвилі — сумно тоді на могилі…
Нам якось не віриться, що тут може бути сумно. Правда, вже й зараз в далені за селом видно скошені поля, а місцями вже й з рані, але туг так багато зелени, така вона свіжа й яскрава, й не віриться, що кінчається літо, що незабаром тут все позолотить осінь, а за нею…
Ніччю їдемо далі. Розбудили дідуся, щоб зачинив за нами двері.
— А ви б хоч два дні побули тут. За день і не надивились, не налюбовались красою... Правда дідусю, не налюбовались…
Але згадуємо, що перед нами ще Дніпропетровськ із його металургією, пороги, Дніпрельстан і далі пароплавом аж до Чорного моря, — і йдемо до пристані.
На пристані зустрічаємо нову екскурсію ахтирських педтехнікумців. Лоцманам не довго доводиться вмовляти їх, вони сідають у човен і, купаючись в ранішних проміннях сонця, під лагідний плюскіт весел пливуть до могили…
Ми знов на пароплаві. Тут наші знайомі з Київської екскурсбази — Москвичі.
Їх чимало — чоловік із 30.
Високий білявий москвич намагається зорганізувати хор.
Це довго не вдається йому.
Очі блукають десь в далені, ось вони надибали срібну пляму, вона наближається, кружляє, і раптом падає камінем на воду.
Далі, переможно взмахнувши крилами, злітає вгору — героїня народньої пісні — чайка. Раптом залунало:
„Реве та стогне”...
Це білявий москвич таки домігся свого.
Та не реве й не стогне Дніпро. Він спокійно розлив свої води ген-ген широко й праворуч підмиває кручі, а ліворуч зливається з золотистим морем, на ньому якась невідома рука роскинула зелені та чорні полотнища.
На палубі весело, Пісні зміняють забави.
А ось у одному куточку маленький, вертлявий екскурсант, зібрав біля себе гургок і намагається навчити їх співати „лапті”. Вони підспівують, але що-хвилинні вибухи реготу зводять ні нащо його працю.