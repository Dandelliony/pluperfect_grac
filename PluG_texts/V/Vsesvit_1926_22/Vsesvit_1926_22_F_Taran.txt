БЛАКИТНОМУ ВАСИЛЕВІ
Ось уже рік минув, як ми поховали Блакитного Василя. А все не віриш, все чекаєш, — прийде ж він до нас, тріпоне своєю гривою білокурою молодечою, засміється своїм сміхом пронозячим, нервовим, гомінким і скаже:
- Язвить його язик! А все ж збудуємо Дніпробуд! (Тоді ми так її звали — проблему Дніпрельстану).
Та нема його між нами нині. Не бачимо його на Сесії ВУЦВК'у коли громохкі оплески лунають по доповіді про Дніпрельстан, як невікладне завдання на сьогодні. Нема його, коли самоупевнено, коротко, рвучко рапортує професор Александров господареві УСРР:
Проблема Дніпрельстану теоретично нами уже розвязана. Про це ми маємо певні посвідки найавторитетнійших комісій експертних. Ми мусимо негайно приступити до здійснення плану Дніпрельстану! Ми збудуємо Дніпрельстан!
Чому ж не чути голосу одного з перших трубадурів уяремлення Дніпра-Славути? Чому не чути того, хто як поет давно нам дав цілу поему «Електру», де оспівав прийдешні дні електрифікації, хто як радянський будівник завжди і всюди пропагував і боровся за ідею електрифікації, зокрема за Дніпрельстан? Нема його між нами в таку хвилину, — значить то факт, що вже рік тому на околиці міста, на кладовищі жертв революції, виросла нова могила, що поглинула Блакитного Василя, Еллана. Лише це могло стати причиною, що його немає нині серед нас...
Перед смугою нових «великих робіт», що вимагають знов і знов мобілізації всіх сил міліонів трудящих, перед новим перевалом, що готує нам і нові велетенські труднощі, в наших лавах більшовицьких помітно стало певне зневір'я. Одиниці в наших лавах захиталися. Зростають ці труднощі і на специфічно нашому фронті українському, на тій ділянці соціялістичного будівництва, що зветься — культурно-національним. Серед частини товаришів, спільників по боротьбі з Блакитним за радянське культурно-національне будівництво, ми бачимо непевність, розгубленість. Сили свої, сили партії, нової класи частина товаришів недооцінює, а сили стихії ворожої роздмухує, переоцінює.
Чому в цей час не чути голосу піонера в боротьбі за культурно-національне будівництво, як частку соціялістичного, що вогненним словом революціонера не викрив би слабодухости зневір'я цих товаришів? Чому не чути товариського слова Василя, що прекрасно знав, як підійти до рвучких, надто експансивних товаришів своїх? Чому не обіллє він їм голову своїм підбадьорюючим пронозячим холодним душом, щоб знов повернути цих товаришів фронтом до насідаючої ворожої нам стихії?
Хіба ж він міг зараз мовчати? Значить то — факт, що уже рік тому замкнулися вогненні уста революціонера і борця. Висохло його гостре перо. Значить то факт, що уже рік тому на околиці столиці УСРР виросла — свіжа могила, що поглинула Блакитного Василя, Еллана...
Ленінова партія більшовицька перешиковуючи лави свої, бореться за соціялістичне-будівництво і як частку його за —  культурно-національне. Широку й глибоку повінь украйнізації всіх ділянок державного й громадського життя партія скеровує в річище наше радянське, щоб украйнізація стала одним із могутніх засобів зміцнення соціялістичних елементів в будівництві нашої країни. Партія протягом останнього року створила нові більшовицькі висоти, нові ідеологічні знаряддя, нові паси, що мусять ув'язати загально-соціялістичне будівництво з будівництвом національно-культурним. Партія створила таку вишку, як «Комуніст», партія створила теоретичний журнал «Більшовик України», партія створила спеціальну катедру національного питання при Інституті Марксизму, партія нарешті, в останні дні уже створила першу масову робітничу газету «Пролетар».
Чому не чути на ці велетенські здобутки на нашому радянському фронті відгуки того, хто так жагуче чекав створення цих допомічних партії органів, підойм для керовництва культурно-національним будівництвом, як часткою будівництва соціялістичного? Чому не чути голосу того, хто може найгостріше з нас відчував конечну потребу цього? Чому?
Значить то — факт, що за околицею столиці УСРР рік тому виросла нова могила, що поглинула самовідданого революціонера - комуніста Василя Блакитного.
Рік минув. І все ж не віриш, все чекаєш,— прийде, прийде ж він до нас, тріпоне своєю гривою білокурою молодечою, засміється своїм сміхом пронозячим, нервовим, гомінким і скаже:
Ех, язви його язик! Сила більшовицька непереможна! Чуєш? —  Ідуть! То вишкувались молоді когорти пролетарські! Хто їх переможе?
