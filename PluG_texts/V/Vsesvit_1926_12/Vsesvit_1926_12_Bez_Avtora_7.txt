Руська народня гра „Городки“
Ми захоплюємося ріжними спортивними грами, запозиченими з-за кордону, головним чином, в англійців, а тим часом мало цінимо руську народню старовинну гру „городки“.
В умовах сучасного життя городянину і навіть селянину (за винятком певного періоду року), доводиться більше „практикувати“ ноги. Бо ж ходити нам доводиться що-дня — хіба ж це не вправа, що розвиває м'язи наших ніг? А рукам зовсім мало роботи. Природня річ, що руки значно слабше розвинені.
Тепер погляньмо хоча б на популярний футбол. Ввесь час біганина й удари ногою. А руки? — Нічого не роблять. От і виходить те, що ми звемо фізичною однобічністю, — одна частина тіла розвивається на некористь другої.
Природність рухів у грі в „городки“, сильні вдари палкою як найкраще розвивають руки, що звичайно відстають у своєму розвиткові. 
Невеличка полянка, двір, кілька палок 1 метр завдовшки й 10 невеликих дерев'яшок — це все, що треба для цеї гри. 
Зовсім просто й приступно.
Й тим обидніш, що захоплюючись складнішими грами, наші клуби не скрізь заводять „городки“. В РСФРР в першом — ліпшому робітничому клубі можна побачити грачів у „городки“. Навіть більше „городки“ там, можна сказати, стають побутовою грою. В багатьох дворах організуються з жильців їх команди „городкистів“. 
В нас, на Вкраїні, „городків“ зовсім мало. Хіба що в Катеринославі та Харкові останнім часом ніби то починають захоплюватися ними.