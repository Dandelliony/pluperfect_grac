Неприємности
І.
МАЦЮРА прийшов додому сердитий і сумний. Порозкидав свої речі по кутках кімнати, ліг на ліжко, підкладавши кулака під голову — подощовий бруд повільно потік з чобіт на ковдру. Де-кілька раз важко зітхнув і промовив: 
— Ох, і неприємність...
Неприємності з ним траплялися що-дня — це мене не здивувало. Я сердито відповів: 
— Неприємностів на світі багато, Гаврило Йосиповичу. Але я не бачу рації, що через них ви каляєте мою ковдру чобітьми.
— А, йдіть ви під три чорти! Коли чоловіка схопить лиха година, так йому не до чобіт... А мене зараз оте чортове опудало — Речєнов по фізиці провалив. А хіба ж я її не вчив? Ет!
Я мовчки підняв з підлоги мацюриного френча й підіпхнув його йому під чоботи. А Мацюра оповідав, не звертаючи на це уваги:
— Спитав він мене за калоримента, щоб я його намалював, та всі формули повиводив. А я про це як раз і забув вивчити. А він каже: йдіть та вивчіть фізику... А ви подумайте, на якого біса мені ота фізика? Я вчусь на ветеринара, хіба я калориметром отим коневі чи там корові під хвіст заглядатиму? Старорежимних чортів... 
Я все ще був незадоволений на його.
— Сполучити ваші амури з Вилкиною й фізику — неможливо...
— І не згадуйте краще за це — сам знаю, що неможливо. Справа до того дійшла, що... це, ви ж розумієте, між нами говориться — я ще не вирішив, та й не хочу, щоб про це хто знав... думаю з нею побратись.
— Ну, знаєте...— Я тільки руками розвів. 
— Я й сам так думав. Так дуже вона мені до вподоби. Того тижня був я в них, а вона куховарила — вареники ліпила. Побачив я, як вона їх ліпить, так у мене все й перевернулось. Рубікон було перейдено — я твердо вирішив, що тільки вона буде моєю жінкою. Ох, і хазяйновита ж...
У двері хтось постукотів. Мацюра повільно підвівся з кровати, сів розпатланий, розхристаний. Я відгукнувсь — з-за дверей глянула Лена, господарська дочка. Побачила Мацюру й не змогла втримати веселої всмішки на свойому гожому обличчі.
— Гаврило Йосиповичу, там вас хтось питає...
Мацюра не кинувсь розглажувати свого чуба й застібатись, як бувало завжди, а похмуро сказав:
— Черник, мабуть. Нехай сюди йде... Ех, ви, — це вже до мене, коли ображена його байдужістю Лена пішла, — анахорет задрипаний, до дівчини не підсипитесь — мало вона на вас зазирає... Та роздивітесь же екстер'єр який! Був би я вільний...
Я ще, не бачив, щоб Черник — його приятель — сидів коли спокійно. А це було б не погано — він теж не обтер ноги й по всій підлозі, що я її вчора вимив, скоро розпливлись цілі калюжі бруду. А тут ще Мацюра почав оповідати про свій безталанний звіт: він реготав у голос і бігав по кімнаті — стало таке, хоч сковзайсь.
— Самогоновий прилад? Ах-ха-ха!.. Воно й видно, що в тебе тільки самогон та дівчата на думках, а що до науки... От бери краще приклад з мене: хоч і сидів, як проклятий, місяць над підручником, а склав на ять. Ще й другим складав!
— А як я прохав скласти...
— Друже мій любий! Та хіба ж я винен, що ти грошей нічого не маєш? Ти ж знаєш, що менш як півтора червінця не беру. Це з приятелів, а так більше. Зараз без економічного порахунку жити неможна — це ще Ленін висловив. 
— І дають? спитав я.
— А то ж ні? Тільки бери... Ну, звичайно, ризикуєш, але ж і мені нових штанів хочеться. Хіба ж професори всіх запам'ятають?
— Я би за тебе фізіологію склав, — промовив Мацюра безнадійно.
— Янгол небесний! Я її сам ось незабаром складу, а ти ще й підручника не розкривав. 
Мацюра повернувсь лицем до стінки, а Черник ще раз розреготавсь і почав вертіти цигарку. Довго була тиша. Нарешті Мацюра вимовив:
— Червінця дам... Ти, янгол, чуєш?
— Червінця? — Черник подумав трохи. — Ну, то добре вже — за для тебе. Давай звітну книжку — рівно за тиждень звіт буде готовий... Тільки умова: книжку свою в мене одержиш, як гроші принесеш — з рук до рук. Згоден?
— Згоден.
— Тепер покажи гроші. Щоб я бачив, що вони в тебе є.
— Паскуда ти. — Мацюра повернувся, щоб поглядіти на мене. — Визволіть вже й на цей раз. Мені б тільки роботу знайти — зараз же віддам. От їй же богу... А ви службу маєте — визволіть.
Воно правда, не варт було давати йому гроші на таку справу. Та й винен він мені чимало. Але... треба ж йому допомогти, щоб він перейшов і цього Рубікона.
— Добре.
А Черник розреготався:
— Пробачте, але ж ви дурень! Ах-ха-ха!.. Він же вам грошей до віку не поверне... Ну, то не моє діло. Тільки ви йому до останньої хвилини гроші не давайте — розтринькає. Я ж його знаю, як облупленого.
ІІ.
Тиждень пройшов спокійно — ніяких неприємностей з Мацюрою не скоїлось, бо сидів дома й пильно вчив фізіологію. І тільки одного вечора не втерпів: збігав таки провідати Вилкину й усе обійшлося гаразд.
Напередодні, коли Черник повинен був складати за нього, я дома не ночував. А коли вранці прийшов додому, Мацюра замислений сумно сидів біля столу й сумно дививсь у вікно. Ліжко моє була зім'яте, ковдра напів лежала долі. А — найголовне — повітря було пронизано струмками жіночих пахощів... Лаятись недоцільно — все одно буде мовчати, або почне винувато вибачатись, щоб за хвилину забути про все й наробити чого ще гіршого. Я мовчки сам став прибирати ліжко але не втерпів і голосно вилаявсь.
— Ой, пробачте мені, схаменувся Мацюра. — Я тут цілісіньку ніч вчив фізіологію й якось ненароком ліг на ваше ліжко.
— За для фізіології маєте своє ліжко, — огризнувся я. — Йшли б собі до Вилкиної — там би й уживали своїх засобів до вивчення цієї науки.
— Не будемо про це розмовляти, — сумно відказав Мацюра. — Вилкина минуле. Повія вона — от що... Я ж казав їй, коли в нас все було виріщено: „Мені, Наталочко, байдуже: займана ти, чи ні. Це твоя власна справа, а я тебе всякою кохаю. Але щоб між нами не трапилось ніяких непорозумінь, ти повинна мені зараз сказати правду про це. Я хочу знати, що беру... А довідаюсь потім, що ти мені збрехала, так не жити нам укупі, вижену, як собаку“. — Ні, каже, ні. А я дурний радію, аж до ції ночі радів, що в мене
така жінка буде — і до хазяйства здатна, і вищою освітою, і не займана... Я її на вулицю викинув, як емпірично дізнався, що вона мені збрехала. Вона в сльози: „Не сердись, Гаврику, почекай — все розкажу“. До чортового батька! Ет, курва!.. Та й непиємно як... наче все життя розвалилось. Усю ніч оце просидів. І вчитись зараз не можу — таке зло взяло.
Але коли був зігрітий чай, Мацюрин настрій одразу змінився. Здавалось навіть, що він викинув з голови нічну практичну фізіологію й пильно вчив фізіологію теоретичну — принаймні перегортав сторінки й щось белькотав собі.
О другій годині він узяв у мене грошей і пішов до Черника. Асистент Речєнова, що до нього, щоб не ризикувати, пішов Черник, приймав студентів зранку; в мацюриній книжці вже винен був стояти знак, що фізику їм складено. 
Черника вдома не було. Мацюра відімкнув його кімнату — з ним жило ще двоє й ключ лежав під дверима, — посидів там півгодини, але не дочекався. Залишив йому писульку, щоб прийшов до нас увечорі, а сам пішов шукати його до інституту. Там теж не знайшов, ніхто навіть його не бачив.
Коли він сів на лутку спочити трохи, побачив, що до нього прямує Вилкина. Мацюра вилаяв себе, що припер до інституту, не прийнявши до уваги можливости зустрітись з нею. Одвернувся, ніби не знає її, але вона сіла поруч його. Мацюра підвівся йти від неї, та вона вхопила його за рукава й сказала, що він винен пробачитись, а якщо буде й надалі так поводитись з нею, вона доведе кому слід про Черника... Це вже був шантаж. Розлютовано висмикнув свого рукава, сказав, наближаючи своє лице до її:
— Ви ще й шантажувати мене будете?.. Зробіть тільки це — я не подивлюсь на те, що ви — пробачте за вираз! — дівчина: всю вроду оцими кулаками знищу...
І пішов великими ступінями геть... 
Але був збентежений. І тоді, як вигнав її, знав, що порахунків з нею не закінчено ще... Але так?! Невже ж вона домагатиметься, щоб його було виключено з інституту? Тоді їй не жити!.. Проте — не треба було зайвого разу її ображати тепер — вона зовсім збожеволіє.
На дорозі додому він ще зайшов до Черника — замок висів. Це примусимо його подумати, що Черник обдурив його, а зараз ховається... І коли прийшов додому, сів біля столу, підпер голову долонями і тільки півгодини згодом розказав мені про нові неприємні пригоди.
Черник прийшов пізно ввечорі й лице в його було ні в якім разі не веселе. Він офіційно показав Мацюрі ознаку про складення фізики, але одержавши гроші не повернув книжки, а вкупі з грішми сховав її в кишеню.
— Спершу поверни кожуха, сказав він.
Мацюра нерозуміючими очима подививсь на нього, — як що це жарт, так поганий, посміхнувся. Розкрив рота, щоб промовити щось, та так і залишився: Черник дивився похмуро; він навіть не сів, стояв біля столу, заложивши руки в кишені. Потім почав повільно й уважно розглядати кутки в кімнаті, наміривсь навіть під стіл та під ліжка зазирнути. Я дививсь на нього з цікавістю — чи не здурів парубок? А він повернувся до Мацюри: 
— Чого баньки вилупив?.. Тай ви — це до мене — не роздирайте очі: я цього супчика знаю. Не прикидайся — мене не обдуриш. Кажи краще, де кожух?
— Та ти що — збожеволів? — нарешті вимовив Мацюра. — Який кожух?
— А так... — Черник сів напроти Мацюри. — Побалакаємо. Де ключ лежить — цього ніхто не знає, крім тебе, мене й двох моїх товаришів. Ясно? Один з них — мій земляк — поїхав сьогодні додому: ми вкупі з ним вийшли вранці з дому, я ще й речі помагав йому нести. Підозріння на нього бути не може, Другий був зі мною весь день, навіть чекав, коли я фізику твою складав. Здається, розумно кажу? Божевільного нічого не помічаєш?.. Крім тебе, до мене ніхто сьогодні не приходив, а ти був двічі — мені це сказано. Тепер скажи, хто як не ти взяв кожуха?
Мацюра непорозуміло посміхавсь і кивав голою, наче згожувався, але я бачив, що він мало слухає — остання подія забила йому памороки до щенту. Він не міг зібрати своїх думок, щоб одповісти що-небудь.
— Слухайте, Черник, встряв у розмову я, — ваші докази, звичайно, незбиті, а все ж таки... не можна так несподівано наскакувати на людину. Та перш за все, ви певні того, що ваш товариш не повернувсь й не забрав вашого кожуха.?
— Як би він повертався, то я б знав про це.
— Так. А невже ніхто з мешканців вашої кватири не міг побачити, де ви ховаєте ключа?
— Товаришу любий, я не дурний, щоб вимагати в Гаврила чогось, не розміркувавши про все, не вчинивши розрух на всю кватиру. Тепер я певен у тому, що це його діло всі факти (розумієте? — факти!) за те, що він украв... І моє останнє слово, Гаврило: якщо ти мені кожуха не повернеш, так я буду примушений зробити заяву до інституту й до угрозшуку? Чуєш?
— Ой тай дурний же я! — засміявсь Мацюра, хоч і було йому не до сміху. — Знаття — неодмінно вкрав би. — Раптом він скочив, дістав з-під кроваті свого кожуха й потрусив його перед Черника.— Помацай може твій. А не твій все одно бери... Ти вже мабудь певен, що всі такі злодії, як ти — тільки про те й гадають, щоб витягти в товариша останню копійку.
— Жартуй, жартуй, — спокійно відповів Черник.
Взагалі його поводження сьогодні було не таке, як завжди. Він поволі натяг на роспатлану гриву кепку й пішов з кімнати. Мацюра тільки рукою хитнув... 
Я кинувсь за Черником, наздогнав його, коли він вже відчиняв двері на вулицю.
— Не радив би я вам поспішати з цією справою... Мацюра посваривсь з Вилкиною й вона погрожувала, що доведе про ваше складання фізики; від того й Гаврило сьогодні такий — несвій. Тут потрібно щось зробити. Приходьте краще взавтра зранку — на свіжу голову воно краще обговорювати такі тендитні справи... А звітну книжку поверніть Гаврилові.
Черник постояв, дивлючись на мене, ніби в мене голова не на плечих. Потім хутко повернувся, з силою грюкнув дверима. Мені залишилось почухати потилицю й піти назад. 
Мацюра стояв роскарячивши ноги перед кожуха, що жужмом лежав на підлозі, хитав головою. Глянувши на мене, чудно посміхнувся. Коли я сказав декільки слів, щоб розважити його, він не став слухати — одвернувся.
ІІІ.
Зранку другого дня Мацюрі було не до науки: все поглядав у вікно — була маленька надія, що прийде Черник. Але скоро стало видно, що Магомет винен сам йти до гори. І взагалі треба було щось робити, бо сидіти дома, не знаючи як розвиваються події було занадто важко. 
Перша мета— побачити Черника, щоб побалакати з ним розсудливо — здійснилась у переході інституту, де вони зустрілись. Черник навіть не відповів на привітання, а заявив, що прийшов скаржитись на Мацюру, а до того в останнє пропонує віддати кожуха. Й не дав йому жодного слова вимовити, пішов до комісарового кабінету. Треба було вола брати за роги — Мацюра порушив слідом і став обік його перед стола комісара.
Підвівши очі раптом побачив, що тут же стоїть Вилкина, дивиться на його, посміхається — тілько що закінчила розмову. Сказала, звернувшись до комісара:
— Легкі на спогад. Оце вони й є. 
Комісар — молодий ще чоловік — з цікавістю поглядів на їх.
— Що ж це ви, товариші?
Як Мацюра примусив себе стояти нерухомо, він і досі не розуміє — аж ноги тремтіли. Але вистачило сил зробити на обличчі здивування й за Черником спитати у голос:
— Про що річ?
— Ось товаришка каже, — комісар дививсь у вічі Мацюри й це було страшенно неприємно, — що один з вас склав фізику за другого... Вам доведеться надійти сюди приблизно о четвертий годині — ми тут поговоримо, з Пасленом. Ви йому складали? — Відповіді не було. — Ви, товаришко, надійдіть теж. Поки що все... Ну, а хто з вас Черник і хто Мацюра?
— Товаришу комісаре, — заговорив Черник, а сам схопився за край столу, — Черник це я. Але дозвольте перш за все сказати, що то все брехня. Не міг я складати за його, бо він мене обікрав. Я до вас прийшив скаржитись на нього.
— А звідкіль ви знаєте, що ви за його складали? — Націливсь очима на Черника комісар.
— В мене фізику складено ще торік — не міг же він за мене складати... Так от я кажу вам, що Мацюра вкрав у мене кожуха й прохаю у вас розглянути це. Що до фактів, так ось. — І Черник почав оповідати, як це було.
Комісар уважно слухав; Вилкина з радісним гнівом дивилася на Мацюру, посміхалася, на його безпорадність. А він стояв мов неприкаяний, ніяк не здужав зібрати своїх думок, щоб сказати хоч слово. А коли комісар звернувся до його питаючи, чи справді це так, тільки розвів руки.
— Не брав... — Усю силу натужив, щоб обмислити відпоповідь — Вибачте, товаришу, але мені зараз важко казати... два несповідних обвинувачення відразу... Коли я не винен. Прошу в вас, перевірте.
— Ну, — комісар усміхнувся, — не знаю, як і бути... Крадіжка це справа угрозшуку, а не моя... Але ваше поводження, товариш Мацюра... треба розглянути. Ви, здається ні проти одного з обвинувачень нічого не можете сказати?
— Як би вам отак приспічило, що б ви казали?.. Що ж я можу сказати, коли факти проти мене? А про фізику Черник вже все сказав... Я не винен! І чого вам усім од мене треба? — Мкцюра ледве не кричав.
— Та ви не нервуйтесь!.. Давайте розмовляти спокійно. Скажіть от краще, чому оця товаришка прийшла до мене з обмовою на вас?
Мацюра змішавсь. А Черник чув, що тут не можна тратити й хвилини.
— Безщасливе кохання. Він зрадливий наречений, думав оженитись на ній, а потім чогось одмовився.
По губах комісарових порснула насмішка. Вилкина почервоніла, кинулась до Мацюри, але не добігла, побачивши його кріпко стиснуті губи, вискочила геть з кімнати, забула двері зачинити.
Комісар сидів усміхаючись, замислився. Мацюра зітхнув вільніше — Вилкина напів зіпсувала свою обмову останнім вибриком. Черник теж замислився, дивився на стінку й ні разу за весь час розмови не поглядів на Мацюру. 
Нарешті комісар сказав:
— Що до кожуха вашого, так думаю я, що треба почекати, коли приїде ваш співмешканець. Хто його зна — все може бути. Ну, а до мене надійдіть всеж таки, як я казав. 
Вийшли з кабінету. Зупинились, щоб поглядіти один на одного — Мацюра з ненавістю, Черник з лютістю. Раптом Черник схопив його за руку й хутко потяг за собою. І коли найшов куток, що в ньому їх нікому не було чути, сказав:
— Так би й рострощив твою мармизу дурну. Розтяпав усе отій стерві. Де твоя голова тільки була?.. Ет! А зараз що? Ну?.. — Мацюра мовчав. Хамоїдол ти чортів, раклятини шматок... Ну, та за кожуха ми ще порахуємось, а зараз йдемо до Паслена — прохати, щоб комісарові нічого не говорив. Бо як буде наочний звід, він же мене взнає!
Іти, так іти. Мацюра зараз стратив усю свою здатність до ініціативи — йому було байдуже. Безперечно пішов за Черником, нічого не питаючи — на віщо? — хоч і знав, що повинен щось зробити, про щось розміркувати. А ну його!.. Хай буде як буде. 
Черник майже біг, а ні слова не кажучи до нього, перебігав усі кутки, де тільки можна було найти Паслена, пере- Я питав усіх студентів — поводженням своїм вимагав, щоб Мацюра щось робив, а не тинявся. 
Найшли вони його на кватирі в себе. Зустрів непривітно — перебили йому працювати, — не повів навіть до кімнати. Мацюрі відразу здалось, що прийшли вони даремно, ще гірше собі зробили. Але Черник не змішався й тут — лише на хвилину замислився й дипломатично почав: 
— Професор,— Паслен був тільки асистент,— справа в тому, що вийшла з нами дуже неприєна подія. Вчора я складав вам, але не за себе, а за оцього товариша. Він завдяки цілій низці причин не зумів скласти фізики самостійно... А зараз ми прохаємо вас, викреслити зі звітнього листа прізвище Мацюри й не видавати нас, коли про це спитає комісар. А він уже дасть вам присягу, що складе вам звіта як найшвидче. 
Мацюра закивав, одважуючись щось промовити, а Паслен, хитаючись на своїх тонких довгих ногах, з кривою посмішкою дивився на них.
— Ви хочете, щоб я заховав кінці вашого злочину? Так чи що? Але ви не туди прийшли... Крім того звітний аркуш вже передано до канцелярії.
— А, чорт, — не втримався Черник. — Вибачте, професор, — це я взагалі... Тоді от що: о четвертій годині нам з вами комісаром буде зроблено наочний звід, так ви, будь вже ваша ласка, скажіть що складав Мацюра, а він вже вам потім складе.
— От їй же бо, складу!
— Одначе! — зневажливо крізь зуби вицідив Паслен. — Ви хочете, щоб я зробив ще й підлог. Гарні студенти, нічого сказати.
Повернувся і пішов до дверей.
— Та нас же виключать! — Це скрикнув Мацюра, пориваючись бігти за Пасленом. — Не робіть цього, благаю вас!.. Я ж ніколи не буду більш! 
Паслен зупинився. Побачив одчай на Мацюриному обличчі, його тремтючі руки, знову криво посміхнувся. Замислився на хвилину.
— Єдине, що я можу зробити — залишити справу, як вона була до вашого навідування. Комісарові скажу, що не пам'ятаю обличчя студента, який складав і назвавсь Мацюрою. Але ви тепер винні складати мені і яко мога скоріш...
... Оповідаючи мені пригоди цього дня, Мацюра додав, що наочний звід закінчився майже добре. Комісар, щоб не було ніяких непорозумінь, вирішив, що Мацюра складе фізику не гаючи часу — це не буде йому важко, коли він її вчора тільки складав. Паслен подивився на нього, посміхнувся й призначив прийти до його за тиждень...
Ех, шкода тільки, пропав червінець ні за цапову душу. А що до отії повії — Вилкиної, так хіба ж він не зустрінеться з нею в темному провулкові. Все їй буде пригадано!
Отой ще дурисвіт — Черник, з кожухом причепився — сказав Мацюра, коли вони вийшли на вулицю, як закінчилась розмова з комісаром:
— Аби я тут не був замішаний — не бачити б тобі інституту. Я б тебе перший потопив. Ну та я тобі кожуха ще пригадаю... Скажи, сукин ти син, вкрав же?
І не дочекавшись на відповідь, кинув непотрібну вже йому звітну книжку в обличчя Мацюрі без червінця — й хутко пішов геть.
IV.
Все було гаразд: фізику Мацюра склав, зустрів Вилкину й побалакав з нею так, що вона тієї розмови довіку не забуде, повільно й спокійно готував фізіологію, боровся з дрібними неприємностями. 
Вечорами кудись ходив — скоро в розмовах зі мною він став уживати ім'я „Катя“ й пояснив, що він не може існувати без жіночою впливу. Іноді вечірні наші розмови зводились до теоретичного розвязування проблеми — чи є здоровий розум у тому, що в наш час люди — одружуються молодими. Мацюра говорив, що це так і повинно бути, що з жінкою треба сходитись, коли ще не розгублено смаку до життя, й дивувався, чому я не звертаю уваги на жінок. А взагалі — життя це найприємніша річ. 
Так пройшло мабуть тижнів зо два. 
Одного разу, коли ми після душевної розмови вже влаштовувались спати, двері трохи відчинились і голос Черника ласкаво промовив:
— Аджеж можна?
І коли увійшов, привітався — довго шукав щось по кишенях. Нарешті витяг якогось папірця, дав його Мацюрі
— Оце листа від батька одержав. Прочитай. 
Мацюра здивовано простяг руку. Зацікавлений я спитав Черника, що там таке, але він одмахнувся від мене, а сам не одриваючи очей, дивився на Мацюру. Раптом той поглядів на його, але не дочекавшись на його пояснення, приблизне листа до очей знову почав уважно читати. Згодом хутко кинув його на ліжко, скочив, підійшов до Черника зі стиснутими кулаками. Худий і низенький Черник так і присів, коли близько проти його стала сильна й зросла постать Мацюри.
— Що ж це ти?
Мацюра так вилаявсь, що запевне його було чути в сусідній кімнаті, а Черник притиснувся до дверей, думаючи, що зараз почнуть на йому працювати важкі кулаки.
— Та ти пострівай, обурено промовив він, — дай розказати. Ну! — Хіба ж я винний був, що факти на тебе вказували. Той земляк .же він мій — як же думати на його було?
— А на мене можна? 
Вони так пильно розглядали один одного, що забули про мене. Цілком зрозумліло, що я взяв листа й вичитав: „Доленко каже, що кажуха ти йому продав. Ти як — гадаєш, що я кожної зіми тобі нового кожуха справляти буду? А в чому ти зараз ходитимеш? Морози близько, та й зараз не тепло вже“...Он воно що...
— Він завтра повинен приїхати,— казав Черник, — відпуск закінчився. Так ти ж зранку приходь до мене, щоб ми його відразу вхопили... Ох, і бубну ж я йому виб'ю! Тільки ти мені допоможи. Знатиме він тоді... 
... Я знаю Мацюру й Черника здавна, але ніколе не думав, що вони можуть так скаженіти. Мацюра й сам дивувався на себе, коли оповідав мені про те, що було в Черника другого дня.
Вони пустили Доленка зайти, заперли кімнату й після короткого допиту, який вияснив, що Черник сам виніс свого кожуха, помагаючи нести йому кошіль, повалили його на підлогу й, затуливши рота, почали бити, пригадуючи всі неприємності, що з ними трапились, а в них він менш за все був винний, — збожеволіли. Били так, що Доленко нарешті кричати перестав — тільки хрипів...
Доленкові, що після бійки ледве підвівся з підлоги, дали відпочити, а потім примусили його йти до комісара. На вулиці він що-разу зупинявся, щоб перевести дихання. Мацюра ледве втримувався, щоб не почати бійку знову. А Черник ласкаво приказував:
— Бють не за те, що вкрав, а за те, що попався... Чого ти, дурню, батькові мойому на очі ліз? 
Комісар був чогось незадоволений і зустрів їх офіційно.
Байдуже слухав Черника, що викладав йому нового веріянта про крадіжку. Коли поглядав на Доленка — той ледве втримувався на ногах і дихав важко, — очі робились здивовані.
Не встиг Чєрник закінчити, як Доленко раптом скрикнув:
— Самі вони шахраї! Я тільки на час того кожуха взяв — холодно було їхати... я поверну його. А як Чєрник у мене вісім карбованців узяв та склав мені фізику... з Мацюрою за червінця умовився ще тоді, як я був — так це нічого?.. Хай мене викидають з інституту, але й їх хай теж викинуть! А за що вони мене зараз ледве не вбили, га?
Це були гістеричні скрики — цього ні Чєрник ні Мацюра не передбачали. Мацюра схопив доленкову руку, але зупинити його не було вже змоги. А гірш за все було те, що комісар помітив цей рух — тепер вже не відмовишся...
Черник хотів щось сказати, але комісар підвів руку.
— Годі!.. Не відкрутитесь, громадяне, як уперше... Будь ласка, залиште всі кабінета й краще буде, як що вас зовсім не бачитимуть в інституті. А коли вашу справу буде розібрано, вам тоді скажуть... І більш я вас не слухаю!
— Я ж то за віщо страждаю? — спитав Мацюра, коли вони вийшли; голос переривавсь од лютости. — За свого червінця так отак?.. Ну, Черник, усю мармизу твою рос колупаю, як ти мені його не повернеш!
Черник з перекривленим обличчям підскочив до нього. Не слухаючи, двинув його в груди, пішов геть, не дивлячись, як той прилип до стінки, розкарячивши руки.
Два дні після цього Мацюра був не свій — як ліг на ліжко так майже й не вставав. Я вже не чіпав його.
Ранком другого дня прийшов якийсь студент і переказав, щоб Мацюра прийшов о шостій годині до інституту. Має бути товариський суд, судитимуть усю тройцю. Мацюра випровадив його лютою лайкою, криючи ні в чому не винного, студента, комісара, святих і преподобних, наказуючи сказати, що він чхає на всіх і на суд не прийде.
Товариський суд був останньою надією — мало чого там може трапитись, а так його напевно виключать, — і він одмовився використати її... Яких тільки я заходів не вжив, щоб примусити його йти до інституту! І тільки коли почало смеркати, а я втратив останню певність, що мені пощастить переконати його, він нарешті згодився — виключно за для мого спокію, як він сказав... 
З інституту він повернувся пізно — після півночи, але в мене сон одразу пропав. Мацюра спокійно стелив своє ліжко часом поглядав на мене — чого це я нічого не питаю.
Ну, от, — не втерпів я, — здається все закінчилося таки вдачно?
— Слава святим і преподобним... Ви вже дайте мені все по черзі розказати. Тай цікаво ж було... 
Він уклався, запалив цигарку, помовчав ще, щоб роздражнити мене, і тілько коли я висловив свою нетерплячість, повільно почав оповідати про суд.
Але цікавого він мені нічого не розказав; чи то мені може знову спати захотілось і я не дочував усього... Черник влоск стратився, відповідав не влад, ні разу очей не підвів. Мацюра весь час благав, щоб його не виключали, бо він це все вчинив од несвідомости, щоб було дадено йому можливість закінчити освіту й бути корисним членом суспільства, а не паразитом; зарікався не робити злочинств до віку. А Доленко — йому було все байдуже — топив обох (мало бито його). Комісар вимагав, щоб їх було виключено, бо суд зробить злочин, якщо залишить таку пошесть між стін інституту. В останній промові Мацюра жалібно висловлювавсь на тему, що самі судді йому товариші, й прохав, щоб вони теж подивились на його, як на товариша, що з ним трапилась така неприємність, і судять його, як їм підскаже їхнє почуття — з усіма можуть бути такі випадки; навіть сльози пустив.
— А як було зачитано присуда, ледве не затанцював з радости, закінчив він своє оповідання. — Виключити!.. але
приймаючи до уваги, що це першій випадок, а також що вони щиро покаялись і дали зарік не робити нічого подібного, вважати присуд умовно з іспитним терміном до закінчення інституту... Ой, тай дурні ж вони!.. А Черника присудили таки виключити безумовно. Ну, та туди йому й дорога.
