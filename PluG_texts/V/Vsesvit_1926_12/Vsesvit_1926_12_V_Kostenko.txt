Українська музика
Народження нашої оригінальної музики можна віднести до середини минулого століття. Хоча перші українські композитори до-лисенківської доби і не дали значних наслідків для національної музики, бо невелика талановитість та музичний дилентантизм шкодили їм у цьому відношенні, однак значіння їх полягало в тому, що в їх творах уперше залунали народні мотиви зі сцени русифікованого міста.
Першим хронологічно з цієї групи композиторів був Артемовський. Він народився на Київщині; за молодих років поїхав учитися співам до Петербургу, а звідти — до Італії. Повернувшись з Італії, він почав співати на сцені кол. імператорського театру, де виконував і головні партії. Наслідком знайомства з музичним життям Петербургу та закордону і студіювання народніх пісень було появлення першого його твору і першого твору в історії національної музики — опери „Запорожець за Дунаєм“ (1863 р.). Власне, це не опера в сучасному розуміні, а оперета. Художня вартість її не велика, але вона остільки відзначається національним колоритом та симпатичними рисами творчости Артемовського, що й до цього дня не сходить зі сцени українського театру.
З творів Ніщинського (1832 — 1896) слід згадати музику до Шевченківського „Назара Стодолі“ — „Вечорниці“, що складається з окремих невеличких номерів у супроводі оркестру. Так по формі, як і по майстерності ця річ слаба, проте вона визначається характером народньої творчости і має всеж деяку художню вартість. Крім цього, Ніщинський написав ще дві думи — „Про Байду“ та „Про козака Софрона“. Ці твори написано цілком в народньому дусі.
У слідуючого композитора, Аркаса, вже по троху збільшується багаж музичних засобів. Він намагається в цьому відношенні йти за віком, але цілковитий дилетантизм не дає йому змоги цілком розгорнутися, як і попереднім композиторам. Єдиним його твором, що заслуговує на увагу, з'являється опера „Катерина“(вперше виставлено в Москві 1899 р.). Цю „оперу“ паписано в такому ж дусі, як і „Запорожець за Дунаєм“. Однак тут можна знайти багато місць, що згучать не тільки приємно, а й навіть талановито.
З інших композиторів до-лисенківської доби варто зазначити ще Зарембу, що написав понад 30 солоспівів, дрібні фортеп'янові речі та інше.
Значіння Миколи Виталієвича Лисенка (1842-1912) для української музики — надзвичайно велике. Після композиторів, що ледве володіли музичною технікою і не відзначалися великими здібностями, така постать, як Лисенко, особливо яскрава. Значіння цього композитора полягає головне в тому, що він вказав правильний шлях для розвитку національної музики — шлях до европеїзаціїїї. Лисенко не видавався особливою талановитістю і тому в розумінні художніх досягнень його не можна порівняти з фундаторами інших національних шкіл — Глінкою, Грігом, Сметаною та інш. Але, як правильно зазначив М. Грінченко, для української музики Лисенко значив більше, ніж, наприклад, Глінка для руської, бо перший мусив сам утворювати ріжні музичні стилі, національний характер музики, форму, спосіб обробки народнього матеріялу європейськими засобами та інше. 
Щоб схарактеризувати в загальних рисах Лисенка, треба відзначити у нього велику талановитість, що сягає в деяких місцях надзвичайної сили, порівнюючи високу техніку, уміння перейматися народнім духом. До хиб його творчости слід віднести те, що поруч з високо натхненими сторінками у нього можна здибати багато цілком ординарних і надумаманих місць; крім цього, він володіє інструментальною музикою, особливо оркестром, не досить гарно: псує вражіння і те, що Лисенко перейнявся далекою до української музики німецькою теорією і часто-густо наслідував німецьким романтикам (Шуберту, Шуману та інш.). До найкращих його творів слід віднести низку хорів та солоспівів (напр: „Іван. Гус“, „Вмер батько наш“, „Свято у Чигирині“ ), кантату „Б'ють пороги“ та опери „Різдвяна ніч“ і „Тарас Бульба“.
Отже величезне значіння Лисенка полягає в тому, що він вказав правильний шлях до європеїзації національної музики, перший почав творити засобами європейської техніки, дав низку зразкових творів у вокальній галузі та утворив досить оригінальну національну оперову творчість.
На жаль, після Лисенка не з'явилося жодного гідного наступника, що міг би закінчити розпочату ним спробу — приєднання української музики до загально-європейської. Після Лисенка розвиток нашої музики пішов старим дилетантським шляхом і переважно в напрямку хорової творчости та солоспівів.
З композиторів після-лисенківської (перед-революційної) доби можна згадати про Стеценка, Леонтовича. Всі вони дилетанти і значно уступають Лисенкові з боку техніки, талановитости й розвинення художніх поглядів.
Стеценко (вмер 1922 р.) написав по-над 50 солоспівів у супроводі фортеп'яна, низку хорів, музику до драматичних творів — „Про що тирса шелестіла“, „Бувальщина“, „Гайдамаки“ та інш. і дитячі опери — „Івасик-Телесик“ та „Котик, лисичка й півник“. За особливо цінні речі його слід уважати де-які хори („Зелений гай“ та ін.), в яких він виступає як добрий знавець природи хору. В деяких солоспівак (напр.: „Плавай, плавай, лебедоньку“) можна здибати теж чимало музичної краси й натхнення. Прикрими хибами його музики з'явлються аматорська техніка та церковні звороти гармонії.
Творчість Степового (1883-1921) має особливий ліричний характер, що нагадує романтизм Чайковського або Шопена. Особливо вплив цих композиторів почувається на фортеп'яновій творчості Степового (прелюди, танки та інш.). Значно більше самостійний і цікавий композитор у романсах та вокальних ансаблях (збірки „Барвінки“ і „Пісні Настрою“).
Леонтович (1877-1921) відзначається від своїх сучасників-композиторів більшою талановитістю й до де-якої міри новаторською технікою. Він майже виключно зосередив творчість в одній царині — хоровій гармонізації народньої пісні, але все те, що він дав у цій галузі, дає нам змогу вважати його за одного з найкращих композиторів після Лисенка. Леонтович у своїх гармонізаціях зумів надзвичайно влучно передати дух народньої творчости. Тому його хори можна цілком справедливо назвати художньою реставрацією народньої пісні. Але творча однобокість і обмеженість художніх поглядів Леонтовича утворюють небезпеку для дальшого розвитку української музики. Тому в сучасний момент з'явилася нова течія в українській музиці (в Харкові), що стоїть проти надмірного захоплення художньо-ідеологічним напрямком Леонтовича та за відродження принциців Лисенка що до європеїзації нашої музики.
Із сучасних композиторів, що можна віднести до після-лисенківської доби, слід назначити Сеницю, Дремцова, Хоткевича, Кошиця та інш.
Аналіза творчости Сениці (народився 1879 року) дає нам змогу вважати його за одного з першорядних українських композиторів. Він цілком вільно, а в солоспівах навіть бездоганно володіє композиторською технікою і відзначається яскравою талановитістю. Чи не вперше в українській музиці у цього композитора помічається власний і характерний, без наслідування, творчий стиль, своє художнє обличчя. Найсильніша галузь творчости Сениці — солоспіви, де він дає низку шедеврів, з власного своєрідно-національною фактурою (напр.: „Пісня сліпих“ , „Останній промінь“). Крім цього у нього є низка хорів, струновий квартет do-мажор і симфонія „Де-не-де тополі“. Останні два твори з'являються першими зразками творчости цього роду в нашій музиці. Симфонія (в одній частині) відзначається прекрасним музичним матеріалом, але не має певної класичної форми і досить хороше оркестрована. 
До Жовтня українська музика встигла пережити, хоч і в зародку, дві доби свого розвитку. До першої можна віднести таких композиторів, як Лисенко, Аркас та їх сучасники. Для них музика була самоціллю і вони іноді просто бавились нею (як Аркас), не розуміючи її соціяльно-виховуючої ролі. Цю добу можна назвати часами освіченого дворянсько-поміщицького дилетантизму в музиці, але з певного орієнтацією на захід. Дальша генерація композиторів (Стеценко, Степовий, Леонтович, а із сучасних — Сениця, Хоткевич та інш.) репрезентує вже іншу іодеологію в музичному мистецтві з закоханням історичним минулим України, з надто піднесеним національним настроєм і навмисним униканням класового загострення художнього змісту. 
Сучасна революційна українська музика характеризується певною класовою платформою, наближенням по формі і змісту творів до робітниче-селянських мас та розвиненням вищих музичних форм (камерної та оркестрової). 
Із сучасних хорових композиторів треба відзначити слідуючих, що дали низку закінчених революційних творів: Вериківський, творчість якого насичена музичною красою, але має надто м'який ліричний характер (чудовий хор „На майдані“, „1905 рік“); Козицький, у якого творчість характеризується художньою закінченістю, (складне фугато „Нова Атлантида“, „Дивний флот“); Ступницький, що відзначається умінням досягти великих звукових ефектів і художнього вражіння та добрим знанням природи хору („Ленінський заповіт“, складний хор „Червоний заклик“ та інш.); Богуславський, з його невеликими хорами бадьорого характеру („Барабани б'ють“, „А маса йде“); Толстяков, що надто захоплюється псевдореволюційною урочистістю „Кузня“, „Помер“ та інш.); Костенко („Коли хворів Ленін“, „1905 рік“), популярний Верховинець та багато інш.
У галузі романсу можна вказати на досить яскраві твори Вериківського, невеликі по формі речі Козицького, складні романси Ревуцького, робітничі пісні примітивної структури Богуславського і т.п.
У струновій камерній творчості поки небагато творів — квартет Козицького та два квартети Костенка.
В оркестровій галузі можна зазначити талантовиті „Шість веснянок“, увертюру „Березіль“ та музику до „Сорочинського ярмарку“ Вериківського, „Танки України“ Толстякова та „Суїту з народніх пісень“, кантату „1905 рік“ і симфонію „1917 рік“ Костенка. У сучасний мент територіяльно виявилися дві музичні групи композиторів, що впливають на музичне життя України Київська, (Козицький, Ревуцький та інш.) і Слобожанська (Ступницький, Богуславський, Костенко та інш.).
