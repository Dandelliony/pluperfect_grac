Сонце та море
КОЖНОГО року, в той самий час, діється те саме. Робота, що добре вкладалася в рямці кожного дня, починає тяжити, здаватися важкою, як покладений на плечі надмірний тягар. Щоденне й звичайне стає неприємним, те, що робилося, жартуючи, робиться насилу, і все очевидніша стає потреба відпочити.
В ці дні місто здається пустелею, сонце — ніччю. Мрії про море й кипариси опановують думками, і розум говорить, що пора на час покинути роботу й податися відпочити. 
В цю пору „Крим“ відміняють по всіх відмінках. Він заполонив думки усіх — і тих, що працюють за варстатом, по кочегарках, у котлах, і тих, що гнуться по конторах, по кабінетах. Усіх хвилюють мрії про Крим — і радянських панночок і „відповідальних жінок“.
Що далі йде час, то все для більшого числа людей справджуються мрії. Одні дістають свою „порцію“ Криму разом з карткою ЦУССтраху, другі — на бланкові профспілки, треті — просто попостоявши в черзі, „на свій страх і риск“. …..Севастополь, Феодосія, Ялта, Алупка, Гурзуф, Симеїз, Алушта, Євпаторія, Старий Крим, Балаклава... 
Котрому з цих чудових куточків віддати свої два тижні або місяць? Один славний горами, другий — морем, третій — інститутом, четвертий — повітрям, зеленню, красою... Рідко питання, де пробути, рішається дома. Частіш — у потязі, або по приїзді на місце.
Дорогою доводиться констатувати існування ще одного роду курортників. Правда, вони не займають місця у вагонах, але роблять чимало клопоту. Звичайно, це — безпритульні. Вони висять на східцях, забираються попід вагони, сидять верхи на гальмах і счепках.
Марна праця провідників і бригад, що намагаються не допустити безпритульних на їхні „законні“ позиції. Даремно кондуктори після другого дзвінка не сідають у вагони, а ходять коло них, пильнуючи, щоб не чіплялися небажані пасажири. Коли потяг починає йти швидче й кондукторам, хоч не хоч, доводиться йти у вагони, враз збігається табунцями голота і, не вважаючи на те, що потяг біжить швидко, на зламану голову кидається під вагони. Пасажири, що дивляться на це у вікна, з жахом одвертаються, а кондуктори нарікають: 
— Вправді, иродови діти!...
Севастополь гостинно приймає переповнені пакунками потяги. Коли потяг, пройшовши останій тунель, підходить до вокзалу, привітно синіє з одного боку затока, з другого —  зеленіє місто.
Коло вокзалу вир людей. Агенти й комісіонери метою свого життя поклали довести вам, що найкращі автомобілі — це Кримкурсо; вмовляють оселитися в Балаклаві, в Гурзуфі або в Лівадії; називають пансіони, доми відпочинку; тикають в руки листочки готелів та за одним заходом вихваляють їх: „на березі моря“ „у зелені“, „кожна кімната з верандою“ й т. інш.
Нарешті вирвалися з виру. Хто приїхав з путьовками, швидко показує їх представникам установ, що послали їх до Криму, і через кілька хвилин їде, куди слід. 
Хто приїхав „сам“ і не рішив ще, де оселитися, частенько піддається умовлянню агентів і вибирає, за їхньою порадою, якийсь пансіон чи то місцину. 
Так день за днем, кілька разів на добу. В курортну пору потяги до Криму приходять часто і кожен потяг викидає на його терен тисячі тих, що прагнуть спокою, спочинку, моря, сонця й поправки здоровля.
Поправляють здоровля по ріжному. 
По санаторіях, куди попадають тільки тяжко хворі, в край пошарпані, зденервовані за тяжкі роки люде, життя йде по роспису, строго встановленому для кожного хворого. В домах відпочинку є лікарський догляд, але гасло відпускника складається тільки з трьох слів: — Пити, спати, гуляти.
Гасла цього додержуються сумлінно. Хоч більшість домів відпочинку давно завели в себе режим достатку, та частенько трапляється, що хворі прохають лікаря дужче годувати їх. Грузчиків, приміром, не задовольняло, що їсти давали 5 разів на день, не досить великою здавалася й порція, хоч багато хто не міг її і з'їсти. Лікареві довелося прочитати докладну лекцію про шкоду від обжорства, але, проте, порції збільшити. 
В домах відпочинку, належних робітничим організаціям і профспілкам, не рідко бувають стінні газети. Їх видається регулярно й вони повно освітлюють життя дому, де відпочивають відпускники.
Там, де за звичай багато їсти, спати й розважатися, не забувають про культуру, що вщеплювалася роками. Стінгазету — клапоть нової культури — принесено сюди з заводів, шахт і фабрик і вона й тут робить своє діло: показує добре, таврує злеє.
Дозвілля — а його тут багато — віддане морю, пляжу, зелені садів і парків. Гляньте на пляж здаля — він здається вам величезним муравлиском. На піску на сонці бронзовіють тіла, злазить шкура, схоплюються пузирі, але курортники не жалують свого тіла: хай печеться, хай болить, зате, гляньте, як запалився!.. До зими не одійде....
Літній сезон в розпалі. 
Сердце Криму — Ялта живе повним життям. Хворі й ті, що відпочивають, діставши путьовки, позаселяли усі санаторії й доми відпочинку. 
На жаль, не всі, що їдуть, мають повне уявлення про особливости того чи іншого курорту. В Ялту їдуть частенько ті, кому годилися б Саки з їхніми цілющими солями й грязями, кому багато більше дав би гористий Старий Крим або Севастопольський інститут. Ідуть, бо знають, що в Ялті має бути добре, — хіба ж дурно звуть її Російською Ривьєрою.
„Сонна красуня“ — так звали Балаклаву до тої хвилини, коли електрична залізниця сполучила її із Севастополем — і вона прокинулася під промінням палкого сонця, забризкана теплою морською водою, оточена чудовою затокою й безкраїм морем.
Ожили після довгої зимової сплячки маленькі Алупки, Симеїзи, Гурзуфи... Кожного дня автомобілі й автобуси підвозять їм народу. Кого тільки не стрінете тут в цю пору?!..
Кримський півострів найпізніше дістався радянській республіці, він був останній. Зате його швидко радянізовано. Де колишній Крим часів легендарного прохвоста Думбадзе, із паніями, що нудять, світом, з царською сім'єю й убраними в оксаміт проститутами-провідниками?! 
Роки зробили своє. Про Думбадзе хто небудь з ялтинських старожилів розкаже вам кілька поганих анекдотів, паніям що нудили світом, віддано іншого типу курорти, в царському палаці розвернувся перший у світі селянський санаторій, а провідників, про яких писав ще небіжчик Чехів, з успіхом замінили екскурсійні бюра з керовниками-краєзнавцями. Й на екскурсії ходять не манірні панійки, а комсомольці, робітники, службовці, червоноармійці, деруться по горах, любуються красою природи, жадібно слухають пояснення, цікавляться уламками старовини.
Крим робітників і селян — велетенська фабрика здоровля. Пробуті в ній тижні швидко повертають втрачені сили, надовго заряжають здоровлям і бажанням працювати. 
Ремонт людей іде во всю.
