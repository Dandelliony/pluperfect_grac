Про цифрові оцінки успішності та поведінки учнів
	За наказом Наркомосвіти УРСР по всіх школах з другої половини січня 1944 р. замість словесних оцінок успішності та поведінки учнів - "відмінно", "добре", "посередньо", "погано", "дуже погано" - введено цифрову п'ятибальну систему: 5, 4, 3, 2, 1.
	Цей захід має велике принципове значення тому, що система словесних оцінок не відповідала своєму призначенню і в належній мірі не сприяла підвищенню знань учнів.
	Основні хиби системи словесних оцінок успішності та поведінки учнів полягали в тому, що ця система була недостатньо гнучкою, в наслідок чого вчителі застосовували різні додаткові штучні визначення як от: плюси, мінуси, крапки, знаки запитання тощо.
	Найбільш невиразним місцем системи словесних оцінок була оцінка "посередньо". Ця оцінка у практиці багатьох учителів мала поширене тлумачення в протиледних напрямках. Одна частина вчителів, при небажанні ставити учневі погану оцінку, коли в його відповідях були якісь натяки на знання, ставила оцінку "посередньо", щоб не псувати "пристойний" вигляд класної відомості в цілому. Друга частина вчителів, навпаки, ухилялася від відповідальності за оцінку "добре" і страхувала свої побоювання оцінкою "посередньо".
	Найбільш неясного характеру набирали словесні оцінки поведінки учнів. Так, учневі, який порушив шкільний порядок та проявив в школі грубість і погані вчинки в багатьох знижували оцінку за поведінку з "відмінно" на "добре", в той час як зовсім нічого доброго не було у вчинках учня - порушника шкільної дисципліни. Тепер цифрові оцінки 4 або 3 за поведінку стають серйозним попередженням учневі, який буде порушувати загальновстановлені норми поведінки в школі.
	Словесні оцінки не були зручними й для практичного використання їх вчиетлями. Доводилося багато часу витрачати на записи в класних журналах, щоденниках та зошитах учнів. До того ж і вигляд цих документів, де були недбайливі записи, ні в якій мірі не відповідав вимогам чистоти, акуратності та культурності шкільних документів.
	Отже, цифрова п'ятибальна система забезпечує точність, чіткість та стислість, тобто основні елементарні вимоги форми обліку.
	Перехід на цифрову п'ятибальну систему відограє велику позитивну роль у всій організації шкільної роботи. Учні відчувають всю серйозність та відповідальність, з якою учитель тепер ставиться до оцінки знань, добре розуміють авторитет оцінок, що цілком об'єктивно відбивають якість знань та характеристику поведінки учнів.
	Запровадження системи цифрових оцінок разом з новими настановами про контроль за роботою школи та вчителя з усією силою підкреслюють, що головною вирішальною силою в навчально-виховному процесі залишається вчитель. Від чіткості і повноти знань учителя, його педагогічної майстерності, досвіду, педагогічного такту, його суворих вимог до учнів та сумлінності в роботі залежить якість і успіх всієї справи навчання та виховання дітей.
	Щодо застосування окремих оцінок п'ятибальної системи, то на практиці треба керуватися такими вимогами до окремих балів:
	Бал "5" ставиться в тих випадках, коли учень вичерпно знає весь програмний матеріал, відмінно розуміє й міцно його засвоїв. На запитання в межах програми дає правильні, свідомі та впевнені відповіді. Учень самостійно й вільно використовує надбані знання, в усних відповідях та письмових роботах, використовує літературно правильну мову й не допускає помилок.
	Бал "4" ставиться в тих випадках, коли учень знає весь учбовий матеріал за програмою, добре його розуміє і твердо засвоїв. На запитання в межах програми він відповідає без утруднень. Уміє застосовувати надбані знання в практичних завданнях. В усних відповідях користується літературною мовою і не робить грубих помилок. В письмових роботах припускає тільки незначні помилки.
	Бал "3" ставиться в тому випадку, коли учень виявляє знання основного програмного матеріалу. При застосуванні знань на практиці відчуває деякі утруднення і переборює їх з невеликою допомогою вчителя. В усних відповідях припускає помилки при викладі матеріалу і в побудові мови. В письмових роботах робить помилки.
	Бал "2" ставиться в тому випадку, коли учень виявляє незнання більшої частини програмного матеріалу. Відповідає, як правило, лише на допоміжні питання вчителя, невпевнено. В письмових робота припускає часті та грубі помилки.
	Бал "1" ставиться в тому випадку, коли учень виявляє повне незнання учбового матеріалу, що його вивчається.
	В свідоцтвах на атестат відмітки про успіщність визначаються цифровими балами, а в дужках найменування 5 (відмінно), 4 (добре), 3 (задовільно).
	Оцінюючи поведінку учнів бал "5" ставиться за бездоганну поведінку в школі і поза школою. Бал "4" ставиться за помітні порушення поведінки учня. Оцінка поведінки балом "4" доускається тільки в одній четверті. У випадку невиправлення учня, педагогічна рада розглядає питання про дальніше зниження йому оцінки за поведінку.
	Бал"3" ставиться за серйозне порушення поведінки учня і є попередженням йому про можливе виключення зі школи. У випадку невиправлення учня в установлений для нього іспитовий строк, педагогічна рада обговорює питання про дальшу можливість перебування його в школі. При вирішенні питання про виключення учня його поведінки оцінюється балом "2". Рішення педагогічної ради затверджується районним (міським) відділом народної освіти.
	Видача свідоцтв і атестатів допускається тільки при відмінній поведінці учня з таким записом: "при відмінній (5) поведінці.
	Недивлячись на те, що запровадження цифрової п'ятибальної системи оцінок знань дає ясні й повні критерії, в раді випадків є неправильні оцінки знань і успішності учнів. Так, вчительки української мови підберезівської неповної середньої школи Винниківського району тов. Невесела оцінила контрольні роботи учнів 7 класу балом 5 - п'ять робіт, 4 - сім, 3 - дванадцять, 2 - дві, а треба було оцінити балом 5 - одну роботу, 4 - п'ять, 3 - десять, 2 - дев'ять і балом 1 - одну роботу.
	Також завищує оцінки вчитель української мови Золочівської середньої школи №2 тов. Малько М. Я. З 23 контрольних робіт учнів 7 класу він завищив оцінки 14 учням.
	Трапляються і такі випадки, коли окремі вчителі пропускають і не виправляють помилок в учнівських роботах.
	Треба зі всією рішучістю усунути штучне завищення оцінок знань учнів, забезпечивши правильне застосування п'ятибальної системи.
