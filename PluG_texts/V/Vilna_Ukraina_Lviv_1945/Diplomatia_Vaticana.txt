"Дипломатія Ватікана"
		ЛЕКЦІЯ ДОКТОРА ІСТОРИЧНИХ НАУК Б. Е. ШТЕЙНА
	Днями в Києві перед численною аудиторією доктор історичних наук Б. Е. Штейн прочитав лекцію на тему: "Дипломатія Ватікана". Оперуючи різноманітним і багатим матеріалом, Б. Е. Штейн дав виразну характеристику дипломатичній діяльності Ватікана, яка своїм вістрям не раз була скерована проти Радянського Союзу, а тепер всіляко прагне врятувати націстську Німеччину і гітлерівських бандитів від справедливої кари. 
	Ватікан - це не тільки престол римського папи. Ватікан - церковна держава, яка напротязі багатьох віків здійснювала не тільки духовну, а і світську владу. В 1870 році Ватікан змушений був відмовитися від претензій на світську владу. Тодішній папа підписав урочисте зобов'язання, в якому не тільки за себе, а й за своїх наступників відмовлявся від втручання у будьчиї державні справи. відтоді римського папу почали звати "Ватіканським узником". Однак, неправильно було б думати, що після 1870 року "Ватіканський узник" справді перестав виступати на дипломатичну арену. Досить нагадати хоча б папу Лева ХІІІ і папу Бенедикта XV. 
	Особливо бурхливу дипломатичну діяльність і пропаганду "Ватіканський узник" розгорнув після великої Жовтневої революції, нацьковуючи інтервентів проти країни Рад. Римський папа відіграв не абияку роль в організації нападу панської Польщі на країну Рад в 1920 році. 
	В 1929 році між італійським фашистським диктатором Муссоліні і Ватіканом була підписана, так звана, Латеранська угода, на підставі якої римському папі були повернені його права на світську владу. Угода ця була вигідка Муссоліні, оскільки йому була забезпечена широка підтримка католицької церкви. Вигідна вона була і римському папі, який вже давно шукав офіціального приводу, щоб розгорнути "законну" дипломатичну діяльність. І справді, починаючи від 1929 року, Ватікан, спираючись на Латеранську угоду, виступає вже на міжнародній арені, як самостійна держава. 
	Дуже великий інтерес становить бюджет Ватікана. Він складається з відрахувань багатьох міліонів католиків та прибутків від продажу ватіканських марок. Це - так звані, видимі прибутки. Але є невидимі прибутки, і вони становлять левову пайку бюджету Ватікана. Ці невидимі прибутки майже неможливо встановити і перевірити. Одним із каналів цих невидимих прибутків Ватікана є існуючий в Римі "Банко ді Рома" - велика банківська організація, яка провадить найширші валютні операції, тримаючи численні акції великих промислових підприємств. 
	Є цілий ряд інших прибуткових статтей бюджету Ватікана, які неможливо проконтролювати, бо вони тримаються в найсуворішій таємниці. Але і без точного визначення цих невидимих прибутків, безперечно встановлено, що кошти, якими користується Ватікан, надзвичайно великі. 
	Ватікан підтримує нормальні дипломатичні стосунки з 40 державами, при чому характерно, що вже під час другої світової війни 13 держав, в тому числі і США, встановили з ним дипломатичні стосунки. Одним із найважливіших засобів, які допомагають Ватіканові здійснювати дипломатичну діяльність, є інформація. Ватікан користується Найрізноманітнішою інформацією, яку йому постачають 1300 католицьких єпіскопів, що в свою чергу спираються на численну армію католицьких священиків, служителів релігійних орденів тощо. 
	При Ватікані існує свій уряд, або своєрідний дорадчий комітет, який складається з 70 кардиналів. Ця "священна колегія" виділяє з свого складу одну особу - кардинала, який виконує обов'язки міністра закордонних справ або державного секретаря. Теперішній папа Пій ХІІ був папський послом в Берліні, а потім виконував обов'язки державного секретаря при Ватікані. Як державний секретар, кардинал Пачеллі (Пій ХІІ) - проявляв надзвичайно широку і різноманітну дипломатичну діяльність. 
	Лектор докладно характеризує дипломатичну активність Ватікана перед другою світовою війною. Ця активність була скерована в двох напрямках: поперше, по лінії організації "хрестового походу" проти СРСР в 1929 - 1932 роках, і подруге, по лінії всілякої підтримки гітлерівської Німеччини і спрямування її агресії проти СРСР. Дипломатія Ватікана до другої світової війни всебічно підтримувала мюнхенців, тобто заохочувала німецьку агресію.
	Коли в 1939 році почалися переговори між СРСР, Англією і Францією в питанні про організацію опору німецькому агресорові, Ватікан був надзвичайно занепокоєний цими переговорами. 5 червня 1939 року англійська газета "Дейлі геральд" писала, що римський папа дуже стурбований ходом цих переговорів. Але Чемберлен і Даладьє зірвали переговори і цим розчистили шлях гітлерівській агресії. 
	Теперішній папа, який був папським нунцієм (послом) в Берліні, рекомендував католицькій партії центру в Німеччині вступити в блок з націстами, щоб утворити разом з Гітлером коаліційний уряд. Благословив Ватікан і загарбання Гітлером католицької Австрії.
	Тепер, коли цілком очевидно, що гітлерівська Німеччина приречена, дипломатична активність Ватікана переслідує одну мету - врятувати націзм, врятувати винуватців війни і страхітливих злочинств перед усім людством від справедливої кари.
	Щодо цього надзвичайно характерне різдвяне звернення римського папи в 1944 році. Воно являє собою наклеп на демократію і намагання виправдати гітлерівських злочинців. 
	Дії Ватікана активно підтримує фашистський режим генерала Франко. Це теж не випадково. Аджеж Ватікан був співучасником організації італо-німецької інтервенції проти іспанського народу. 
	Тепер Ватікан виступає з різноманітними проектами. Це, по-перше, проект організації союзу католицьких держав (Іспанії, Франції, Португалії, Італії), а також проект утворення католицької монархії в складі Австрії і Баварії. Ватікан провадить підозрілу діяльність, пропонуючи утворити об'єднання так званих малих і середніх держав в центрі і на сході Європи, тобто по суті організації антирадянського блоку держав. Дипломатія Ватікана скерована і на те, щоб всіляко домогтися "компромісного миру", тобто врятувати націстську Німеччину.
	У світлі цих багатьох фактів, - вказує лектор, - стає зрозумілим, чому дипломатична активність Ватікана привертає до себе пильну увагу населення Радянського Союзу і чому багато видатних передових громадських, а також церковних діячів Європи і США рішуче осуждають цю активність. 
		"Радянська Україна" 