Літературний вечір, присвячений 50-річчю з дня народження поета-академіка Максима Тадейовича Рильського
	28 березня в редакції газети "Вільна Україна" відбувся літературний вечір, присвячений 50-річчю з дня народження і 35-річчю літературної діяльності поета-академіка Максима Тадейовича Рильського.
	На вечорі були присутні письменники, журналісти, композитори, професори та викладачі Львівських вищих учбових закладів, працівники відділів інститутів Академії Наук УРСР. Серед присутніх пистменники Іван Ле, Петро Панч, Яків Городской, Михайло Тардов, Леонід Смілянський, Андрій Малишко, Петро Дорошко і Петро Сєвєров, композитор Л. М. Ревуцький.
	З вступним словом про творчість М. Т. Рильського виступив письменник Петро Козланюк.
	- Творчість М. Т. Рильського - сказав він, - має великий вплив на західно-українських письменників. Його глибоконародні полум'яні поезії надають натхнення і героічним воїнам на фронті й працівникам тилу. Великий майстер художнього слова М. Т. Рильський вчить, як треба любити свою рідну радянську Батьківщину і ненавидіти ворогів.
	Присутні на вечорі гаряче зустріли ювіляра. Максим Тадейович прочитав кілька своїх поезій. Кожна з них звучала, як прекрасна пісня, що славить велику Радянську Батьківщину, славить її героїв-воїнів і героїв-працівників тилу, славить молодість, мужність, відвагу.
	З особливим хвилюванням учасники вечора прослухали "Слово про рідну матір".
	"Слово про рідну матір" також прочитав народний артист СРСР Б. В. Романицький. Артистка Львівської філармонії Клавдія Блажко майстерно виконала вірш "Вогонь, залізо і свинець".
	Композитор В. О. Барвінський розповів про свою роботу над музикою на слова поезії М. Т. Рильського, що її композитор зобов'язався написати на нараді інтелігенції м. Львова.
	З яскравими промовами виступили Іван Ле, А. Малишко, М. Рудницький, Д. Лукіянович, Ян Бжоза, К. Пелехатий, А. Волощак, П. Сєвєров, професор Смолінський і доцент М. Пархоменко.
	Промовці, доповнюючи один одного, відзначили велике значення громадської й літературної діяльності М. Т. Рильського, величезну силу його художнього слова.
	Поет-фронтовик Андрій Малишко розповів, як Максим Тадейович допомагав і допомагає молодим письменникам і поетам в їх творчому зростанні.
	- Коли я вперше в школі познайомився з поезіями Максима Тадейовича - говорить тов. Малишко - на мене вони зробили величезний вплив. Я вивчав їх на пам'ять, захоплювався ними. Це були поезії мого вчителя.
	Польський письменник Ян Бжоза відзначив, ще польський народ вдячний М. Т. Рильському за його класичний переклад на українську мову безсмертного твору Адама Міцкевича "Пан Тадеуш".
	Поет А. Волощак схвильовано розповів, як в тяжкі часи неволі на Західну Україну долинало пристрасне і палке поетичне слово видатного майстра української радянської поезії М. Т. Рильського.
	Наприкінці виступив М. Т. Рильський, який подякував присутнім за їх сердечні привітання.
