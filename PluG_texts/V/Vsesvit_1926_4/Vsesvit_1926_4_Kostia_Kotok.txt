Анатомичний випадок.
1. Чого автор не любить. 
Анатомії автор не любить. Ще не любить автор: самостійних жінок без певних занять; творів письменника Пільняка; паперу на підлозі; ще раз письменника Пільняка й тих, що пишуть під його. Не любить — і край. А чому не любить — не є важливим.
Не подумайте, одначе, що автор є якоюсь суворою людиною, не здатною до високих почувань. Навпаки. От є такі речі, що автор в їх просто закоханий. Наприклад життя. А чому  — це теж не є важливим. Про це  — як дочитаєте аж до кінця.
2. Про точність та инші нудні речі. Коли в хорого Голюка лікар випадково намацав на місці, де колись було зроблено апендицитову операцію, якийсь підозрілий опух, було вирішено розрізати Голюкові живіт га подивитись І хоча Голюк аж кричав, що в його в тому місці ніщо не болить і не свербить навіть, операцію було зроблено. Зробивши, витягли невеличкий медичний струмент.
Ага! от тому й не любить автор анатомії, що надто вже це якась точна наука: все заздалегідь відомо, де, що знаходиться. Серце з лівого боку, а печінки з правого. І жадних тобі відхилів. Нудно-ж це.
А Голюк пригадав, що років зо три чи чотири тому робив йому операцію в цій самій частині животу лікар Штерман із Київа.
Витягли струмент, зацирували чи залатали Голюка та роздрукували про випадок по газетах.
Анатомія наука точна. Не дозволяється по ній у правій нижчій частині животу жадних медичних струментів — інструменти усувається. А про дивний випадок обов'язково друкується в газетах, щоб ніхто не подумав, ніби наука анатомія дозволяє якісь відхили від норми, ніби дозволено людям народжуватися й жити з медичними струментами в животах.
Оце так само, коли-б у творі письменника Пільняка раптом жадної старовинної церкви не з'явилося-б, а самий твір не був-би підписаний «Никола на Посадьях»... обов'язково про такий випадок у газетах роздрукували-б.
Де точно там жадних відхилів. І тому нудна річ точність.
3. Доба великої боротьби. Лікар Штерман із-Київа прочитав про випадок з Голюком образився й приїхав до Наркомздоров'я. Ганьбити людину вмієте, а от чи не буде ваша ласка пінцет повернути? Чому повернути? А тому, що мій він, пінцет. У вас-же в газеті й написано, отож, будь-ласка поверніть. Можете собі третю частину вартости затримати, коли такий звичай ще існує. В Наркомздоров'я також образились. Ви що-ж це пінцета з сліпої кишки до кинутих в автобусі калош рівняєте? А потім, у нас не сказано було, що пінцет. Струмент. Можливо, що й ланцет. Можливо, що ланцет... Через те й художник Янош намалював у заголові ланцета. Але чого не знає художник, про те добре освідомлений лікар. Штерман сказав: Пінцет був. Це я добре пам'ятаю. Він у мене закордонний. А закордонні струменти дорожчі за «резинотрестівські калоші. За ними в черзі не постоїш, все одне не дістанеш. Ну, то подайте заяву. І з гербовими марками. Так почався доба великої боротьби за пінцет. Так народилсася «Справа про витягнений зі сліпої кишки пінцет"». І почала пухнути.
4. Нові персонажі. Довідавшись про претензію лікаря Штермана, хорий Голюк також звернувся до Наркомздоров'я.
Адже я на його, падлюку, не скаржився, що він з мене магазин санітарії й гігієни улаштував. Хай. Пролетарському елементові завжди від спеців страждати доводиться. Але коли він вимагає пінцета, то розберіться самі, хто тут більш прав має: він його підкинув, а я, як мати дитину, в собі виносив, та не дев'ять місяців, а чотири роки!
Прийняли від Голюка заяву й од гербових марок звільнили (через бідність). А місцевий Окрздоров'я дізнавшися також про пінцетову справу, надіслав і од себе заяву: «Оскільки зазначений пінцет було знайдено лікарями дорученій Окрздравові 1-ої радлікарні, Окрздрава оцим рішуче настоює, аби його було передано до розпорядження Окрздоров'я для потреб доручених йому лікарських установ.
Таку-ж заяву зробило й бюро пролетарського студенства. Воно зазначало, що операцію було зроблено штатним лікарем бюро.
5. Колективний Соломон. 
Довелося призначити комісію. Комісія засідала щось біля двох тижнів і ухвалила:
З огляду на те, що лікар Штерман указує, як на причину випадку з забуттям пінцету, на перебування в місті банди отамана Гуся, передати пінцета до музею революції й контр-революції відповідного окружного центру.
На випадок одмовлення музею від прийняття експонату, повернути такий по належності б. хорому Голюкові, зважаючи на те, що правам лікаря Штермана вже вийшла давність.
... От чи не буде ваша ласка повернути?
6. Несподіваний кінець. Та коли Голюк звернувся до 1-ої радлікарні за одержанням пінцету, головний лікар похмуро сказав: Пінцет? Викинули. Зараз-же по операції викинули. Заіржавів він у вас, ні до біса не був здатний.
