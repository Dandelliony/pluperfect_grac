Рим
Одвічний Рим не страчує своєї краси. Вулиці, покарбовані трамвайними лініями, зберігають красу й величність минулих часів. Вузькі колінуваті провулки з будинками, що скупчилися ніби не знають зміни віків. Незмінно ритмічно джуркотять водограї. Відбиток чудового невитравного минулого на всьому.
Це славетне минуле в могучих здобутках мистецтва, що відбиває творчий дух народу. Дух народу, що відбився в ніжному Рафаелі — щасливій зорі Італії, у велетні фарб — Тиціяні, занадто гарно відбився в Мікель Анджело, що-як непохитний колос, як велетень, що царює над часом, як одвічне втілення бунтовливої душі людини, устає з темряви віків. 
Його праця суцільний протест: Давид найраніший твір Мікель Анджело виявляє людину, що готується шпурнути в когось камінь, його Мойсей, твір мужніх літ, дає нові закони, в страшному іуді махом руки, всі посилаються до пекла.
Мікель Анджело сам пригноблений, ображений долею, бо мав бридке обличчя, похмурий, непокірливий, не вважаючи на свій великий талант, незахищений від сваволі «найсвятішого папи», бо з ремінякою на шиї відпроваджено його на роботу в Ватикані, виявляє в своїх творах долю обездолених, пригноблених.
Минули чотири сторіччя, а його раб, що бунтовливо напружував сили, що витрачав нелюдські змагання, аби досягти свободи, так саме близький пролетарським масам, як і чотири сторіччя тому. І італійський робітник не без гордовитости запитує чужоземця, чи бачив він твори Мікель Анджела і його обличчя дихає захопленням і ентузіязмом.
Але поруч з великими пам’ятниками великої боротьби людини є инші пам’ятники, олицетворення иншого життя, инших змагань. Цими пам’ятниками римський пролетарій не пишається, вони нагадують йому, що боротьбу, яку він ще не закінчив, розпочато давно, що буржуазна влада гнобителів, що її ще цілком поки не скинуто, була безмежна.
Такі пам'ятники, як Колізей, що добре зберегли вчинки кровожадних патриціїв у білих хітонах і сліди тієї крови, що лили вони її собі на потіху, кажуть не тільки про сваволю й гнобительство, але й про невтомну ворожнечу двох клас, що почалася так давно й на хвилину не стихає й ще з більшою силою живе в сучасному італійському пролетарії, ніж у давньому спартаковці.
Його ворожнеча тепер не активна, але тим більше почувається захована лютість у житті цього великого міста, з нечисленними густо покраяними провулками, де люди живуть так близько бік-у-бік таким неоднаковим життям.
По той бік Тибру, поринувши в нічній темряві, похмурий і сумний має вигляд силует замка св. «Ангела», де колись жив цісар Андріян. Життя в цьому тісному Замкненому колі — це суцільна оргії, нестримана гульня з розпустою й злочинствами. Озираючись на стіни грізного й величного замку, самотній прохожалий поспішає минути його.
Положивши під голову націловану руку, міцно спить папа у Ватикані його пильно охороняє швайцарська сторожа. Гучно в нічній тиші біля папських воріт лунають ступні вартового в береті, в убранні з трьох кольорових стьожок.
Так завмирає життя буржуазного Риму. Инше ми бачимо по цей бік Тибру.
Після денної праці робітник під одкритим небом, посеред гучної вулиці заставленої безкраїми столиками, оточений дітками, святкує свій одпочинок, підставляючи відкриті груди вечірній прохолоді. І, не вважаючи на ті тяжкі нестатки, що зазнає італійський робітник, сильна в ньому віра в краще завтра, а те завтра, коли він повстане. З захопленням стежить він за діяльністю рад і, визволюючись від релігійного гнобительства, він свято на пошану св. Лоренція перевертає в свято робітників. Гарне це неждане робітниче свято римського пролетаріята. Ілюмінована площа робітничого району й провулки, що ведуть до неї, запружені морем голів, нарід навіть на дахах. Гремлять оркестри музики. Радістю світять обличчя молоди.
Урочистість ночи оповіщають лункі вибухи ракет і раптом, наперед передбачена малюнком і кольорами, з'являється червона комуністична зірка, що закриває зоряне небо міріядами земних зірок, кинутих вгору, як виклик, як урочистість, як новонароджена радість людської відважливої волі й тягнуться до низу й запалюють ентузіазмом єдине серце тисячного натовпу й однодушне браво, блиск тисяч очей, тисячі усміхів, що розцвітають в єдиному пориванні захоплення й солідарности.
А осторонь, самотньо, з високої мармурової колони, похмуро св. Лоренцо з бронзи, що почорніла від часу, позирає на бурхливу радість натовпу, що забув про нього. До замку святого Янгола веде міст, оточений з обох боків постатями янголів з атрибутами розпяття — терновий вінець, цвяхи, напис, одіж, молоток, крапля крови та инш. Все це виконано учнями Берніні. Одного з них, першого, що несе хрест, він сам виконав. Постать янгола з виявом скорботи, де виконано з великою майстерністю здається легкою і наче без ваги.
Ці янголи, що несуть застиглу краплю крови, були способом за всяку ціну, коштом якої нужденноости й сліз, зберегти для себе сите життя і неробство. Міст з'єднував обидві сторони Тибра. Янголи та їхні атрибути довго штучно підтримували мир між двома берегами.
Але час минав. Люди, що ллють живі сльози, взнали у застиглих муках свої, взнали, і тепер обидва береги Тирба, як і раніш, з'єднані мостом, але-ж береги роз'єднують янголи та їхні атрибути. Не з'єднати їх папі.
