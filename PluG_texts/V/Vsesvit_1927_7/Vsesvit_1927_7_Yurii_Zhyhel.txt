ЧИЖМК... ЧИЖИК... На птичому майданці
Через річку гусячий окрик.. А тут у густо замішанім натовпі шкіряних курток, каракулевих шапок, заєчих шоломів братишок, що раз-у-раз чвиркають крізь зуби, іншої базарної шпани та тоненьких обивательських рилець на підставках, на тачках — клітки з голубами.
Голуби сизі, голуби московські, егіпетські, турмани. У клітках, у лантухах, у руках. З розпущеними і розщіпленими хвостами, скуйовдженими чубками, насуплені, з ледве помітною трівогою в округлих, наївних очицях. Сьогодні не сезон. Сьогодні нема запопадливого азарту, —він прийде після, на весні, коли потеплів, запахне землею і шалено полягне на голубник, на дах гнати голубів. Сьогодні продають, кому нема чим годувати птицю; купують обережні, обачні добирають пари. Сьогодні двічи-тричи дешевше, а ніж буде в квітні й березні. Торгують з рук меткі хлопчаки, обшарпані хрипливі людці, з голеними губами герої далеких передмість. Ті, що про них пишуть у газетах — «з помсти у сусіди Петрова украв 10 пар голубів». Це ж тобі голуб, не сволоч! Від Озерянської церкви до Сортировки гнав колесом!
Руда голубка з чорною ниточкою на шиї загорнена в зелену хустку, очиці кліпають, голубка крутить головою. Не то кокетує, не то боїться.
Бресклий дідусь у старинних окулярах—щетиною заросло довгасте лице, консисторський чиновник, коли не було Загс'у й аліментів, товпиться вперед, держучи при грудях загорнену в ситець клітку. За ним дрібцює присадкуватий, сивенький, у лисячій шубці, в оксамитовій ватяній шапці, опущеній лисячим хвостом. Я чижа нагледів!
За голуб'ячим майданцем, після тихих мовчазних голубів у клітках промисловців — спеців голубячої справи, дужого огрядного блинуватого парубійки, старенького-скопчика, усатого моргуна-інваліда, після гарячих пиріжків і мішків з канарковим сім'ям, чорним рапсом і сіруватим бісером конопляного сім'я для чижів і щеглів, — пискотнява і галас.
На паркані, на цвяхах клітки з канарками, щіглями, чижами, снігурами клітки долі. Все рухається, борсається, верещить. Купують щігля за п'ятака, значного кенара продають за 7 карб. Амос Петрович з ним завжди своїх птихів парував. І Амос Петрович шляпа, і твій кенар шляпа! Наші двохлітні кенарі. Сорока з горобцем! — Ось твої кенарі!
Біля голубів товпиться народ бойовий завзятущий, прихильник голуб'ячого спорту, його ідейні апологети, готові потрощити супротивникові ребра, — біля ж чижів та канарок прихильники іншого розбору. Благоліпні міщанські обличчя дорослих: рожеві щоки, каракулі, жовті черевики, штани з манжетами, нові калоші, янтарні мундштуки й уривчастий задерикуватий гавкотливий смішок.
I тут же біля цих червоних, синіх, білих та інших кліточок і клітеняток, упереміж з пташиним гомоном, — гомін хлоп'ячий, дитячий. І тут нема вже ошпарених матюками, з прилизаними на лобі чубами підлітків, шпани завзятющої.
Продавці вже не ті. Як що біля паркану росташувалися перекупці ремісники, то напроти їх біля кліток на снігу - поети, що промишляють птаством. Старі поети благородних пташниних ловів. Вони може все життя своє пролежали на паленинах в кущах, лазили долі-черева, підсвистували, дудукали, самі плели сітки;—це творці і носії переказів ловецьких, нікому не знані, мудрі і наївні Бреми. Сухорляві іконописні дідки з теплими вогниками в очах, з любовною ласкавістю до - ними спійманої пташки.
Сновигають хлопчаки, перелічують пера в хвостах, вивчають ними знану таємницю пташиної анатомії. У клітці борсається самотній, мовчазний калинник міцна коротка шия; кріпкий дзьоб. У мить розлузує слив'яні й інші косточки і дуже боляче та щіпко хапав за пучки.
Тулиться й здрігається на тонкому ремінці татарський хорт і чудно якось і ніяково дивиться на дорослих людей з помутнілими обличчями, що змагаються про кенара та чижа. ... Чижик, чижик, де ти був? Про смирненьких пташок емблему безбарвного побуту, спустошених або не виявлених душ та підсліпуватих вікон, завішених тюлем.
