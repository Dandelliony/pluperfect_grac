ГЕРОЙ
СУДОВИЙ виконавець четвертого поділу, колись помішник секретаря з'їзду мирових суддів,— Лука Маклиця сидів на трьох місцях кінотеатру «Мод-інтерн» і схиливши голову на груди, солодко спав. З рота у нього вилітали струмки повітря, напоєного духом алкоголю, ніс свистів тоненько й жалібно, як уїдливий комар на кобилячих похоронах, а миршаві вуси грізно настобурчилися над ротом і від кождого подиху ворушились мов живі.
Йому снився сон.
Сидить він у себе за столом і перевіряє виконавчі листи. Камера повна відвідувачів, накурено міцним тютюном, важко дихати. Але ось відчиняються двері, вдирається свіже повітря і слідом входить голова окрсуду. Він мовчки наближається до столу, задирає ногу в жовтому ботинкові і сідає в круглий каламар, що раптом розсунув свої вінця аж на край столу. Синій атрамент бризнув у Маклицине лице. Він встав ображений і хотів іти з камери, коли голова окрсуду хитро підморгнув йому і сказав:
- Тов. Лука, ви гарний робітник, а хворієте на геморой. Поносіть мене трохи на цім столі, і все пройде...
Маклиця охоче погодився. Він поліз під стіл, підвівся, але в цей момент двоє здорових бендюжників, що правили гроші з «Мажотресту», вховили його за ногу і потягли назад. Він захитався. Стіл посунувся з його плечей і голова окрсуду, разом я каламарем, полетів на голови переляканих відвідувачів. Маклиця сіпнувся вперед, щоб піймати стола, але його знову потягли за ногу. Він упав, боляче ударився носом об підлогу... і прокинувсь.
В залі було темно. На екрані, швидко перебігаючи, засвічувалися й гасли роспливчасті літери. Він потер рукою перенісся, що набив сонний об бильця крісла, підвівся й сказав: Громадяне! Я чесний безпартійний... і коли вже спати захотів, то треба йти до дому... Але для чого погасили світло, я не найду дверей...
Йому ніхто не відповідав.
Тоді він узяв парасолю й теку в руки, підвівся — почув, що на ногах у нього немає калош.
Здивувався й розгублено звернувся до глядачів: Нема калош...
Хтось з темені густим басом засміявся: На дворі сухо.
Маклиця прийняв це за співчуття повернув голову й зітхнув. Ну-да... Але ж у мене жінка вдома. .
Знову сів, помацав руками свої ботинки, — калош не було. Тоді він нахилився, почав шарити на підлозі, і йому занудило. Сусіди по лаві заздалегоди відсунулися від нього, а він з сумом подумав про ту хвилину, коли це жінка довідається про його нещастя. Груди наповнилися злобою. Безперечно калоші зняли, коли він спав... І де? В культурному місці, коли людина трохи задрімала.
Він підвівся І, переповнений чуттям гідности, ухвалив зараз же скласти акта про крадіжку в громадському місці. Волік за собою парасоль і обурювався:
Свинство. З хати крадуть, з кишені крадуть, з ніг ви. тягають... Не республіка, а цілковите злочинство...
За допомогою глядачів Маклиця вибрався в прохід і зупинився.
В залі посвітлішало. На екран упало пасмо світу і Маклиця побачив автобус, що котив просто на нього. Він став у бік і подумав, —як легко зараз повернутися до дому покаліченим. Не поглянь він вчасно, і його б збили з ніг. Шофер звичайно п'яний і сигнала не дав би.
Знову обурившись, прикусив вуса, але не витримав.
Громадяне! зверніть увагу... людей тут давлять... А квиток коштує 40 коп. треті місця... Значить я й питаю —за що ж беруть гроші...
Він загрожуючи підняв парасолю і чекав відповіли. До нього підійшов службовець театру, взяв за стан і вивів у фойє, — відповіди Маклиця не почув. Тоді він рішуче пішов до контори складати акта.
В конторі протер вуса і сказав: Товариші! Зараз режим економії, а у вас колосальні безпорядки. Калоші з ніг стягають, автобуси їздять без сирен... Я повинен... дозвольте мені паперу, акта скласти.
Завідатель театру підніс голову, здивовано подивився на Маклицю і знизав плечима.
Тоді судовий виконавець поглянув на свою теку і пояснив: Шматок паперу... чистого.
Йому ввічливо й переконуючи відповіли: Скласти акта не можна, бо не має паперу.
Лагідний тон заспокоїв Маклицю, він чемно вклонився і, похитуючись, як новороджене теля, вийшов з кіно-театру.
Був липень. М'яке повітря лизнуло його в лице і остаточно заспокоїло. Він поглянув на зоряне небо і згадав усю історію з калошами.
Сьогодні ранком, коли він збірався йти на роботу —хмари- Жінка виглянула в вікно й наказала: Бери паросоль і взувай калоші, бо буде дощ, а в тебе нові черевики.
Він ніколи і ні в чому не міг її переконати, тому не сперечався і взувся.
Цілий день була спека. Виходячи по справах із камери, він клав калоші в теку і проклинав попа, що повінчав його з такою жінкою. Але коли після роботи  зустрівся з старим приятелем і випили пляшку гіркої, то порішив одягти їх на ноги, щоб не загубити і тим не накликати на себе нового лиха. В кіно Маклиця попав знову ж через свою жінку. Боявся п'яним повернутися до дому і, щоб відтягти час неприємної зустрічи, пішов дивитися картину та й задрімав...
Судовий виконавець потяг повітря в груди і прошепотів: А тепер хоть ночуй у бур'яні...
Він дивився на зоряне небо і думав про пільги й привілеї всіх нежонатих.
На вулиці було світло й людно. Пасма електрики з кіна висвічували асфальт і змагалися з промінням місяця. Вечірній натовп просовувавсь вервечкою і зникав у тіні, за рогом вулиці. Гомін, здавалося, виходив не з натовпу, а висів над головами в повітрі.
Десь близько газетяр Абраша феноменально сильним голосом вигукував щось про тов. Зінов'єва.
Маклиця прислухався. Він непомітно для себе перевів свій погляд з неба на натовп—і забув про калоші. Привітні й загадкові жіночі лиця тягли його за собою, і він з чоловічою гідністю виправляв колесом запалі груди. Газетяр звернув на себе його увагу.
Маклиця підійшов до Абраші і трагічно запитав: Правда?
Абраша від несподіванки зірвавсь на самій високій ноті і круто понернувся до Маклиці: Сьогоднішня... і сім копійок з вас за «Огоньок». Не те... я питаю про Зінов'єва.
Абраша образився: Купіть і перевірите.
Судовий виконавець важко зітхнув і пригнічено похитав головою. Значить правда... Був один хороший чоловік, та й того за хвіст... А знаєш ти, газетяр, чого він хотів?..
Маклиця озирнувся навколо, вдарив себе в груди і натхнено пре шепотів: Французької республіки!. Щоб усім, значить, добре. От наприклад я: — судовий виконавець, чи коваль?.. Вико-о-о-навець... Мені потрібна воля слова і хоч якась кокарда на кашкет, бо ти можеш подумать, що я коваль... А тепер ніхто Зінов'єва не слухає... і не буде в тебе, Абраша, хорошої газети. А ти думаєш до нас приїхала німецька делегація... Не браток, підробка, да... подільські, ваші...
Але єврей Абраша не схотів вести цієї розмови і зник у натовпі.
Маклиця витер лоба, хитнувся на всі боки і процідив у слід: Тоже сволоч...
Постоявши хвилину, насунув кашкета на лоба і пішов шукати слухача.
На розі Жовтневої зустрів голову місцевкому Окрсуду. Той вийшов з кооперативної крамниці навантажений пакунками. Маклиця вважав його за чужого і через те не міг щиро поділитися з ним думками, але все ж зупинив і сказав: Радуйтеся... Зінов'єва виключили!..
Голова місцевкому підозріло потяг носом повітря і засміявся.
Судовий виконавець обурився: Рано сміятись, не Зінов'єв, так я... Досить ваших порядків! Защо мене на загальні збори ганяєте п'ять разів на місяць? Чому моїй жінці не можна богу молитись? Куди діваєте 3%, що берете з моєї платні? Га? Сир голандський купуєте в кооперативах...
Але голова місцевкому не схотів слухати, сказав: Лука, іди спати, бо завтра спізнишся на роботу.
І пішов.
Маклиця був задоволений і злорадничав. Він ясно зрозумів, що голова місцевкому злякався його і втік. А не скажи їм, не вилай і далі так буде.
Тут він відчув, що треба втрутитись у державні справи і зробити реформи.
В грудях у нього заворушилася сила —її він не відчував до цього часу.
Поглянув на натовп і гордо подумав: це череда, він Маклиця вище цієї череди на сто голів. Не дивлячись на те, що до цього часу він боявся своєї жінки й своєї тіни, крикнув: Я, чоловік з парасолею, не боюся нікого й нічого! Перейшов хитаючись на другий бік майдану і пірнув у темінь...
На другий день прокинувсь рано, як і завжди, коли йшов на роботу. У відчинені двері побачив він своїх дітей — дочку й сина, що стояли навколюшки біля ліжка і молились богові. Жінка біля порога накачувала примус.
Підвів голову. Голова була важка і боліла. В роті пересохло.
Маклиця кашлянув, плюнув і згадав про калоші. Жінка готувала йому сніданок, і ще нічого не знала про вчорашні події. Він з жахом подумав про те, що зараз доведеться у всьому признаватись. Слідом за калошами він згадав свою поведінку в кіно-театрі. У нього полізло до гори волосся. Його вираз «цілковите злочинство», просвистів у нього в вухах і нагадав жалібний дзвін. Перелякано заплющив очі і почув, що холодний піт виступив у нього під коліньми та побіг по литках.
Нарешті Маклиця встав. Семилітня дочка підійшла до нього сказати — добридень і поцілувала його в руку, але батько не звернув на неї ніякої уваги і ненароком наступив їй на ногу.
Увійшла жінка. Гостро подивилася на зімняте лице чоловікове і почала глузувати з тим, щоб від разу ж перейти на сварку. Але Лука мовчав. Він якраз — згадав свою розмову з газетярем. Вдруге кинуло в піт. Не відповідаючи на жінчині уїдливі репліки — швидко одягся, почистив брудну теку і вийшов з дому. Йому треба було на самоті все згадати і обміркувати. По дорозі Маклиця знову до дрібниць, перебрав вчорашні події. — Безумовно загубив себе!..
Він ішов і хникав:
Дурень... треба було пити? Калош не жалко, а от що я наговорив? Ну який з мене політик? Лаятись почав, усі чули не помилують! Господи, не посироти дітей моїх!... Що мені бідному робити?
На звороті, біля парку, він зустрів міліціонера. Йому здалося, що міліціонер підозріло заглянув у його теку — стало страшно. Зігнувся, прискорив кроки, щоб швидче позбутись цієї зустрічи. Коли раптом промайнула думка: пішов робити трус і заарештовувати. Він враз повернувся і, ховаючись між перехожими пішов назад.
На звороті міліціонер звернув у інший, від Маклициної кватирі, бік і судовий виконавець перехрестився: Пронесло. Ще не за мною...
Але згадавши вчорашню зустріч і головою місцевкому, він застогнав іще тяжче:
Не зараз, так пізніше, а прийдуть і за мною... Ех, дурень я, дурень! Бити мене треба. Вісім років мовчав і жилося спокійно. Треба ж було напитись!... Та й про що я говорив — чи я знаю, что такий Зінов'єв? Господи пронеси цю кару. Краще б мене мати німим була народила, ніж від язика свого маю загинути.
В камеру Маклиця прийшов, як побита, вимочена дощем собака. Не чув, про що його запитували, нікого не бачив і тільки напружено дивився на двері, чекаючи арешту. Згадував усі випадки політичних злочинств, вичитані з газет, випадки й процеси що відбулися на його очах —і заздалегоди вибірав для себе статтю з кримінального кодексу. Перекладав і перечитував виконавчі листи, що лежали перед ним, але нічого не розумів. Вся його істота й розум були придавлені нерозумним страхом і відмовлялися розглянути здорові виправдуючі обставини.
Після довгих мук і тупого болю він подумав: винен—повинні сьогодні заарештувати. Коли ж не заарештують, то збожеволію.
Раптом йому стало жаль самого себе і захотілось виправдатись і врятуватись. До речі щаслива думка перебігла в голові: придбати, на всякий випадок, свідків його прихильности до радянської влади. Він о6еів поглядом камеру, раптом стрибнув на стіл і, підробляючись під мітинговий тон, звернувся до здивованих відвідувачів: Громадяне... до чого тут французька республіка? У нас є своя... і хай французи підуть умиються зі своєю липовою! Тільки у нас свобода слова і ніяких кокард нам не треба. А про тов. Зінов'єва...
Він замахнувся по адресі Зінов'єва, аде подумав, що знову почне лаятися і замовк. Хміль вчорашній ще ворушився десь у шлункові й йому занудило. Безсило посунувся зі столу і заплакав.
Минуло а пів години. Маклиця підвів голову — в камері нікого не було. Відвідувачі поважаючи лихо ‘-удового виконавця, тихо, по одному розійшлися.
Маклиця зібрав папери, замкнув камеру і вийшов на вулицю. Йому хотілося переконати всіх і вчинками і словом, що він цілком радянська людина, і те, що було вчора, то хора фантазія п'яної людини.
Він намацав у кишені ЗО копійок, що залишились від учорашнього обіду з приятелями і завернув до місцевкому.
Тут заявив: Вносю на англійських шахтарів. Першого ще занесу... Стою давно на радянській платформі і допоможу всякому, хто бореться за власть советов.
Голова похвалив: Молодчина Лука!
Потім записав і додав: А вчора той... ти, брат, мокрий ходив по вулиці
Маклиця зробив святе лице і розвів руками: Нічого не пам'ятаю, хоть убийте...
Товариський тон голови місцевкому заспокоїв його трохи Значить не звернув уваги. Але раптом йому здалося, що голова знову нахмуривсь, як і вчора, і підозріло занотував щось у кишенькову книжку. Стало жарко. Маклиця ніяково помняв кашкета, вийшов на сходи і прошепотів:
Ніщо вже не поможе. Загинув на віки!...
Але йдучи з роботи придумав ще один засіб, щоб урятувати себе від мук і майбутнього лиха. Зайшов у книжкову крамницю і купив портрета Сталіна. Він повісить його у себе над ліжком, і коли прийдуть його заарештовувати, то самі переконаються, що Маклиця, в тверезому вигляді, безумовно, позапартійний комуніст.
Навіть повеселішав.
Дома його зустріла жінка і відразу почала пиляти. Вона з насолодою чекала цього моменту, бо з ранку не встигла виговоритись. Але Лука мовчав і тепер. Він пройшов до свого столу, витяг з шухляди дрібненькі цвяшки і попрямував де ліжка.
Жінка ще більше розлютувалася від тої мовчанки, а він зітхнув миролюбиво, розгорнув портрета і... затрусився: в крамниці, помилково, замісць Сталіна загорнули Зінов'єва.
Це була та остання краплина, що про неї так часто чув у житті Маклиця і до цього часу не розумів.
Кинув портрета на підлогу і впав на ліжко.
Жінка покликала обідати, але він махнув рукою та тільки застогнав.
За одну хвилину судови виконавець постарів, осунувся і мав вигляд хорої людини.
Опустив вії, замислився.
Жінка вдруге покликала до столу.
Маклиця підвівся, хотів встати, і раптом помітив у кутку кімнати велику калошу.
На її вінцях сизів Зінов'єв і сварився на нього парасолею.
Знову впав па подушку, закривсь руками й крикнув.
Але Зінов'єв уже зник і натомісць, з того ж кутка котив прямо на Маклицю великий автобус...
У судового виконавця почалась гарячка.
