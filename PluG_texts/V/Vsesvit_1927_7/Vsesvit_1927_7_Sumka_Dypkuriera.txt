ШАЛЕНІЛИ на рейках колеса. Гнав потяг у ніч. Вогнями мерехтливими підморгували оази станцій. Око зелене семафора пильно вдивлялось у пітьму назустріч жовтавим, немов кров'ю сполосканим очам паротягу.
Гнав потяг з Лондону в Дувр.
З Лондону в Дувр їхало двоє радянських дипломатичних кур'єрів з важливою почтою.
Висіла сумка на цвяху, над ліжком. Спав один, а другий куняв у кутку.
На одному з глухих полустанків троє невідомих увійшло до вагону.
Провідник дав ключа від купе.
Насторожився один з кур'єрів сполохало тишу якесь шарудіння —та не помітив, що ключ з дверей лежав уже долі й голова йому знову впала на груди.
Причинилися помалу двері. Прослизнула в купе чоловіча постать і сховалась у кутку між одежею.
Дипкур'єр, о знову кинувся зі сну, побачив лише двері причинені. Обережно просунув він голову в щілину, щоб зазирнути в коридор і вгруз йому поміж лопаток ніж.
Глухим був звук від падіння тіла, та все ж розбуркав його товариша. Він протер заспані очі і побачив дуло револьвера, що просто дивилось на нього. Зрозумів усе. Скам'яніло обличчя. Поволі простягає він сумку бандитові й раптом б'є його ногою в живіт.
Покотився бандит.
Дипкур'єр прожогом кинувся геть і на площадці потрапив в обійми бандита, що там вартував.
Скаженів поршень паротягу. Назустріч огням роскиданих станцій гнав потяг крізь ніч. В боротьбі за сумку зчепилися й катаються на площадці два тіла. На крутому завороті обидва вилетіли з потягу і покотилися з насипу. Вгрузають у тіло гостряки каміння, стукаються об каміння голови, стукається об каміння сумка. Даремно намагається дипкур'єр вислизнути з мертвої хватки обійм мертвого бандита. Здавлений поклик на допомогу спинив стрілочника, що йшов уздовж колії. Глибоко вгрузали ноги в м'яку землю насипу, коли повертав додому стрілочник з непритомним дипкур'єром за плечима. А з протилежного боку насипу біг, до слідів придивляючись, бандит, що зікочив з потягу на сумежній станції і тепер поспішав на допомогу приятелеві.
Вмер дипкур'єр ледве встигнувши промовити кілька слів. Не всиг сказати куди передати сумку. Не знав стрілочник, що з нею робити і вирядив свого меншого сина Джека до старшого, Гаррі, що був за шкіпера парусної шхуни «Мер». Він розбере.
І Джек бадьорим кроком попрямував до станції. А телефонним дротом бігли слова, збиралися в pечіння. В потягові руський шпик є... хлопчик.... важливі документи.... затримати....
Бандитові погрози видавили з Джекової матери невільне свідчення.
Але затримати Джека не пощастило. Коли потяг зменшив ходу біля семафора, він скочив з нього і дістався на шхуну. Віддавши сумку братові і пояснивши, в чім річ, він повернувся на беріг. Тут потрапив до рук поліції, а потім знову на шхуну брата. На завтра пасажирський пароплав «Форвард» знявся в СРСР.
В капітанській каюті, під койкою, в чемодані клітчастому, скандзюбившись сидів Джек притиснувши до себе сумку. Хіба Ральф, що був у команді «Форварду», не кинув там у таверні коротке, але певне «ладно», коли Гаррі оповів йому історію сумки й Джека. І от Джек їхав просто в СРСР, а за нього тим часом призначили аж 5.000 фунтів—то ж він більшовицький шпик. Даремно в СРСР на таможні агент ДПУ намагався одімкнути чемодана ключем, що його дав йому капітан «Форварду». Але ось одна з клітин чемодану зникла, в дірку просунулась рука і спокійно намацала кнопку чемодана.
Поволі роззявився чемодан і з нього виліз Джек з сумкою під пахвою. Російський шпик. 5.000 фунтів! — несамовито вигукнув капітан. Так, сер! — глузливо кинув Джек.
