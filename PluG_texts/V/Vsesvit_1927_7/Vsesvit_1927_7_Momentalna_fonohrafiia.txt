МОМЕНТАЛЬНА ФОНОГРАФІЯ
В фонетичнім інституті Сорбонни демонстровано винахід подружжя Мортон-Джонсон, що загрожує зробити цілий переворот у техніці записування згуків.
До цього часу згуки записувано або на валки фонографа, або на платівки грамофона. З огляду на крихкість матеріалу цей спосіб ніяк не міг набрати поширення, себ-то—для потреб біжучого життя. Грамофонні фабрики робили добрі гешефти, але грамофон служив на 99% тільки інтересам розваги.
За останній час, в шуканнях голосномовного фільму вироблено й технічно удосконалено фотографію згука. Гарні прикмети цього способу — чиста передача голосе і можливість множити копії фотографічним шляхом. Цьому способові належить величезне майбутнє, але він складний і його може використовувати тільки спеціяльно поставлена лабораторія чи фабрика.
Мортон-Джонсони дали значно простішу конструкцію. Як видно зі схеми, їхній апарат складається з дуже небагатьох частин.
Целулоїдний фільм—можна брати для того спрацьований кінофільм—проходить через валок, що мусить рівномірно вертітися, під голкою, звязаною з діяфрагмою рупора. Перед голкою вміщено щіточку; вона змочує фільм розчином, що м'ягчить целулоїд. Від згуків діягфрагма вібрує і голка, понад те ще й спеціяльно гріта, чертить на м'ягкому целулоїді згукову канавку. За голкою вміщено ще одну щіточку, теж з якимсь розчином, що зм'якшує гостроту запису і робить записаний згук дуже чистим і натуральним. Розчини так хутко випаровують, що фільм зразу ж можна намотувати на бобіну і після запису негайно ж демонструвати. Таким чином ми маємо моментальну фонографію. Як бачимо, спосіб Мортон-Джонсонів, в протилежність фотографуванню згука, поки що не дає копій. Зате, коли потрібна негайність відпродукції, він безперечно переважає. Напр., не виключено можливість, що апарат Мортон-Джонсонів замінить стенографістку.
Коли б же пощастило виробити спосіб множити копії — хоча б, скажім, так, щоб спочатку фотографувати згук, а потім безліч раз «слухати» цей запис апаратом Мортон-Джонсонів —то прийшов би кінець сучасному грамофонові, що дає дуже куций запис. Фільм же може бути всякої довжини.
