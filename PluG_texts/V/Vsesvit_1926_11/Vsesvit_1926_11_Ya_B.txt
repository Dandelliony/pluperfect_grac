За першою вимогою.
Ех!.. І хороша-ж штука тарифний відпуск! Цілісінький рік очікуєш цього місяця, чи двох тижнів, як вже там, за кол'умовою, припадає на твою профспільчанську душу.
Отак, приблизно, тижнів за три до строку, день відпуску починає катастрофічно наближатися. Пульс одмовляється працювати, апетит зникає, праця твоя газетярська йде, якось, ні в тин, ні в ворота, а самого тебе безперестану гризуть думки:
Цього року вже обов'язково треба придбати нову, гарну валіску. Раніше проходячи бувало Пасажем виймаєш з портфеля газету й читаєш, щоб якось вітрина не спокусила, а тепер, наче непман який, стовбичиш біля галантерейник крамниць та годинами думкою прикидаєш, які трусики тобі найбільше до лиця прийдуться.
З приятелем оце балакаєш, а сам думаєш: скільки-ж це мені одержати доведеться?.. Платні стільки... Порядкового гонорару стільки... За два фейлетони... За чотирі рецензії.. За статтю про кооперацію... Та за дописи «від власного кореспондента»... Малувато!... А проте, як усе відразу одержати та ще відпускні — вистачить. 
А що вже цікавишся касовою готівкою свого видавництва - і не сказати. брат газетяр, взагалі, людина демократична, ніколи за хмари не залітає, а тут так заприятелюєш з усім бухгалтерським складом, що аж-аж-аж! А з касієром — водою не розіллєш! 
Разом усі видатки й виплати обмірковуєш. А вже, як прийде день останній, — ідеш до зава і кажеш зворушливо й з надривом: На якийсь час кидаю вас... У відпуск їду... Не хочеться мені з вами розставатись та лікар, знаєте, той....
Отак само й Чиряченко, як усі ми грішні робітники преси, чекав і хвилювався. 1 коли прийшов його день великий, увійшов він до зава в кабінет і теж з тугою сказав: їду я тимчасово... Не хочеться та, самі знаєте, лікар і взагалі.., А мій відділ Сулія береться обслугувати... Людина він путня: не пє, не курить, почерк у його той.., хороший. Знов же, мову українську пройшов... Синявського на пам'ять вивчив... Важко схилив зав свою кудлату голову і довго, довго тарабанив пролетарським, (ідеологічно витриманим на 100 %.), зав'овським пальцем об бювар.
Чиряченко стояв не дихаючи.. Хтось подзвонив і потяглася довга, нудна ділова розмова по телефону. Далі зав почав читати довжелезну статтю з «Правди» про «Режим економії у наших видавництвах». Чиряченко не вистояв — сів. 
Під кінець зав проглянув список тих, що викликає К. К. і тільки після цього підняв замріяні в просторах очі, перевів дух і меланхолійно сказав, дивлячись в бік північного бігуна, куди як відомо полетів Амундсен:
Гаразд, їдьте... Тільки грошей усіх ми вам зараз не дамо... За папір треба платити... Але за першою телеграфною вимогою ми вам вишлемо решту... Чиряченко хотів заперечити, але завів ніс знов пірнув у статтю про «Режим економії»... І його мовчазний протест проскочив над кудлатою головою, ударився об стінку і виплив разом з ним у двері.
І тільки на п'ятий день вилежування під сонцем далекого кавказького узбережжя, коли почала тріскатись і лущитись, обпечена шаленим сонцем, шкура — Чиряченко почав себе картати сумнівами що до авторитетности зав'ової фрази: «за першою вимогою». 
Тимчасом, гроші вилітали з кишені з більшою енергією, ніж нафта з Бібі-Ейбатського джерела. Всі надії були на «решту», Заплативши в останнє по рахунку в готелі «Каліфорнія», Чиряченко рушив до телеграфу. Невеличка жовта халупа була замкнена. Чиряченко почав чекати.
Через годину одчинились двері й з'явилась лиса голова в окулярах. Хижі, бліді губи щось жували. Станьте в чергу — прожувала голова. Та ж тут нікого нема,  — здивувався Чиряченко. Дарма, зараз будуть... Нарешті Чиряченко достукався до віконця і всунув текст телеграми. Це зайве, — прожувала басом голова,  — подайте тільки адресу, текст нам відомо. Не ви перший, не ви й останній. Чиряченко не встиг роззявити рота. Раджу вам узяти місячний абонемент на 10 слів щоденно, для членів профспілок 25 процентів знижки,- жувала й ковтала голова, — А ось спеціальний порадник текстів, бачите: №1 - Висилайте решту, сижу, як муха на кілку. Сидорів. А ось № 15. Завтра кінчаю самозгубством, речі заарештовано. Сидорів.., І 20. — Пострілом рот покінчив життям висилайте біографію некролог місцевій газеті не кажіть жінці. Сидорів... 
Ну, як, подобається?.. Тут оцей порадник з руками виривають... Це нам один журналіст склав...
Чиряченкові пішли зелені й жовті плями перед очима.
Давайте адресу,  — додав поштар,  — у вас дуже симпатичне обличчя, я одразу починаю з №3 спеціального порадника текстів Віконце зачинилось. Біля порога Чиряченкові кинулась у вічі схилена постать, що худими пальцями перелистувала «Спеціяльний підручник текстів». Номер дев'ятнадцятий,  — прохрипів чийсь моторошний голос. Десь в глибині кімнати методично зацокотів байдужий Морзе. Уже давно з нової валіски Чиряченка якийсь черкесин продавав черешні, давно вже в його білих «джіммі» похожала молошниця, а буфетчик-татарин прикрасив свої очі Чиряченковою гордістю — круглими окулярами в роговій оправі.
Зав загадково мовчав. 
Згодом на Чиряченкові залишились тільки трусики. А ще пізніше пішли кудись гуляти й трусики і він використовував для одежи газети, які «акуратно» одержував. 
Після двадцятої телеграми прийшла відповідь. Це був товстий величезний пакет з написом: «цінний».
Настала урочиста хвилина. Чиряченкові тремтіли пальці, коли він роспечатував пакет. В середині було шість примірників його біографії, акуратненько надрукованої на машинці й завіреної місцькомом.
Та найбільш убійче було в кінці. Там було надруковано: «Небіжчик був великим громадським діячем, працював у організаціях Аерохема, Друг дітей, Червоного хреста, Товариства захисту тварин і рослин і в Модр'і, у фонд якого й відписав решту від недоодержаного ним гонорару в розмірі 80-ти карбованців. Гроші будуть вислані за першою вимогою. Спи дорогий товаришу! Ти загинув як дійсний герой смертю революціонера на варті. Ти виконав свій обов'язок!» Все це було підписано зав'ом. Папери випали з рук Чиряченка.
