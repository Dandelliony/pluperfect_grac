5 серпня. Оце розказувала мені матуся, як то видавали Пріську замуж, що все було по-простому, по-людській: як рушники давали, як коровай пекли... як дарували, які були розглядини... Добро, да й годі. Аж сльоза мене пройняла, что все то рідне та погоже. Коли б то мені довелось у своїй стороні і по своїм звичаєм одружуватись, а потім бенкетувати на моїм весіллі! Кажуть, що покійний Тарас Григорович усе було бажав так одружитись — то запевно правда; бо він був людина щира і любив звичаї своїх земляків.
 
    9 серпня. Хутр Гавришівка... Читав учора в «Основі» «Материалы для биографии Т[араса] Гри[горьевича] Шевченко» Славвы Ч[алого] [М. К. Чалого], кумедна натура з одного боку: скільки видно з переписки з названим братом Варфол[омієм] Гр[игоровичем] Ш[евчен]ко 1 він усе цілив одружитись на кріпачці. Харитя 2 довго все не давала йому спати, а далі, уже в Петербурзі, Ликеря 3... Все думкою сягав, одружившись, перебраться на своє кишло, над Дніпро, де він був одібрав собі й місце (грунт) через того-таки Варфоломія, і два плани, сердяга, переслав йому, як і будувати задля його те кишло. Жалко, що не дожив та й вмер неборак. Хоч воно, здається, і поетично, то він гаяв старість з жінкою, та я якось собі не розтовкаю при тій думці, яку сам маю об сімейній жизні? Нехай який кремезний чоловік буде, а запаски зіб’є з панталику, а там підуть, чого доброго, свари та чвари... «Охляв, ізнемігся, змарнів чоловік!»
 
    25 серпня. 12 серпня, вже-таки у Полтаві, читав я Олексію Ом. Биллину свою працю, що в «Основі» — об продажі книжок. Йому вона дуже вподобалась. Затем я наділив йому на спомин «Оповідання» Опатовича і патрети: Тараса Шевченка й Зиновія Хмельницького.
 
    13 жовтня. Тихий, місячний вечір.
    Вчора скінчив сочиненіє В. Гумбольдта «О различии организмов человеческого языка» 4, дуже розумна книжка... Увечері зайшов О-ч з бурсачком — восьмилітків з села Покровського... Почитали, побалакали про людей, про волю — об покійнім Тарасові, которого й патрет показав йому, дав «Тополю», хай вчиться читати та розуміє, О-ч давав на почин Кольцова «Горькая доля», вірші прості, здається і без московського корзікання, а хлоп’я чита погано — і нічого не второпає. З Тополею інша річ: рідне слово ляга зараз у голову й лоскоче мозок — і хлоп’я дещо шупить. Побачимо, як воно дома розчовпає собі — мабуть, на користь!