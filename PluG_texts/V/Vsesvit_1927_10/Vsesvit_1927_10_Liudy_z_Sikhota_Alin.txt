ЛЮДЕ З СІХОТА-АЛІН
(Від далеко-східного кореспондента)
На тисячі верстов уздовж усього берега Японського моря наїжилося одвічною, непроглядною тайгою, зігнулося густим лісним масивом хвояних дерев, пасмо гірське —Сіхота-Алін.
Із зелених кряжів до підгір'я котяться вниз удари тисячі сокир, скрегочуть сотні пилок і тріскотять підрубані столітні велетні.
На верховинах у зимку рубають ліс, дерево в'яжеться важкі плоти, що на весні десятками бурливих невідомих річечок, як Самарга та Аянка, попливуть униз до морських берегів, щоб там лягти в високі штабелі, щоб завантажити десятки японських, хінських та англійських пароплавів.
Зизоокі хінці, приземкуваті японці, скуласті корейці, крикливі тубільці і нахожі з заходу блідолиці руські серед метушні, біганини тут коло моря пораються над трупами стовбуристих солодко-пахучих кедрів. Це вони об'єднані артілями, розігнали віковічний сон Сіхота-Алін, сполохнули звірів і птаство і попід сопками повикопували, неначе кертиці, землянки, що куряться безліччю димків. Ціла армія рубачів суцільними лавами наступає на кедри. Упавши тут на радянських берегах Тихого океану, вони подадуться геть-геть за океан конкурувати з американською орегонською сосною, постачаючи осикову «соломку» японським сірничним фабрикам.
Забаламутилась мовчазна тиша гірської тайги, а разом з нею забаламутилося й життя її нечисленних житців, що відступають під натиском промисловців чим далі в глиб гірських кряжів.
До вершин річок Самарги та Аянки вдовж гірського пасма Сіхота-Алін торік влітку прибула наукова експедиція і знайшла там недогарки колись могутнього племені Орочі —удехейців. За останніми дослідами —це найдавніші мешканці Примор'я, це був колись могутній народ, що про нього хінські історики згадують іще в першім віці християнської ери, як про нарід войовничий, що погрожував нападом на північну Манчжурію. Тодішнє Сохайське царство, що займало територію нинішньої північної Манчжурії і Примор'я з багатою столицею в тім місці, де нині стоїть місто Нікольсько-Усурійське, не раз роспочинало з орочами-удехейцями запеклу війну. Та минули століття і не тільки стерли Бохайське царство, а й кинули в нетрі тайги внесилених і виснажених орочів.
Від усього народу, що колись його боялися цілі царства, залишилося нині в Самаргінському районі лишень 22 родини—66 чоловіків і 51 жінка. Орочі-удехе незабаром зовсім повимірають. Тепер, коли тайга задзвеніла сталлю сокир, віком похилий прадавній народ занедбує свій одвічний промисел —мислівство і намагається, осівшись господарством, почати хліборобство. Він втрачає не тільки свої національні та побутові особливості, а й мову, що змішується з мовами сумежних племен Примор'я. Над Сіхота-Алін заясніла зоря нового життя. Над Сіхота - Алін дзенькіт сокир будить недогарки народу, що відходить уже в історію, на роду закинутого серед зеленої тайги.
