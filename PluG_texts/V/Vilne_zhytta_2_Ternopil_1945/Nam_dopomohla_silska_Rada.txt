Нам допомогла сільська Рада
Весною нас радянська влада наділила землею. Та не було в нас ні коней, а ні насіння на посів. Думаємо та журимось ми, як би то його зробити так, щоб обсіяти землю, щоб був хліб у цьому році. Та ще, коли правду казати, мало ми придивлялися, як то його орати, скільки висівати насіння, що та де сіяти. Все це робили наші чоловіки. А нам, було, що згадають, те ми й робимо. А тепер за все це доводилось турбуватися самим, бо чоловіки пішли Батьківщину захищати.
Та тепер не журимось: держава нам допомагає, та й сусіди не забувають.
Як тільки но почала підсихати земля, трактор МТС зорав наші лани. Взяли ми в позику у держави по центнеру добре очищеного ячменю. Односельчани сусіди Микола Козловський та Ганна Микульська своїм тяглом допомогли посіяти.
Нашій рідній радянській владі велике спасибі за піклування про червоноармійські сім’ї. Сердечно дякуємо за допомогу і добрим сусідам. МИ не залишимося перед ними в боргу.
