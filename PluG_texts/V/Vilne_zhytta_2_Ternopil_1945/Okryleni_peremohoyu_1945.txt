Трудящі Велико-Борківського району одними з перших на Тернопільщині завершили розміщення нової позики. Облігації позики придбано в кожному селянському дворі, в кожній родині робітника й службовця. Селянство В.-Борківщини вклало в позику 979 тисяч карбованців – на 9 процентів більше, ніж передбачалося. Робітники й службовці позичили державі більше, ніж двомісячну зарплату. 166 тисяч карбованців трудящі району внесли в рахунок передплати готівкою.
В ході передплати яскраво проявилась радість і гордість трудящих за свою державу-переможця, впевненість в щасливому майбутньому.
Завітні думи селянства висловив селянин села Козівка Григорій Задорожній — батько двох фронтовиків.
 — Ми маємо землю, ми маємо волю. Значить житимемо заможно. І ніхто від нас цих завоювань не відбере, бо на сторожі у нас Червона Армія, — заявив він і вніс усю суму своєї передплати — 2.000 карбованців — готівкою.
У селі Ступку високу свідомість громадянського обов'язку виявив під час передплати селянин Володимир Крючок. Він першим вніс в позику 1.500 карбованців, Третину яких тут же сплатив готівкою. Його дружина передплатила позику на 1.000 карбованців.
Село Лозова переважно складається з переселенців, які прибули з Польщі. Усі 75 господарів тут стали позикодержцями, давши в позику державі 22.500 карбованців й більше третини передплати покрили готівкою.
Хвилюючим був виступ під час передплати у с. Романівці селянина т. Заремби — інваліда Вітчизняної війни. Передплативши позику на 1.000 карбованців, він навів слова В. М. Молотова, сказані перед усім на конференції у Сан-Франціско: «Ми чесно виконаємо наші великі обов'язки перед інвалідами війни, перед сім'ями, що осиротіли». 
Передплата триває. Надходять все нові й нові внески патріотів, окрилених перемогою, натхненних зверненням великого Сталіна.
