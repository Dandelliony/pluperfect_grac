Прискорити темпи польових робіт
Весняні польові роботи в нашій області проходять з великим патріотичним піднесенням. Натхненні історичними перемогами Червоної Армії працівники сільського господарства самовіддано борються за високий урожай 1945 року. 
Біля 80 процентів ярих зернових посіяли робітники радгоспу «Кирнички», Гусятинського району. Вивершили план сівби зернобобових культур селяни Нагірянки і ряду інших сіл Чортківського району. Сіють понад план зернобобові і цукровий буряк селяни сіл Розгадів і Славне, Зборівського району. 165 гектарів землі сімей червоноармійців і безкінних селян зорали й заборонували до 15 квітня трактористи Мишковецької машинно – тракторної станції. По дві з половиною норми виконують трактористи Мушківської МТС на ланах колгоспу імені Хрущова. 
Перелік трудових подвигів борців за високий урожай можна набагато продовжити. Але було б неправильним захоплюватись успіхами і не бачити за ними значних недоліків, без своєчасного виправлення яких не може бути й мови про успішне вивершення весняної сівби. 
Стислі строки є одним із найважливіших показників весняних польових робіт. Тим більше вони важливі нині, в умовах запізнілої весни. Це врахували в Кременецькому районі і вже закінчили сівбу ранніх зернових. Наближаються до закінчення сівби цих культур у Ново-Сільському, Шумському, Підволочинському та ряді інших районів. А ось в Білобожницькому і Пробіжнянському районах, де чекали загального підсихання грунту, засіяли лише 3,8 процентів площі, визначеної планом під зернові культури. 
Зволікали розгортання сівби і деякі МТС, прикриваючись балачками про заощадження пального. Таке «заощадження» пального, що зволікає польові роботи, звичайно, нікому не потрібне. Всім відомо, що на перші 6 днів весняних польових робіт, держава збільшує витрати пального на 10 процентів. 
Організованість на сівбі перш за все. Не можна втрачати дорогоцінний час. Треба включати в роботу все живе тягло, все трактори. Обов’язок керівників МТС – домогтись максимального використання на сівбі кожної машини. І дуже дивно, коли директор Мшанецької МТС тов. Шалов, маючи всі можливості забезпечити всі машини мастилом, не завіз досі достатньої кількості нігролу і солідолу. Більше того, в тракторі «Універсал» тут уже встигли виплавити три шатунних підшипники. І винуватця цього ніяк «не можуть» виявити. Це свідчить про знеосібку в догляді за машинами. 
Надто повільно розгортається сівба в Товстенецькому районі. Райком КП(б)У та райвиконком тут не помічають саботажу куркульських елементів. У селі Товсте, наприклад, куркулі ігнорують вказівки сільської Ради депутатів трудящих про допомогу безкінним селянам і сім’ям червоноармійців. Куркулі тут відмовляються допомогти в обробітку землі безкінним господарствам, вимагаючи від них наперед і надто високу плату. В цьому районі також не забезпечили більшовицького керівництва колгоспами. В більшості колгоспів ще не утворено польових бригад і ланок, виробничі плани складалися в кабінетах райземвідділу без участі колгоспників. 
Партія і радянський уряд вчать нас, що сіяти треба не лише швидко, а й якісно. Повсемісне застосування правил агротехніки – невід’ємна вимога у проведенні весняної сівби. Сприяти цьому повинні фахівці сільського господарства. Аргоном – є державним контролером на полях і порадником керівникам радгоспів, колгоспів , трактористам і одноосібним селянам у правильному застосуванні агротехнічних правил. Отже, основним робочим місцем агронома під час сівби має бути поле. А як можуть контролювати хід польових робіт агрономи Товстенського райземвідділу, коли вони в гарячі дні сівби відсиджуються в кабінетах? Агрономи райземвідділів і МТС повинні зосередити головну свою увагу на агротехнічному керівництві свібою в колгоспах і селянських господарствах, добиватися виконання державного плану і високої якості всіх сільськогосподарських робіт. 
Підвищуючи організованість, ліквідуючи недоліки, виявлені в ході перших днів польових робіт, працівники сільського господарства Тернопільщини доб’ються успішного проведення сівби всіх культур, забезпечать одержання високого врожаю в 1945 році. 
