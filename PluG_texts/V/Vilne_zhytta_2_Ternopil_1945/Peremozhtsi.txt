Переможці
Чотириста делегатів, представників від трудового селянства передового в області району, дружно аплодували Порощукові, коли він приймав з рук секретаря райкому партії перехідний Червоний прапор. Порощук хвилювався. Йому треба було говорити перед цілою залою людей. За рік роботи головою сільської Ради він уже не раз виступав тут. 
А ось тепер не знав, з чого й почати свою промову. 
Хвилюючись він тільки й промовив:
- Велика дяка партії і радянській владі від усіх селян Сапогова за таку високу оцінку нашої праці. В цьом році ми зробимо ще більше. Буде хліба вдосталь нам і державі. 
Як з великого свята, повертали Сапогівці додому з районної наради передовиків сільського господарства. Червоний прапор майорів у повітря над возом, де сидів голова сільської Ради т. Порощук і голова колгоспу ім. Сталіна т. Пушкар. 
Невисловлені думки роїлися в голові Порощука, обтяжували голову, вибивалися назовні. І тут серед степу він дав їм волю. Хоч Пушкареві все було відомо не менше ніж Порощукові, але він сам хвилювався тепер, сам переживав таку ж радість. Адже і його доля праці вкладена в перемогу.
Розмова йшла про зовсім недалеке минуле, тут же перепліталась з сучасним, забігала в майбутнє. З болем у серці згадувались жахливі роки німецької окупації. Згадали друзі про радісні квітневі дні минулого року - дні визволення села від німецьких загарбників.
Частина селян стала господарювати самостійно, а частина влітку вирішила відновити колективне господарство. Знову в Сапогові організувався колгосп імені Сталіна. Головою його був обраний В. І. Пушкар. На 28 господарств радянська влада дала 385 гектарів землі. Старанно вирощували колгоспники врожай на ній. І виріс хліб такий, що й людини не видно. Вісім молотарок молотили його. Вистачило розрахуватися з державою, дати понадплан до фонду Червоної Армії і кожному колгоспникові на трудодень по 7 кілограмів. 
Сільська Рада дбала не лише про колгосп, а й про одноосібників. За допомогою активістів вона організувала супряги на сівбі і на збиранні хліба, подавала допомогу біднякам і родинам червоноармійців. 
Поставка хліба радянській державі - не німецький грабіжницький "контингент". Вона в 5 разів менша за нього. А головне - йде вона не для ворога, а для харчування своїх же синів і братів - фронтовиків, працівників тилу. Тому-то з перших же зібраних гектарів цілі валки хліба пішли з Сапогова на заготівельний пункт. Першим зібрав свій урожай і виконав хлібопоставку та вніс до фонду Червоної Армії свій лишок хліба кращий активіст села І. Король. За ним пішло все село. Він же першим відгукнувся на заклик сільради відбудувати школу і клуб. І селяни пішли за ним. Школа і сільський клуб були швидко відбудовані.
І колгосп, і одноосібні селяни Спогова краще за всіх провели минулий сільськогосподарський рік. За це й одержали вони Червоний перехідний прапор Борщівського райкому КП(б)У і райвиконкому, а голова сільської Ради т. Порощук, голова колгоспу т. Пушкар і селянин - активіст Король одержали грошові премії.
- Те що зроблено, то вже зроблено. А от тепер треба постаратись, щоб не відстати на весняній сівбі. Бо змагаємось ми з роботящими людьми. Волківчани ненабагато від нас відставали. А де в чому може й переганяли нас, - міркував Порощук. 
- Авжеж постараємось, - сказав Пушкар. 
