Гордість батьків
Стояли соняшні червневі дні. Ледве помітний вітерець тихо колихав туго налиті колосся пшениці, жита, ячменю. Роздуті крупними зернами вони важко хилились до землі. Наближалась гаряча пора жнив. Селяни села Товсте, як і всіх сіл Західної України, готувались до збирання першого врожаю на землі, одержаній ними від радянської влади. 
Микола Васильович Кошель, недавнішній безземельний селянин - бідняк, тепер серйозно готувався до збирання врожаю. Свідомість того, що він працюватиме тепер не на панській, а на своїй землі, працюватиме не на пана, а на себе, радувала серце, сповнювала його кипучою енергією. Він старанно лагодив свій реманент, збрую. І зараз, чекаючи на подвір’ї дружину, щоб разом йти до церкви, Микола Васильович ще раз оглянув свій збиральний інвентар і , знайшовши його в повній готовності, задоволено усміхаючись, сів за косарку. Цю машину йому було передано, також, як і землю, радянською владою при ліквідації панського маєтку.
-	Ти чого це забрався на косарку, старий, — здивовано запитала чоловіка Магдалина Романівна,
виходячи з хати.
Не встиг Микола Васильович відповісти дружині, як на подвір’я влетів сусідський хлопець, товариш Степана, і закричав щосили: «Дядьку Миколо, війна!»
То було в неділю, 22 червня 1941 року. 
Жахливе слово «війна» блискавично облетіло село. Люди, що йшли до церкви, повертали до сільської Ради. Тут було офіційно повідомлено про підступний напад на нашу країну німецько-фашистських загарбників. 
-	Наша мирна праця порушена. Більшовицька партія і радянський уряд, наш великий вождь товариш Сталін закликають нас напружити всі сили для боротьби з ворогом за свободу і незалежність нашої Батьківщини, — сказав голова сільради, відкриваючи збори. 
Разом з міліонами кращих радянських людей взялися за зброю і два сини Кошеля – Петро і Степан. Проводжаючи їх, Микола Васильович наказував:
-	Захищайте, діти , нашу радянську Батьківщину до останньої хвилини свого життя. Я чекатиму вас, мої рідні, з перемогою. Бажаю вам щастя і успіху в боротьбі з лютим ворогом. 
Три довгі роки старики Кошель не мали жодної вісточки від своїх синів. Тернопільщина, а потім і вся Україна, була окупована німцями – загарбниками. Петро і Степан разом з Червоною Армією відходили на схід. Це був тяжкий період Вітчизняної війни і для тих, хто був примушений обставинами опинитись у фашистському рабстві. 
З перших же днів німецької окупації село Товсте було піддано відкритому грабіжу. Гітлерівці забирали в селян хліб, худобу, птицю, одяг і взуття. Вони нещадно розправлялися з тим, хто намагався чинити будьякий опір розгнузданому свавіллю фашистських бандитів та їх підлим підсобникам – українсько - німецьким націоналістам. Сім’я Кошель, як і всі інші сім’ї червоноармійців, переслідувалась німецькими окупантами та їхніми наймитами з особливою жорстокістю.
Незабутнім лишиться в пам’яті жителів села Товсте день їх визволення доблесними воїнами Червоної Армії з німецько - фашистської неволі. Люди начеб то вдруге народилися на світ. Не зважаючи на похилий вік, Микола Вамильович і Магдалина Романівна Кошель по кілька разів на день ходили до сільради, щоб довідатись про новини з фронтів Вітчизняної війни із радянського тилу, від якого були відірвані майже три роки. Вони брали активну участь у відбудові школи, сільського клубу, в ремонті шляхів і мостів. 
Незабаром після визволення села Товсте від німецько - фашистських загарбників хату Кошель осяяла друга велика радість. З сільської Ради принесли листа. Степан писав: 
«Здрастуйте, дорогі мої тато й мамо! Поздоровляю вас і всіх наших односельчан з визволенням від гітлерівських катів. Разом з вами я радуюсь вашому врятуванню від усіх страхіть, які ви пережили за роки німецької окупації. За ваше страждання я жорстоко помстюся німецько - фашистським розбійникам. Я живий і здоровий. Радий вас, мої рідні, повідомити, що в бою при форсуванні нашого старого Дніпра я відзначився. Мою заслугу високо оцінено радянським урядом. Мені присвоєно звання Героя Радянського Союзу». 
Цього дня батьки Степана довго не лягали спати. Вони кілька разів перечитували лист сина, радіючи кожному його слову. І кожного разу обережно складаючи листа, Микола Васильович схвильовано говорив:
-	Молодчина Степан! Він виправдав довір’я свого народу. Степан наш — справжній українець. Спасибі, синок, спасибі!
Магдалина Романівна весь час мовчала, безперервно витираючи хусткою очі. Щастя матері вона висловлювала сльозами радості. Лише наступного ранку вона сказала, звертаючись до чоловіка:
-	А знаєш, Миколо, я оце всю ніч продумала і ніяк не можу уявити собі Героєм нашого Степаника. Все ще здається він мені тихим, слухняним хлопчиком. Він же в нас ще зовсім дитина.
-	Е, дурне мелеш, — незадоволено відізвався старий. – Дитина, тихий.. Та, що ви, баби, розумієте в цій справі.
Магдалина Романівна щось хотіла заперечити чоловікові, але хтось постукотів у двері. Хата Кошель скоро стала повна народу. Люди приходили поздоровляти щасливих батьків, послухати, що пише їх земляк - герой.
І трохи пізніше, коли у своїх батьків гостив Герой Радянського Союзу Степан Кошель, Микола Васильович, згадавши незакінчену розмову з дружиною, сміючись, розповів синові про те, що мати все ще вважає його тихим, слухняним «хлопчиком», що вона ніяк не може звикнутись з тим, що її Степанко тепер уже доросла людина, Герой Радянського Союзу. Степан підвівся з стільця, кріпко поцілував матір і сказав:
-	Героєм, мамо, може бути кожний, хто щиро любить свою Батьківщину. Для мене і для міліонів інших радянських патріотів нема нічого дорожчого за Батьківщину, за її честь, свободу і незалежність. 
Разом з Степаном Микола Васильович і Магдалина Романівна проводили тоді на фронт і найменшого сина – Володимира. Він попросив брата дозволити поїхати з ним до його частини, щоб разом добивати німецьких загарбників. Володимир швидко оволодів дорученою йому зброєю, звикся з фронтовим життям, став відважним воїном. Вже в перших боях він відзначився і його було нагороджено медаллю «За бойові заслуги». 
Батьки часто одержують листи від усіх своїх трьох синів - воїнів. Вони пишуть про бойові подвиги радянських воїнів - героїв, обіцяють скоро повернутися додому з повною перемогою над ненависним ворогом. Листи їх проникнути бадьорістю, любов’ю і подякою до батьків, що виховали їх. Це радує старих, придає сили, сповнює їх серця заслуженою гордістю за своїх дітей, вихованих в дусі безмежної відданості радянській Батьківщині.
-	Я щасливий і гордий тим, — говорить Микола Васильович , — що мої сини ідуть в перших рядах захисників Батьківщини. Але і сам я роблю все для того, щоб допомогти нашій рідній Червоній Армії швидше добити ворога. Сидіти, склавши руки, я вважаю за сором. В ці дні не працювати і нам, старикам, — великий гріх. 
Разом з іншими селянами Микола Васильович Кошель старанно готувався до весняної сівби. Вчасно і доброякісно відремонтував сільськогосподарський реманент, очистив потрібний посівний матеріал. Одним з перших він розпочав весняні польові роботи і одним з перших в селі посіяв ранні зернові. 
-	Хоч і важкувато мені одному, — говорить Микола Васильович, — але всю землю, яку дала мені радянська влада, я засію. А зібрати врожай, думаю я, — встигнуть допомогти мені сини. 
