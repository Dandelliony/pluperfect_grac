Щастя матері
Ганну Іванівну Данилевич, матір восьми дітей, в Залужжі всі знають і шанують. Багато безсонних ночей пережила, багато клопоту і тривог перенесла Ганна Іванівна. Скільки праці й енергії віддала вона, доки виростила своїх діточок! Недаром селяни називають її невсипучою трудівницею. Про неї говорять, як про зразкову матір. 
Важко жилося Ганні Іванівні з чоловіком за панської Польщі. Було мало поля, а тому не вистачало хліба прохарчувати 9 душ сім’ї. Доводилося працювати в поміщиків за гірку мірку ячменю. 
… Канули у вічність горе і злидні в сім’ї Данилевичів лише тоді, як вересневого погожого дня в село прийшла радянська влада, яка прогнала гнобителів - поміщиків. Ганні Іванівні, як багатодітній матері, держава видала одноразову допомогу 2000 карбованців, допомогла придбати усім дітям одяг, дала землю, якою володів раніше поміщик. Діти Михась, Євгенія, Стефанія пішли вчитися до школи рідною мовою. В хату прийшло щасливе радянське життя. 
… Коли в березневі дні минулого року Ганна випроваджала чоловіка до Червоної Армії, вона була спокійна і впевнена, бо знала, що радянська влада не залишить без допомоги її дітей. 
-	Бережи дітей, Ганно, як зіницю свого ока. За їхнє щасливе життя піду я німців бити, - наказував прощаючись чоловік. І Ганна берегла. Їй допомогла радянська влада. Ганна Іванівна знову одержала грошову допомогу 4 тисячі карбованців.
Євгенія працює тепер в районній друкарні. Вона вперто добивається набути спеціальності складача. Михась допомагає обробляти своє поле. В супрязі з сусідом вона вже посіяла ранні зернові культури. Стефанія і Ярослав ходять до школи. Весело граються на подвір’ї четверо меншеньких - Роман, Богдан, Зіна, Петрусь. Вони зодягнуті, обуті. Весело всміхається, дивлячись на їхнє радісне дитинство, щаслива мати. 
Вечером, тоді, як старші повертаються з роботи, а менші з школи, шумною, гомінкою стає хата Ганни Іванівни . Михась розповідає, як вони сьогодні з дядьком сіяли, Стефанія і Ярослав оповідають про шкільні новини та які вони сьогодні оцінки заробили. А маленький «вояк» Богдан все допитується, коли вже татусь принесе йому з фронту справжній залізний автомат.
… Днями в сім’ї Ганни Іванівни сталися дві великі радісні події. З військової частини, де служить її чоловік, вона одержала листа. Коли вся сім’я була в зборі, мати дістала листа.
-	Ну, Стефочко, моя грамотійко, - весело покликала мати, - читай нам, що пишуть про нашого татка. 
В листі командир частини писав, що її чоловік Теодор Данилевич - безстрашний воїн, що він нещадно громить німецьких бандитів. Неодного німця вже відправив Теодор на той світ. За це командування оголосило йому не одну подяку. 
Незабаром дочка Євгенія дістала газету і прочитала, що Ганну Данилевич, яка народила і виховала 8 дітей, Указом Президії Верховної Ради СРСР нагороджено орденом «Материнська Слава» ІІ ступеню. 
В сім’ї була велика радість. Ганна Іванівна перецілувала всіх дітей і крізь сльози промовила:
- Ви, дітки, моя гордість, моя радість!
За пошану, за високу нагороду, - говорить Ганна Іванівна, я безмежно дякую нашій рідній радянській владі, нашому любимому батькові Сталінові.  
