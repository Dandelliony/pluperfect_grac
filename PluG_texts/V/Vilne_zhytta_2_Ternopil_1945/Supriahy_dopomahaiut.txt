Супряги допомагають
На повний хід розгорнулись польові роботи в Копичинському районі. Першими вийшли в поле селяни сіл Вибранівка та Котівка. Сповнені єдиним бажанням — засіяти якомога більше площі, не допустивши пустування родючої землі, вони працюють в полі від раннього ранку до пізнього вечора.
В селі Сухостав приклад старанного обробітку землі показує 72-річний селянин Павло Пилипів. Він першим почав весняну сівбу.
Вийшли на свої поля і колишні безземельні селяни, яких німці примушували батракувати. Біля 30 господарів села Калинівщина одержали землю від радянської влади. Вони засівають її тепер добірним зерном. Деякі з них не мають коней. Сільська Рада прикріпила їх до супряг. Супряги селян допомагають обсіятись дружинам фронтовиків — Свинарчук Парасці, Грещук Марії та іншим.
