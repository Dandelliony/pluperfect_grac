ДІЯЛОГ НЕДАЛЕКОГО МАЙБУТНЬОГО
Вийшов з друку новий збірник революційних імен.
Чого це ви, Палажко Кимовно, такі збентежені? Та як же! Ви уявіть собі: грається на дворі сусідський Центр з моєю Конституційною. Граються собі так хороше, лагідно...
- Коли це, як той Пилип з конопель, підскакує до них отієї витрішкуватої лахудри отой шибеник Пленум, порозкидав геть чисто всі виграшки, дав по вуху Центрові, хотів було вже Конституційну за волосся вхопити, а тут я з вікна: 
- „Чи не сором, кажу, тобі лобуряко, отаке творити. Ти ж жовтеньонок, кажу, чорт би роспік твого батька, хоч він і зі стажем 17 року“...
- Так воно, щеня, мені таке сказало, що вірите, Сесіє Сидоровно, я й у 26 році такого не чувала...
- Я тоді до тієї витрішкуватої та й кажу: час уже, кажу, громадянко, вжити якого небудь комплекси до вашого сина. Далі ж так неможливо. Я не для того, кажу, Конституційну народила, щоб ріжні ваші Пленуми за волосся її тягали...
Вихованнячко!.. А вона мені: не ваше, говорить, діло, у кожного свій метод виховання. Ви так виховуєте, а я так виховую. І потім, каже, як би в мене одне, як от- у вас, а то крім Пленума у мене ще Електрифікація й Дніпрельстан і Трахтор, а позавчора лише малого жовтонули, Гріпом, на честь Гр. І. Петровського назвали... За всіма не вгледиш... Бувайте... Та й пішла. Бачили таку?! Ну, пожди,- голубочко! Хай лише повернеться твій Автобус Кирилович, а я вже сама подбаю про те, щоб запитав він свою Зупиночку, куди це вона учора ввечері з бухгалтером з 7-го номера ходила... Пожди!..
