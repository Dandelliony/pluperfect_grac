«Ну, прощай. Я тобі, тільки жінка» 
Подивилась в-останнє кругом. 
А на дворі летіли сніжинки, 
Мерехтіли, як сон, за вікном..
Тільки дум заклопотані зграї,
А за думами... постріл, і — тьма... 
Дим цигарки пливе, пропливає, 
Як любов, як життя, приплива...
Тільки постріл... і мозок — на клоччя... 
І волосся і кров на стіні...
От чому я минулої ночи 
За Єсєніним плакав у сні.
Вітер шибками грає і дзвонить, 
Не влетить у кімнату ніяк. 
Він такий, як і я, невгомонний, 
Безталанний такий, як і я.
Хто там плаче прощально і дзвінко, 
Чий чорніє в вікні силует?.. 
Так. Для мене вона — тільки жінка, 
Як для неї я — тільки поет.
