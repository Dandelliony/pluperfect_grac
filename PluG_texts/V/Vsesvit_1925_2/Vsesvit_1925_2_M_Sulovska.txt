Кустарне виробництво.
По богатьох місцевостях України дуже розвинено кустарне виробництво ріжних видів, але особливу увагу звертає на себе художньо-кустарне, що в де-яких місцевостях набірає характеру промислу, і зовсім відокремлюється від инших кустарних промислів. В той час коли вироби всякого кустарного промислу мають збут майже виключно в тій місцевості, де вони виробляються і лише в окремих випадках виходять за межі сільського або окружного маштабу,— художньо-кустарна промисловість має великий збут не тільки по всій Україні, а її ринки збуту стали виходити і за межі України і навіть всього Союзу.
З найбільш поширених художньо-кустарних промислів є вироблення килимів, вишивки на полотні і перебірна тканина (рушники) й инш., а за найцікавіший з них вважається килимовий.
Встановити час коли і як народився килимовий промисел на Україні дуже трудно. Зразок виробу являється тут традиційним стародавнім видом. Нажаль найстаріші пам'ятники цієї галузі народньої творчости зберіглися лише з другої половини 17 століття. З місцевостей на Україні, найбільше славиться своїми килимовими виробами Полтавщина.
Полтавські килими відріжняються від инших своєю ніжністю і барвистістю фарб, майстерністю роботи і оригінальністю орнаменту. Виробляються вони з тонкої вовни, спряденої самими кустарями і пофарбованої рослинними фарбами, приготованими теж кустарями з ріжних рослин. (Дубова кора, полова, ольхова кора, бузина й инш.) Не можна обійти мовчанкою й рослинних фарб, котрі значно ліпші за сучасні анілінові й алізарінові фарби й особливо відріжняються ніжністю кольорів і практичністю що до вжитку їх у виробництві. В кожному полтавському виробі вас вражає надзвичайна простота, гармонія фарб, ніжність і краса виробу. В кожній квіточці, в кожному листочкові виявляється життя, змальоване немов рукою великого майстра, а не сірого неписьменного кустаря.
Килим на Полтавщині не вважається за предметні розкоши, а є неодмінним елементом у побуті і вироблюється майже в кожному селі, але характеру промислу набірає тільки в Зіньківському, Полтавському, Миргородському і частині Прилуцького повітів. Число кустарів, що працювало виключно над килимами, доходило до 350, причому більшість припадала на Миргородський повіт. Збут килимів раніш був височенький, а підчас війни цей промисел став завмирати, бо зменшився попит і подорожчала сировина. Тепер же килимовий промисел на Полтавщині почав знову зростати. Друга губерня, де дуже розвинено килимове виробництво, це є Поділля.
Подільські килими сильно відріжняються від полтавських, як орнаментом так і формою. Тут переважає геометричний орнамент, яскраві фарби і величезний розмір. Багацтво фарб і орнаменту в подільських килимах надзвичайні. В той час як полтавські вироби звертають на себе увагу ніжністю, подільські килими дають могутньо-виразну сміливу гармонію н а й яс кравішихфарб. Тут ціла симфонія зухвальних і в той же час могутньо-прекрасних сполучень характер приступний чарам Далекого Сходу.
Кустарів, що виробляють килими нараховується на Поділлі коло 10 тисяч. Виробництво килимів носить тут характер хатньої праці і тільки поблизу торговельних центрів воно набірає характер промислу. (Валта, Дзигівка, Ямполь й инш.) На Поділлі найбідніша дівчина не вийде заміж доки не і придбає 2—3 килими по B—9 аршин кожний. Між звичайних килимів заслуговують уваги так звані подільські „простирала", що вироблюються з чистої тонкої одноманітної шерсти в перебір З кольоровою.
В часи війни й революції промисел цей на Поділлі значно зменшився головним чином тому, що зменшився попит і подорожчали фарби та сировина.
По губернях Київській, Одеській і Херсонській килимів виробляється мало, а коли і є де-не-де це виробництво, то виключно для особистих потреб, а не для промислу. Крім килимового виробництва, значне місце займає ще у нас на Украіні вишивка. Цей промисел є типова форма хатньої підсобної праці.
Найбільший кустарний центр вишивального промислу є Клембівка (Поділля) і Стіна (сумежне з Клембівкою село). Орнамент подільських вишивок надзвичайно ріжноманітний. Візьмемо хоч би Клембівку. Поруч з рушниками, вишитими найяскрявішим гарусом усіх кольорів, ви зустрінете надзвичайно ніжну вишивку сріблом (мішура) по тонесенькій білосніжній тканині, (нагадує до де якої міри тонкий маркізет), що тчуть самі кустарі з нитки, яка вироблюється з індійської' бавовни. Стіна ж уперто вишиває виключно чорними нитками свої «низі», що нагадують жалібний грезет, і ні в якому разі не відступає від своїх традицій.
Київщина й Полтавщина вишиває виключно на льняному, або звичайному селянському полотні, в більшій частині заполоччю.
Загальне число кустарок-вишивальщиць по Україні доходить до 10.000.
Збут українські вишивки (особливо подільські) до війни мали великий. їх купувала Москва, Петербург, Крим й инші міста Росії. Багато спекулянтів та перекупців понаживалося з тяжкої праці кустарів. Були і такі кустарки, котрих великі злидні примушували кидати хату й дітей та їхати до Варшави чи до иншого міста—вишивать панам убрання та скатертини. Багато є в Клембівці таких жінок, що за копійки поневірялись цілими місяцями і псували очі по панських кухнях у тій же самій Варшаві.
Цікаво відзначити, що вишивають не тільки жінки, а й чоловіки. Так само, як і жінка, сидить коло вікна на лавці чоловік, взявши між коліна свою вишивку і швидко, швидко миготить перед очима голка, а на полотні з'являється якийся малюнок, в котрому так багацько оригінальної свіжости й краси. Блимає каганець, в голові народжуються все нові і нові образи, котрі передаються на полотні. Почується ще иноді до того жалібна пісня в унісон з вітром, що старанно надривається у виводі... і знов миготіння голки і блимання каганця. Так без краю, день у день все життя...
За наших часів становище кустаря-вишивальщика значно покращало. Спекулянти знищені, (всю роботу по збуту виробів взяли в свої руки артілі, де керують люде вибрані самими кустарями). £ надія в недалекому майбутньому поширить збут цих виробів на закордонному ринкові, де вони мають великий попит.
Крім килимового й вишивального промислів у Україні є ще промисел ткацький, або инакше переборний. Головний центр переборного промислу —на Чернигівщині, місто Кролевець, що нараховує до 2000 ткачів, з котрих біля 1000 вміють виробляти високохудожні речі на ручних варстатах.
В довійськовий час тут працювало до 4000 варстатів, на яких вироблялося безліч рушників, ковдр, плахт, скатерток, що й мали величезний збут на внутрішньому ринкові. Тільки невеличка частина —10-15%—експортувалося в Палестину (так звана «палестинська тканина»).
Своїм орнаментом кролевецькі вироби різко відріжняються від инших художніх кустарних виробів України. Тут хоч і переважає геометричний орнамент, але своєю яскравістю і надзвичайним сполученням фарб вони наближаються до виробів Далекого Сходу, особливо т. звані «богуславські» рушники й «палестинська» тканина.
Чимся далеким, таємним віє від цих палестинських тканин. Не раз, можливо, кустар або кустарна під час роботи перелітає в своїй уяві на Далекий Схід, щоб уявити ту чорняву голівку, що огортається цими тканинами.
До військового часу все виробництво тримав в руках один собі риндін, що нажив на цьому великі гроші, експлоатуючи кустарів, як тільки міг. За часів же війни виробництво значно підупало.
Бракувало потрібної нитки (Л. Рабінека), не було попиту, не було й збуту.
Нині є перспективи налагодити збут виробів за кордон.
Спроби вивозити за кордон кустарно-художні вироби вже дали успішні наслідки.
І є підстави гадати, що в недалекому майбутньому художні кустарні вироби завоюють собі належне місце на багатьох закордонних ринках.
