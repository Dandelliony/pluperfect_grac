Про пам’ятник.
З горсток землі, насипаних руками, 
Померлому вождеві в давнину 
Зростали велетні — могили, 
Що з буйним вітром говорили, 
Розмови ведучи віками 
В степу, що снить про дику сивизну... 
Часи минули. Одійшли 
В далеко — прадавнє минуле 
Старі вожді і їх підданці дикі. 
Прийшли часи — немов огняні роки: 
Повстало до життя і боротьби заснуле, 
Грім революції луна по всій землі! ...
Не стало ватажка. Упав на полі бою, 
Залишивши прапор і заповіти — зброю,
Але вперед із ними лине маса 
Не племени —а класа
 І скрізь —ув Африці, ув Англії, в Кореї 
З горсток людей — незнаних, безименних 
Ростуть —але не мавзолеї, 
А цілі армії під прапорами: Ленін.
Несіть себе—не жмені із землею 
На пам’ятник народньої жалоби! 
Несіть —ізлитих в сталь, в єдину масу, щоби 
Розбить ланцюг, нове кувати нею 
Але, одне, —до вас, поети, клич 
Себе утримувать зумійте сами 
І не тягніть на пам’ятник стосами 
Поем та од на тему: „о, Ілліч!“...
