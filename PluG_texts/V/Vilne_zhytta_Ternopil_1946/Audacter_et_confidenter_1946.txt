Сміливо і впевнено
	Готуватися до успішного закінчення навчального року в школі почали ще з початку першої чверті. Протягом року тут систематично повторювали матеріал минулих уроків. Учителька історії Г. Непритворна разом з учнями обладнала кабінет історії і географії. Тут учні щоденно закріплюють повторений матеріал по географічних та історичних картах, збагачують знання чудовими ілюстраціями, фотомонтажами, дбайливо зібраними протягом року. В наслідок цього десятикласники мають хороші оцінки.
	Тепер в цьому кабінеті щоденно проводять консультації з історії, географії та Конституції. Учні горять бажанням - добре здати випускні екзамени і одержати атестат зрілості.
	Велику роботу в підготовці до успішного завершення навчального року провів викладач фізики Т. С. Поліха. Він ще на початку останньої чверті закінчив програмний матеріал, а тепер допомагає систематизувати і перевірити здобуті знання на практичній роботі в добре обладнаному фізичному кабінеті.
	Вперто готуються до першого екзамену чотирьохкласники. Вони повинні знати матеріал за третій і четвертий класи. Учителька 4 класу О. Павлічук з третьої чверті проводила повторення матеріалу за минулий рік, дала план повторення, регламентувала матеріал.
	Успішно закінчують навчальний рік учні 1, 2, 3, класів. Добре засвоїли програму учні 1 Б класу, що на початку року дуже відставав. Учителька тов. Індиченко немало попрацювала щоб добитися повної успішності своїх вихованців.
	Учні Чортківської школи №1 з хвилюванням, але сміливо і впевнено, йдуть назустріч перевідним іспитам, екзаменам та на атестат зрілості.
