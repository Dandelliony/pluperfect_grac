Бурхливо вирує радянське життя
Машина мчить полями Білобожницького району. Обабіч шосе сиріють то зорані на зяб, то озиминою засіяні, визволені землі. Густо чорніють на ріллі купи гною — наочний доказ того, що в районі в пошані агротехніка.
Село Косів. На перших же його хатах ще видно сліди хазяйнування німців. В одних хатах більшість вікон забита диктом, в інших чорніють обгорілі одвірки. Часто зустрічаються одні стіни, рідше — тільки фундамент. Проте, найчастіше можна бачити нові або капітально відремонтовані будівлі. Їх тут більше, ніж залишилося руїн. Голова сільради тов. Швець, що зустрів нас біля сільської Ради не без гордості повідомив, що з 80 господарів, яких німці позбавили житла, 52 вже мають свої хати. Багатьом з них держава допомогла будівельним матеріалом, грошовим кредитом.
З тов. Швець ми йдемо до приміщення виборчої дільниці. Це будинок неповної середньої школи. Він недавно відбудований. Його побілені класи ще не наповнює гомінлива дітвора. Діти вчаться в такому ж будинку, що стоїть поруч.
Ця школа була майже до фундаменту зруйнована гітлерівськими носіями «нового порядку». На відбудування її радянський уряд відпустив сільраді 47 тисяч карбованців. Селяни дружно взялися за будівництво і загальними зусиллями спорудили дві нових кам’яниці. 
В приміщенні ми застали чергового члена дільничої виборчої комісії. Він показав нам, де будуть видаватися бюлетені, провів по кабінах і завів до кімнати, де стоятиме виборча скринька. Дільниця готова до проведення виборів.
Навпроти школи міститься агітпункт. Тут черговий агітатор допомагає виборцям перевірити себе в списках, відповідає на їхні запитання, радить почитати газету, журнал. До речі, слід відзначити (на докір поштовикам і працівникам союздруку), що газети сюди, як і в інші села, доставляються з великим запізненням. Село Косів знаходиться в двадцяти кілометрах від Чорткова. Здавалося б, обласну газету тут можна побачити в крайньому разі на другий день після її виходу. Та де там! 25 січня на агітпункті читали «Вільне життя» лише за 19 січня.
Попрощавшись з покірними господарями села, їдемо далі. На виборчій дільниці в Ласківцях, Буданівського району, нас зустрів черговий член комісії — кремезний юнак. Він, з захопленням розповідає про великий потяг трудового селянства до політичного життя. На підтвердження своїх думок він наводить яскраві приклади. В селі не залишилось жодного виборця, який би не перевірив себе в списках на голосування. З ранку до вечора виборці наповнюють агітпункт, читають газети, розпитують агітаторів (чергують переважно агітатори-вчителі) про техніку виборів, про життя і діяльність Марії Гук і Марка Яковлевича Ткачука. Селян-виборців цікавить також хід нюрнберзького процесу і процесу, що йде в Києві над гітлерівцями, які чинили звірства на Україні.
В літнього селянина, що читав вивішену на стіні в агітпункті газету з біографіями трьох кандидатів, ми, між іншим, запитали: «Вже знаєте, хто балотується по вашій виборчій окрузі?»
 — 	Чому ж не знати? Наші кандидати ось де, —  показав він на фотознімки товаришів Гук і Ткачука. — Це наш роботящий народ. За таких кандидатів і я, і кожен інший, хто до кращого життя прагне, без вагань віддамо свої голоси. 
«Завернувши на південь, ми направились в Романівку. Живе це село таким же кипучим радянським життям, як і всі інші села нашої Батьківщини. Та, як видно, керівники тут безініціативні і надто близькозорі. Вони стоять осторонь від виру сільського життя, не цікавляться потребами селян-трудівників, а настанови райвиконкому про підготовку до виборів виконують формально, без душі. тут агітпункт. Але в ньому неможливо посидіти бо завжди повно диму. На столі лежать списки виборців. Але вони не підписані головою сільради. В сільраді завжди хтось є з керівників — голова або один з його заступників. Але ніхто з них не прислухається до потреб селянства, не дасть вичерпну відповідь на те чи інше запитання виборця. 
Під вечір ми приїхали у велике село Янів. Відбиток відбудовного періоду особливо чітко позначився на цьому селі. Там біліють нові рами вікон відремонтованої сільської хати, там настилається стеля або накривається дах. На повний хід працюють відбудовані електростанція, млин. Міцніє молодий колгосп заможнішими стають колгоспники.
Виборча дільниця і агітпункт містяться в просторому кам’яному будинку. Виборцеві приємно зайти сюди. Столи агітпункту накриті чистими скатертями. Стіни прикрашені портретами керівників партії і уряду, виборчими плакатами. Є газети, журнали. В кімнаті тепло і чисто.
Тут завжди людно. Особливо частими відвідувачами агітпункту є молоді радянські громадяни — переселенці з Польщі. Їх цікавлять біографії кандидатів у депутати Верховної Ради СРСР, права і обов’язки громадян нашої країни, записані в Сталінській Конституції, досягнення СРСР за час існування радянської влади.
Голова виборчої комісії розповів нам як любовно обладнували агітпункт і приміщення для голосування селяни, вчителі, комсомольці села.
Скрізь, де б ми не побували, яскраво видно, як бурхливо вирує в селах радянське життя, з якою великою активністю трудове селянство та інтелігенція готуються зустріти день всенародного свята — вибори до Верховної Ради СРСР.
