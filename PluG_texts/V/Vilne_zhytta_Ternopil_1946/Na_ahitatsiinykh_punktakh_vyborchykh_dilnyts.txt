На агітаційних пунктах виборчих дільниць
Великі досягнення мають учителі-агітатори Микулинецького району у виконанні свого почесного обов’язку в знаменні дні підготовки до виборів у Верховну Раду СРСР. 68 учителів-агітаторів брали найактивнішу участь у складанні і перевірці списків виборців, а зараз невтомно продовжують роз’яснювати виборцям Положення про вибори, Сталінську Конституцію і знайомлять їх з біографіями кандидатів у Верховну Раду СРСР — т. т. Ткачука М. Я. і Гук М. Д.
Чимало попрацювали вчителі-агітатори разом з активом села і над устаткуванням і оформленням агітпунктів. Так, у с. Велика Лука агітпункт, яким керує директор школи тов. Фалендиш Д. Т., міститься в чисто вибіленій кімнаті. Приємно зайти виборцеві і приміщення агітпункту. Воно прикрашене картинами, портретами, лозунгами. Гарно оформлені стінні газети присвячені виборам у Верховну Раду СРСР. Випуском стінгазети керує т. Фалендиш. Він же систематично проводить заняття з агітаторами, яких у селі налічується 32 чоловіки. Для всього знаходить час старий учитель, працюючи з справжнім юнацьким завзяттям.
В с. Ладичін секретарем виборчої дільничої комісії обрано вчительку т. Солонську Н. М. З любов’ю працює т. Солонська над обладнанням приміщення виборчої дільниці і агітпункту. Стінна газета «Радянський селянин» від 16 січня відображає життя села і розгортання в ньому роботи по підготовці до історичного дня виборів. Керує стінгазетою т. Солонська. Колектив агітаторів села Ладичін — великий і сильний. Тов. Солонська в його складі вважається одним із кращих агітаторів.
Вхід у Микулинський агітпункт, який міститься в приміщенні селищної Ради, прикрашають портрети, лозунги, ялинкове гілля. Червоні полотнища лозунгів б’ють в очі і ніби запрошують виборця заглянути в середину приміщення. Не розчарується він і зайшовши туди. В агітпункті тепло, затишно, він гарно оздоблений портретами керівників партії та уряду, плакатами, лозунгами, фотомонтажами, на червоному полотні, що вкриває стіл, відвідувача чекають свіжі газети, брошури, присвячені виборам. 
Секретар дільничої виборчої комісії — учителька Сорочко Д. С. — постійно в агітпункті. Ось приходить робітник друкарні т. Руманцев і хоче перевірити, чи занесено його до списку виборців. Дар’я Сергіївна допомагає знайти прізвище в списку. 
Відповідальна і складна робота вчителя-агітатора на агітпункті. І шана повинна бути людям, які віддаються їй з любов’ю, своєю працею, сприяючи обранню до соціалістичного парламенту кращих синів і дочок нашого народу.
