В повній готовності зустріти весну
Підготовка до весни зараз стоїть в центрі уваги земельних громад Кременецького району. Трудове піднесення селянства, викликане виборчою 
кампанією, Ради земельних громад, за допомогою партійного і радянського активу району, скерували на боротьбу за високий урожай 1946 року. 
Велика увага приділяється підготовці посівного матеріалу. В районі засипано 15.380 центнерів насіння зернових культур. Все воно очищене. 
480 центнерів насіння перевірено в державній інспекції. Зараз відбираються зразки для другої перевірки. Земельні громади облікували всю 
живу тяглову силу і організували 1.252 супряги для допомоги безкінним господарствам. В останній час посилилась вивозка добрив на поля. 
В цьому році вивезено 18.300 тонн гною. Ради земельних громад взяли під свій контроль ремонт сільськогосподарського інвентаря. У селах 
Залісці (голова Ради земгромади тов. Карпець), Біла Криниця (голова тов. Кащук), Веселівка (голова тов. Козакевич) та в інших 
організовано випалення дерев'яного вугілля для кузень. По району вже відремонтовано 60 процентів плугів, 75 процентів борін і культиваторів. 
Історична промова вождя народів товариша Сталіна перед виборцями сколихнула нову хвилю соціалістичного змагання на селі за успішну 
підготовку до весняної сівби. Добре підготуватись, швидко і високоякісно провести сівбу, щоб закласти фундамент високого врожаю першого 
року Четвертої Сталінської п'ятирічки, - таке прагнення трудового селянства Кременецького району.