Сила змагання
Коли серед колективу Підволочиської МТС обговорювалося звернення старомишастівців, трактористи, ремонтні робітники, машиністи одностайно заявили в своїй резолюції: «Включаємось у Всесоюзне соціалістичне змагання на честь виборів до Верховної Ради СРСР і зобов’язуємось закінчити ремонт тракторів до 1 січня 1946 року, причіпного інвентаря і сільськогосподарських машин — до 10 лютого; навчимо тракторній справі 11 чол. до 15 лютого».
Трактористи, які брали тоді на себе соціалістичні зобов’язання, вимагали більш продуктивної роботи від ковалів, токарів і слюсарів. В зв’язку з тим, що передбачалося дуже багато слюсарних робіт, шофер Григорій Ленчук виявив бажання на гарячий час ремонтної кампанії працювати слюсарем.
Дружно борються працівники МТС за виконання своїх зобов’язань. Вже відремонтовано всі трактори і причіпний інвентар, ремонтується інвентар селянам Підволочиська, Мислової, Староміщан, Супранівки та інших сіл; успішно проходить ремонт збиральних машин та молотильних агрегатів.
Тракторист Микола Городницький на ремонті виконує денні завдання на 160 процентів і крім того проводить практичні заняття на тракторі з одинадцятьма учнями. Бригадир тракторної бригади № 2 Макар Дмитренко водночас з ремонтними роботами читає учням-трактористам лекції по тракторній справі. На 220 процентів виконує свої завдання на ремонті інвентаря тракторист Ярослав Гаврилецький.
З честю виконують соціалістичні зобов’язання коваль Августін Пастер, токар Андрій Ярашик, слюсарі Григорій Ленчук та Іван Заєць. За зміну вони дають по півтори виробничих норми.
