В ті дні
(Спогади учасника боїв за Тернопіль)
Минаючи населені пункти Дубівці, Курники, Шляхтинці, Лозова, наша танкова колона вийшла на широкий шлях Збараж — Тернопіль. Останній вихід німцям зі Збаража був відрізаний.
День і ніч не стихали бої. Ми громили німецькі волчища, не даючи їм найменшого перепочинку.
З трьома танками я першим вдерся в Збараж. З усіх боків підходили наші частини. Всі дороги були встелені ворожими трупами.
Незабаром мені було дано нове бойове завдання — пробратися з своїми танками в оточений Тернопіль. Я вирішив зробити розвідку особисто. Місто було мовчазне і похмуре. Де-не-де проходили поодинці і невеликими групами німецькі солдати, проїжджали підводи, — зрідка — автомашини. Розвідавши, що було потрібно, я без особливих пригод повернувся до своїх.
Ввечері, зібравши відважних танкістів, даю їм наказ: підготуватись. Вночі вирушаємо. О 5-ій годині ранку наші танки тихим ходом пройшли в місто по розвіданому мною напрямку. Навкруги стояла гнітуча тиша, зрідка спалахували ракети. Німці вважали нас за своїх.
Танки пробрались в район скупчення ворожих військ і техніки. По моїй команді вони раптово відкрили ураганний вогонь. Застукані несподівано, німці вибігали з будинків, дворів, розгублено метушились і падали або висаджувалися в повітря разом з машинами, гарматами та всіма своїми пожитками. Містом оволоділи хаос і паніка.
Кілька годин потрібно було німцям, щоб зібрати свої розсіяні сили і піти в контрнаступ.
...В яру, біля залізниці, мій танк вступив у двобій з бронепоїздом. Після кількох моїх влучних пострілів бронепоїзд вийшов з ладу. Але й мій танк залишився без гусениці. Тоді я негайно перейшов на іншу машину і продовжував громити ворога, що чинив шалений опір. Праворуч бився танкіст Танцьоров. Героічно бився Григорій, а коли вийшли набої і підбитий танк загорівся, він спрямував його на велике скупчення німців.
Тим часом мій танк теж спалахнув. Командира гармати тов. Пасецького було вбито. Залишившись удвох з наводчиком, ми ніяк не могли вилізти через зіпсований люк.
А танк палав, і вогняні язики лизали обличчя, руки, тліла наша одежа. Ще мить, і вибухнуть набої. Смерть неминуча...
Зза будинку вибіг німецький автоматчик і дав по нас чергу. Вбито і наводчика. Двома кулями пробито шолом і ранено в руку мене. Я лишився один.
Напруживши всі сили, я все ж вискочив з танка. Дивлюсь, назустріч біжить фріц. Влучним пострілом з нагана я положив поганця на брук. Появився другий — я знищив і цього. А сам під димовою заслоною палаючого танка пробираються далі. Знову появилися два німці. Побачивши мене, вони ніби остовпіли. Я скористався їх розгубленістю і розрядив у них свій наган.
Відбігши далі,я заховався в одному із зруйнованих будинків і закривавленими руками почав гасити одяг. Після цього вибрався по трубі на другий поверх і обережно став розглядати кімнати. Скрізь було видно сліди поспішної втечі німців. На столі стояли тарілки, недопите в стаканах вино. По підлозі валялося багато одягу, власники якого, очевидно, повтікали роздітими.
Відкривши синій маскувальний папір, я глянув у вікно. Місто покрилося сіруватим передранішнім туманом. В сусідньому дворі метушилися німці і несамовито верещав їх довгов'язий офіцер.
Поблизу грянув гарматний постріл. Один, другий, третій... На шляху загуркотіли танки. З усіх боків наступали наші штурмуючі частини.
Загорався пам'ятний день 15 квітня 1944 року.
