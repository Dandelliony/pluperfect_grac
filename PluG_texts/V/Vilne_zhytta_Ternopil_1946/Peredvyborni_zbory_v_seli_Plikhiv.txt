Передвиборні збори в селі Пліхів
На збори в селі Пліхів, Бережанського району, прийшли всі виборці. Тут були і старенькі бабусі і вісімнадцятилітні юнаки та дівчата. Всім їм радянським виборчим законом надано право висувати кандидатів у депутати Верховної Ради СРСР. Щоб скористатися цим правом, і зібралися вони до клубу 3 січня 1946 року.
Коли збори було відкрито і обрано президію, слово попросив селянин Микола Дудар.
 — 	Шановні громадяни, — сказав він, — зараз нам болісно дивитись на руїни, що їх спричинили німецько-фашистські розбійники на нашій землі. Оті всі руїни є тяжкими ранами на тілі нашої Батьківщини. Ці рани треба якомога швидше загоїти. Треба також поліпшити добробут всіх нас — трудящих людей. Ми цього обов’язково доб’ємося під проводом партії більшовиків і великого Сталіна, під керівництвом Верховної Ради СРСР, яку ми оберемо 10 лютого 1946 року.
Сьогодні ми маємо виставити свого кандидата в депутати Ради Національностей. Я від щирого серця пропоную на цих зборах висунути кандидатом у депутати Ради Національностей нашого земляка-галичанина Марка Яковлевича Ткачука, який тепер працює головою Микулинського райвиконкому.
Всі селяни-виборці, які виступили на зборах, дружно підтримали пропозицію тов. Дударя.
Збори одностайно ухвалили постанову: «Обговоривши питання про висунення кандидата в депутати Ради Національностей Верховної Ради СРСР, загальні збори селян села Пліхів, Бережанського району, Тернопільської області, ухвалили:
1.	Від селян села Пліхів, Бережанського району, Тернопільської області, висунути кандидатом у депутати Ради Національностей тов. Ткачука Марка Яковлевича, українця, що народився 1907 році, кандидата в члени ВКП(б). Тов. Ткачук працює головою Микулинського райвиконкому, Тернопільської області.
2.	Просити тов. Ткачука Марка Яковлевича дати свою згоду балотуватися по Тернопільській виборчій окрузі по виборах до Ради Національностей».
