Радянська інтелігенція в передових лавах агітаторів
Великі і почесні завдання стоять перед радянською інтелігенцією в період підготовки і проведення виборів до Верховної Ради СРСР. Агітатор інтелігент повинен зайняти перше місце в агітаційно-масовій роботі на виборчих дільницях. Обов’язок радянського інтелігента — вчителя, лікаря, агронома — нести в маси слово більшовицької правди, роз’яснювати права і обов’язки громадян Радянського Союзу, знайомити виборців з «Положенням про вибори до Верховної Ради СРСР». Тепер, коли народ висунув своїх кандидатів у депутати і окружні виборчі комісії зареєстрували їх, агітація за кандидатів є священним обов’язком кожного агітатора.
Інтелігенція нашої області з самого початку підготовки до виборів активно проводить агітаційно-масову роботу серед населення. Велику допомогу сільським та міським Радам подала інтелігенція, зокрема вчителі, і в складанні списків виборців.
В листі до редакції тов. Прищепа Л. пише: «В Лановецькому районі 22 вчителі працюють членами і головами дільничих виборчих комісій, 57 учителів працюють агітаторами. Найкращими агітаторами в районі є вчителі т. т. Дарманюк (Нападівська семирічна школа), Дашкевич (с. М. Кусківці), Юрченко (с. Ванжулівка)».
«В Теребовлянському районі, — як повідомляє т. Горкун І. К., — кращим агітатором заслужено вважають т. Дода Омельяна — директора школи с. Підгайчики. Він користується великим авторитетом серед населення. З великою увагою слухають селяни його бесіди, насичені прикладами з місцевого життя. В цьому ж районі велику агітаційно-масову роботу серед населення проводить агітатор т. Сороцький Михайло — завідуючий початковою школою с. Семенів».
Тов. Решетуха з Білобожницького району пише: «23 вчителі працюють в районі членами дільничих виборчих комісій і 95 учителів — агітаторами. Найкращими агітаторами є вчителі т. т. Фатахова К. П., Малейна М. О., Кальницька В. В., Городовський Я., Язвицька Т. А. та інші».
За кращу участь у підготовці до виборів у Верховну Раду СРСР з учителями змагаються медичні працівники. Про це пише в редакцію тов. Ярецька А. голова обкому профспілки медичних працівників: «У Борщові медичні працівники ведуть агітаційну роботу. Найкращим агітатором серед них є т. Нестеренко, яка провела вже 10 бесід з виборцями свого гуртка. Люблять і поважають виборці свого агітатора-комсомолку т. Петраш Марію, яка працює медичною сестрою в Золото-Потікському районі. Тов. Петраш старанно готується до занять, докладно відповідає на всі запитання слухачів свого гуртка. Добре працюють також агітатори медсестри т. т. Харченко і Гук (Гусятинський район), т. т. Мицак В. і Шпуляк М. (м. Чортків) та багато інших товаришів.
Радянський народ любить і шанує свою інтелігенцію, він прислухається до її голосу. Кожний радянський інтелігент повинен дорожити цією народною любов’ю і повагою. Народ ще більше шануватиме свою інтелігенцію, коли вона невтомно нестиме в гущу мас палке слово більшовицької правди.
