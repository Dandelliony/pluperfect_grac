Виконання молокопоставок - важливе державне завдання
Велике патріотичне піднесення трудящих, викликане першотравневим наказом товариша Сталіна, позитивно позначилось на темпах молокопоставок. 
Перша десятиденка травня характерна для ряду районів посиленням темпів здачі молока. Бережанський район, як і раніше, тримає за собою 
першість. Найкращих успіхів тут домоглись селяни Жовнівки, Рогачин-міста та села Шумляни. Не знижує темпів молокоздачі і не впускає 
другого місця Велико-Борківський район. За останню десятиденку колгоспники і одноосібні селяни району виконали 7,4 процента піврічного 
плану. Посилили здачу молока державі трудящі Залозцівського району. Минулої десятиденки вони були на сьомому місці, а в травні вийшли на 
третє місце. За 10 днів тут було здано 56.800 літрів молока - 15,3 процента піврічного плану. Там, де масово-роз'яснювальна робота 
організована непогано, селяни успішно виконують свої зобов'язання перед державою. Вони розуміють, що своєчасна здача молока дасть змогу 
країні створити запаси жирів для швидшої ліквідації карткової системи на продукти харчування. На прикладах кращих здавців необхідно 
організувати соціалістичне змагання за те, щоб протягом літніх місяців повністю розрахуватися з державою по молокопоставках. Організацією 
соціалістичного змагання молокоздавців треба забезпечити безумовне виконання графіку здачі молока в кожній десятиденці. Не можна миритись 
з такими темпами молокопоставок, як у Шумському районі, де уповноваженим Міністерства заготівель працює тов. Бобирьов. За 10 днів тут 
здано лише 800 літрів молока. В районі є села, які досі не починали виконувати свої зобов'язання перед державою. Погано організував 
роз'яснювальну роботу Золотниківський райком партії (секретар тов. Ківер). Наслідком цього виконання плану молокопоставок в районі 
проходить вкрай незадовільно. Протягом десятиденки здано лише 0,5 процента піврічного плану. Уповноважений Міністерства заготівель по 
цьому району тов. Кучма з свого боку також не вживає заходів щодо виконання в строк здачі молока кожним здавцем. Незадовільно в цій 
десятиденці працювали також уповноважені Міністерства заготівель по Струсівському району тов. Лук'янець, по Теребовлянському - тов. 
Барков, по Пробіжнянському - тов. Черватюк, по Скалатському - тов. Забуцький і по Почаївському - тов Суржик. Травень має стати поворотним 
місяцем у виконанні графіку. На приймальні пункти маслозаводів буде збільшуватись надходження молока. Отже, щоб не раз перевірити наявність 
тари і там, де не вистачає її, придбати. Боротьба за виконання плану молокопоставок - справа не лише уповноважених Міністерства заготівель, 
а й партійних і радянських організацій. Поруч інших робіт, не можна зволікати боротьби за дострокову здачу молока державі кожним 
господарством.