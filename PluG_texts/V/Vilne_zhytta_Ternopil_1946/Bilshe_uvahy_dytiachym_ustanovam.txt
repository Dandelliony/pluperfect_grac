Більше уваги дитячим установам
Велику увагу приділяє радянська влада вихованню і оздоровленню дитинства. Діти в нашій країні — це щастя, майбутнє радянського народу. Уряд відпускає багато грошей на охорону здоров’я матері й дитини. Тоді, як у 1914 році, за царизму на Україні було лише три дитячі консультації, в 1941 році їх нараховувалося понад тисячу. На території нашої області на сьогодні відновили роботу 33 дитячо-жіночі консультації, а до кінця 1946 року їх буде не менше 40.
Щоб дати дитині належний догляд та виховання і одночасно забезпечити можливість матері вільно працювати на підприємстві, або на полі, організується густа мережа дитячих ясел та садків. Покищо в області відкрито дитячі ясла на 600 дітей. Цього мало. Нам треба відкрити їх в кожному місті, колгоспі, радгоспі.
Однак, у деяких районах керівні працівники недооцінюють цієї справи. Приміщення, виділені під дитячі ясла, використовуються іншими установами та навіть окремими особами. У Борщові, приміром, приміщення дитячих ясел займає під квартиру директор спиртзаводу. Не думають також звільняти приміщення дитячих ясел і в Буданові, Залозцях, Заліщиках, Почаєві. Особливої уваги заслуговує вчинок директора тресту радгоспів т. Корчемного, який самовільно зайняв приміщення дитячого санаторія і селі Підгайчики, Теребовлянського району.
Не скрізь, звісно, справи, стоять так погано. У нас є прекрасні дитячі ясла, наприклад, в Бережанах, Кременці, Теребовлі. В цих містах відчувається піклування керівників району та всієї громадськості про роботу ясел. Проте, де-не-де увага до дитячих установ з боку радянської громадськості ще недостатня.
В налагодженні роботи дитячих ясел велика і почесна роль належить медичним працівникам, але й працівники інших установ та організацій не повинні стояти осторонь. Партійні, радянські, профспілкові організації, товариство Червоного Хреста — всі повинні оточити піклуванням дітей в яслах, допомагати їм у справі харчування, забезпечити паливом.
