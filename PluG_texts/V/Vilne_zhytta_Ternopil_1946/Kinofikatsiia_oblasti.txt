Кінофікація області
З усіх видів мистецтва кіно є найбільш масовим і найбільш улюбленим в народі. Радянська влада приділяє велику увагу кіномистецтву. В 1941 році в Тернопільській області було 46 діючих кіноустановок, в тому числі 20 пересувок. Коли нашу область було визволено від німецько-фашистських окупантів, то з 46 кіноустановок не залишилося ні одної. Все було знищено або вивезено до Німеччини. В м. Тернополі фашисти знищили 3 кінотеатри, в Чорткові — 2, сильно пошкоджено було театри і в інших містах. Дякуючи піклуванню партії і уряду про культурні потреби трудящих визволених областей, на сьогоднішній день в Тернопільській області діє вже 46 кіноустановок, з них 6 пересувних. Відбудовано 2 кінотеатри в Тернополі, 1 — в Чорткові, проведено капітальний ремонт пошкоджених театрів. В кінці 1946 року цифра кінотеатрів збільшилася до 78, з них пересувок - 38.
Найскладнішим питанням при відбудові кіномережі Тернопільщини було питання кадрів кінопрацівників. Питання це розв’язується в основному підготовкою кадрів з місцевого населення на курсах. Так, пройшли підготовку на курсах кіномеханіків 44 чоловіки, переважно з місцевої молоді. Тепер на курсах навчаються ще 42 чоловіки.
Протягом 1945 року кінотеатри області обслужили понад 800.000 глядачів. Майже в усіх кінотеатрах перед сеансами читалися для глядачів лекції на політичні і науково-популярні теми.
Тепер, коли вся наша Батьківщина готується до виборів у Верховну Раду СРСР, кінотеатри повинні стати осередками агітаційно-масової роботи.
