	Олексій Максимович Горький
	(До 10-річчя з дня смерті)
	1.
 О. М. Горький ввійшов у літературу як велетенський художник.
 В 90-х роках, коли починалася літературна творчість Горького, великий Ленін заклав основи більшовицької партії. Не знаючи особисто один одного, вони дихали одним і тим же повітрям повстання. Небагато років потрібно було, щоб Горький і політично став ленінським сподвижником. Всі прогресивні і революційні елементи в російській літературі наприкінці ХІХ і на початку ХХ столітть так чи інакше пов'язані з іменем Горького. Він мав великий вплив на літературу цієї епохи. Вже самий факт існування цього видатного представника і керівника пролетарського мистецтва визначає собою розташування сил на літературному фронті.
 Горький різко протистояв літературі буржуазного розпаду, продовжував славні реалістичні традиції російської класичної літератури. До нього тяжили всі демократичні і революційні елементи російської, а пізніше - і світової художньої літератури.
 Вже на початку 90-х років Олексій Максимович був визначним авторитетом серед видатних першокласних письменників, учителем і наставником багатьох молодих митців.
 Максим Горький (Олексій Максимович Пешков) народився 16 (28) березня 1868 року в родині робітника-столяра. Десятирічним хлопчиком він був змушений шукати засобів до існування: іде працювати в крамницю, потім учнем кресляра, в кухню на волзький пароплав, учнем в іконописну майстерню, садівником, пекарем. Всі ці професії хлопчик спробував за перші дев'ять років самостійного життя. Це було в глухі 80-ті роки минулого століття, в період жорстокої політичної реакції в царській Росії. І юний Горький відчував на собі задушливий побут, "свинцеву мерзлоту", хижацтво міщанства і господарень пекарень, крамниць, майстерень.
 Не зважаючи на тяжкі умови життя, майбутній письменник багато читав і навіть вирішив вступити до Казанського університету. Але міністр освіти видав наказ, який забороняв приймати до університету "кухарчих дітей", і Горький залишив спробу стати студентом. Однак в його душі не згасла віра в те, що життя і люди можуть і повинні стати кращими. Це множило сили юного Горького, а життєвий досвід штовхав його на боротьбу за визволення пролетаріату.
 В 1889 році Горький був вперше заарештований за революційну пропаганду. Відтоді його не раз ув'язнювали царські сатрапи, не раз оточували негласним наглядом.
 Двадцятичотирьохрічним юнаком Горький мандрує по Росії,добуваючи собі шматок хліба тяжкою працею вантажника, батрака, чорнороба. В 1891 році він приходить у Тіфліс і влаштовується на роботу молотобійником у залізничній майстерні, а згодом стає рахівником. Горький веде революційну роботу в майстернях, зближується з Калюжним, який був висланий на Кавказ, і за його вимогою подає до газети "Кавказ" своє перше оповідання - "Макар Чудра".
 І в оповіданні Горького "Макар Чудра", і в легенді про юнака Данко, який підняв над світом своє палюче серце, щоб освітлити людям шлях до свободи, і в "Пісні про сокола" - скрізь звучить заклик до революційної боротьби проти старого світу, до боротьби за щастя людини.
 В 1898 році з друку виходять два томи оповідань письменника. Ці оповідання спрямовані проти всього ладу царської Росії, проти рутини. В багатьох творах цього періоду Горький правдиво відображає людей "дна", яких покалічило буржуазне суспільство. Ці два томи оповідань принесли Олексію Максимовичу популярність і славу. Вони будили в широких масах народу жадобу соціальної справедливості, прагнення до кращого життя, до активної боротьби проти пригноблення, до революційного розкріпачення від експлуатації матеріальної і духовної.
 В ці ж роки Горький пише чудову повість "Фома Гордеєв". В ній письменник викриває загарбницьку, звірячу суть російської торговельної буржуазії, яка прикривалася ліберальними фразами.
 "Фома Гордеєв", "Троє", "Двадцять шість і одна", п'єси "Міщани" і "На дні" просякнуті ненавистю проти тогочасного російського оточення, закликом до боротьби, вірою в революцію. 
 В 1901 році Горький написав "Пісню про буревісника" - провіщання прийдешьої бурі. Сотні тисяч людей - учасників революційно-демократичного руху - прийняли цей твір як гімн боротьби і перемоги. Великий Ленін високо оцінив хист Горького: "Своїм талантом художника Ви принесли робітничому рухові Росії, та й не тільки однієї Росії ... величезну користь", - писав Ленін Горькому. 
 На початку ХХ століття Олексій Максимович зближується з революційною демократією, керованою Леніним, бере участь у роботі партії, допомагаючи їй і словом і ділом. Після 9 січня 1905 року, за заклик до повалення самодержавства, письменника заарештовують і ув'язнюють у Петропавлівську фортецю. Проте під натиском громадських протестів царський уряд звільняє Горького і він виїжджає за кордон.
 Політичний емігрант Горький оселяється в Італії, на острові Кіпрі. В 1907 році він бере участь у роботі партійного з'їзду в Лондоні, де дуже зближується з Леніним.
 В перші ж роки життя за кордоном Олексій Максимович написав два великі твори - п'єсу "Вороги" і роман "Мати". Робітник Павло Власов і його мати Палагея Ніловна - ці образи стали символом духовної могутності пролетаріату, символом правди, непереможності робітничого руху. В еміграції ж Горький написав "Життя Матвія Кожем'якіна", "Містечко Окуров", "Казки про Італію", "Дитинство", "Васса Железнова" та інші.
 В роки імперіалістичної війни великий гуманіст відважно викриває її суть і веде пропаганду інтернаціоналізму. В 1919 - 20 рр. в журналі "Комуністичний інтернаціонал" Горький друкує ряд статтей з питань культури і міжнародного робітничого руху. В цьому ж журналі з'являється його стаття "Володимир Ільїч Ленін", якого письменник вважав "суворим учителем і добрим, дбайливим другом",
 В 1921 році Горький захворів на туберкульз. На вимогу Леніна він виїжджає за кордон на лікування і пише там третю частину своєї автобіографії - "Мої університети" та багато оповідань, літературних портретів російських письменників. Згодом радянські журнали надрукували новий роман Горького "Діло Артамонових". На історії трьох поколінь родини Артамонових Олексій Максимович розкрив внутрішні причини виродження і розпалу капіталістичного суспільства. Ще за кілька років Горький починає публікувати перші розділи чотирьохтомного роману "Життя Клима Самгіна", над яким письменник працював до останніх днів свого життя. Клим Самгін - буржуазний інтелігент, лютий і небезпечний ворог революції, пристосованець і дворушник, який претендує на керівника тими самими масами трудящих, які він ненавидить за їхню революційну енергію. Це прообраз мерзотників, зрадників з троцькістсько-бухарінської банди, які боролися проти партії, намагаючись зупинити розвиток нашого соціалістичного ладу. 
 Влітку 1928 року Горький повертається на Батьківщину. Він продовжує роботу над "Життя Клима Самгіна", пише п'єси, очолює літературне життя в Радянському Союзі. З його ініціативи ЦК ВКП(б) приймає рішення про створення "Історії громадянської війни" та цілого ряду інших видань. Скоро Горький провадить з'їзд письменників за участю передових письменників Європи, багато працює з художниками, з діячами театру і кіно.
 Протягом усього свого життя Олексій Максимович був зв'язаний з Україною, любив її народ, культуру і природу. Ще у 80-х роках він прочитав Шевченкового "Кобзаря" в рукописних варіантах, заборонених царською цензурою. Твори українського поета-революціонера глибоко схвилювали великого російського письменника. В 1891 році Горький мандрував пішки по Україні: від ріки Північний Донець він пройшов весь Донбас до Харкова, побував в Ізюмі, Змієві, Миргороді, Лубнах, в Києві і багатьох інших містах і селах. Майже три роки прожив у селі Мануйлівці на річці Псьол. За цей період Олексій Максимович написав "Кримські ескізи", "Мальва", "В степу", "Бувші люди", "Ярмарок у Голтві", "Міщани", перший варіант "Людини" і багато інших. Зв'язок великого письменника з українським народом, з представниками його культури і мистецтва тривав до останніх днів життя цього щирого друга української літератури. 
		ІІ.
 Великий гуманіст виховував своєю творчістю ненависть до всього того, що заважало вільно жити людині праці, до тих, хто визискував міліони трудящих. В "Людині" Горький оспівав людину, яка прийшла в світ не тільки для того, щоб його усвідомити, щоб розірвати пута, а й перебудувати цей світ. Письменник каже: "Я створений мислю для того, щоб повалити, зруйнувати, розтоптати все старе, все темне, все зле - і нове створити, на викутих думкою непохитних підвалинах свободи, краси і поваги до людей ..."
 В цьому творі Олексій Максимович декларував маніфест пролетарського гуманізму. Друг і соратник Леніна та Сталіна, він ішов пліч-о-пліч з цими проводирями нового світу в боротьбі проти темряви, пригнічення, експлуатації і сваволі. 
 З усією скромністю великої людини Горький говорив про себе, що він є "відгомоном музики переможного маршу робітників і селян СРСР - маршу до великої мети, яку поставили вони перед собою".
 Письменник раз-у-раз попереджав про війну, яку розпалювали проти СРСР капіталісти, вимагав, щоб уся країна, увесь народ були в стані мобілізаційної готовності. Бойовим наказом звучать слова Олексія Максимовича: 
 "Якщо спалахне війна проти мого класу, силами якого живу і працюю, - я теж піду рядовим бійцем в його армію. Піду, бо знаю, що вона переможе, бо велика, справедлива справа робітничого класу Союзу - це моя законна справа, мій обов'язок".
 Вкладаючи в ці слова весь свій бойовий досвід, всю силу любові до людини праці, всю силу ненависті до її ворогів, Горький робить священний для нас висновок: 
 "Якщо ворог не здається - його знищують!"
 Олексій Максимович був великим гуманістом, зовсім вільним від м'якотілості, яку буржуазні балакуни називають гуманізмом. В ньому жила нещадна ненависть до фашизму. Максим Горький оголосив війну чорній силі, проти якої незабаром весь радянський народ піднявся на священну Вітчизняну війну. Патріот-письменник, який склав хвалу людині, Горький всім своїм єством обрушився проти гітлерівського пекла, середньовічної реакції, проти винищення людини. 
 Як справжній гуманіст, Олексій Максимович був великим другом Червоної Армії, що за його словами є єдиною армією в світі, кожен боєць якої добре знає, за що він буде битися. В цьому письменник бачить велику силу Червоної Армії.
 "Якщо вам доведеться вийти на поле битви ... на цей останній бій вийде перша в світі армія, кожен боєць якої буде цілком точно і ясно знати, за що він бореться, хто його дійсний ворог; буде знати, що ворог цей приречений історією на загибель і що загибель його - початок щастя трудящих всієї землі".
 У вересні 1932 року Олексій Максимович надрукував статтю "Про солдатські ідеї", під якими розумів ідеї фашизму: 
 "Це не нові ідеї ... От якби можна було перебудуватися на феодальний лад! От до чого зводяться основні солдатські ідеї фашизму" ...
 В своїх дальших виступах Горький розвинув цю думку і довів, що фашизм - це виродження, яке відкидає людство на століття назад, в середньовічну реакцію:
 "Фашизм по суті є організацією відбору найпідліших мерзотників і негідників для уярмлення всієї решти людей".
 Викриваючи гітлерівську тиранію, Максим Горький в той же час дав ряд соціально-психологічних характеристик німецького міщанства - середовища, з якого фашистські головорізи вербували кадри для виконання своїх злочинницьких задумів. Він бачив внутрішнє спустошення фашизму і провіщав йому неминучу загибель. "Фашизм - бездарна вигадка старечого розрідженого головного мозку". Передбачаючи можливість нападу фашистів на нашу Вітчизну, Горький казав: "Справжній, одвертий революціонер СРСР не може не носити в собі свідомої, активної, героічної ненависті до підлого свого ворога".
		ІІІ.
 Горький був другом усього прогресивного людства. Його любили всі будівники нового світу. Не шкодуючи себе, він напружено працював над побудовою щасливого, світлого суспільства. В соціалізмі він вбачав історичне втілення розуму і відважно боровся проти фашизму. Горький був людиною, яка з дитинства спробувала злиднів і уярмлення, яка подібно до Данко вирвала своє полум'яне серце, і воно освітлювало весь творчий шлях письменника.
 Олексій Максимович був велетнем духу, мислі. Він народився на радість світу. Тов. Молотов у своїй промові на траурному мітингу 21 червня 1936 року говорив:
 "Після смерті Леніна, смерть Горького найтяжча втрата для нашої країни, для людства".
 Горький загинув на бойовому посту 18 червня 1936 року. Його умертвили троцькістсько-бухарінські наймити фашизму, які прагнули відняти у радянського народу могутнього буревісника революції. Але й в грізний час Вітчизняної війни і нині велике серце і розум Олексія Максимовича горять і кличуть нас до нових перемог.
 В наші дні образи, створені Горьким, сповнюються новим змістом, новим звучанням. Зокрема, словами горьківської "Пісні про сокола", написаної понад 50 років тому, ми оспівуємо сьогодні наших кращих людей, наших героічних воїнів і в першу чергу - самого Олексія Максимовича Горького. 
 "Нехай умер ти! Та в пісні смілих і сильних духом ти будеш жити, як вічний приклад, як гордий заклик до світла й волі".
 В серцях радянських людей і всього прогресивного людства Максим Горький назавжди залишиться світочем правди, свободи, любові до людей, зразком натхненного борця за комунізм.
		Леонід Карлов.