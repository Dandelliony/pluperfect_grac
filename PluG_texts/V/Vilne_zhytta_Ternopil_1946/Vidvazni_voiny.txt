Відважні воїни
Брати тіснилися на одному моргу землі, якого залишив їм у спадщину старий Михайло Скринник. Ділити було нічого. Так і тримались всі в купі, в одній похилій хатині. Свій морг обробляли вечорами, а дні проводили на поміщицькому полі.
Тяжким було життя, безпросвітнім.
Коли старші поодружувались, дуже тісно стало в хаті. Довелось розходитись по людях. Відійшли Іван і Микола. Ілько з двома сестрами на місці залишилися.
У найстаршого з Скринників, в Івана, три сини росли, як ясні соколи — Петро, Михасько і Микола. Не судилося їм довго грамоти вчитися. Треба було батькові ставати на поміч, хліба в поміщика та куркулів заробляти.
Прийшов 1939 рік — рік визволення. Світліше, просторіше стало Скринникам. Землі кожен одержав від радянської влади. Широкі дороги в життя відкрилися перед їхніми дітьми.
Радості обірвалися війною. Німець диким тигром стрибнув на наші кордони і брудними лапами своїми потоптав свободу України.
Бачили брати Скринники, бачили і їхні діти, як вода багряніла в Дністрі від невинної людської крові. Стискалися до болю серця і гнів клекотів у них, наче окріп у казанах.
І коли повернулася Червона Армія в Мельницю-Подільську, за зброю взялися батьки і діти.
Славно билися з німцями Скринники. їхні кулі, злиті з свинцю і ненависті, немов коси траву, клали фашистів. А якщо хто з Скринників вражений був ворожою кулею чи осколком снаряда, то падав лицем на захід.
На ворожій німецькій землі смертю хоробрих полягли за честь Батьківщини син Іванів Петро і його дядько Микола. Під самим фашистським лігвом, під Берліном, загинув Іван Михайлович Скринник. Прапор Перемоги донесли до переможного кінця ті, що залишилися в живих. На їхніх грудях виблискують медалі «За перемогу над Німеччиною у Великій Вітчизняній війні 1941 — 1945 років». А груди Ілька Михайловича, якого ви бачите на знімку, прикрашує орден Червоної Зірки. Цей воїн пройшов славний бойовий шлях аж до Берліна.
