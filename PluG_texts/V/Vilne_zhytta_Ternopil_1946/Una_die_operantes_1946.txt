Один трудовий день
	На землях Наддністрянщини стоять соняшні дні. В садах зачервоніли черешні. Закінчився період нересту, і великі рибні косяки гуляють просторами ріки.
	До виловлення риби добре підготовились бригада тов. Савчука. Кращі рибалки цієї бригади Федір Гуцул з синами Василем, Григорієм і Михайлом вийшли в заводі на сома. Першого ж дня денна норма вилову риби в бригаді Савчука була перевершена майже наполовину. Бригада Волошина виконала норму на 110 процентів, бригада Паранюка - на 120 процентів.
	Так відпрацювали 17 травня рибалки Дністра. Цей рядовий день був насичений перемогами на ланах і шляхах, на підприємствах і в установах Заліщицького району.
	Село Торське. На широких ланах колгоспу імені Ворошилова працюють трактори Дзвинячської МТС. 17 травня тракторист тов. Лапавчук на піднятті парів виорав за день 3,1 гектара при нормі 2,1 гектара.
	Село Добровляни. Навколо розлогі, соковиті луки. Незабаром косовиця трав. В громадській кузні підготовлено до цього 700 серпів, 200 кіс. Селянин Ярослав Кузняк закінчив ремонт молотарки. Вона обслуговуватиме селянські господарства на двох громадських токах. Старанно доглядають селяни за посівом. За день прополено 20 гектарів озимини.
	На ланах району зріють високі врожаї цукрових буряків. В 11 селах 17 травня закінчено шаровку проти шкідників. Розставлено 510 коритець з малясом. Невідривно стежать за плантаціями сигналісти.
	В цьому році селяни району сіють 130 га тютюну. 17 травня плантатори сіл Зелені Гаї, Іване Золоте, Угринівки та інших закінчили посадку тютюну. В районі посаджено 118 га тютюну.
	Село Городок. Шляховики під керівництвом Василя Григорчука будують міст через річку Серет. За день вони проклали 4 погонних метри мосту і виконали великі земельні роботи. Показник їх трудового дня-120 процентів норми.
	Кипить робота і на заводах. На цегельному заводі в Заліщиках робітники Шух і Мушкала 17 травня сформували по 1.500 штук цегли. Колектив Зеленогайського спиртового заводу виконав своє завдання на 141 процент.
	Великих успіхів у змаганні домоглися в цей день і залізничники станції Заліщики. Зміна чергового по станції тов. Єрохіна на 100 процентів виконала новий графік руху поїздів. Дванадцять поїздів опрацьовано швидкісними методами.
	Такий далеко неповний перелік перемог, здобутих трудящими Заліщицького району в день 17 травня.
