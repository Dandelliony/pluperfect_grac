Зробимо свій колгосп міцним, а колгоспників — заможними
Ступаючи на поріг нового року, мені хочеться коротко поглянути на рік минулий, в якому ми об’єдналися в колгосп для спільної праці. Він був, звичайно, не без труднощів, але закінчився переможно. Ми одержали врожай зернових набагато вищий, ніж зібрали одноосібні селяни. Хліба вистачило для того, щоб розрахуватись з державою, засипати всі фонди та видати членам артілі авансом по 3 кілограми на кожний трудодень. Одержали колгоспники на свої трудодні і городину. Хто працював чесно, має вдосталь хліба і овочів.
За минулий рік колгосп наш зміцнів організаційно і економічно. Днями ми прийняли в члена колгоспу 11 селянських сімей. За перший рік спільного господарювання придбали 11 голів рогатої худоби, 20 робочих коней, 3 свиноматки, пасіку, сільськогосподарський інвентар.
Тепер впевнено можна сказати, що новий рік принесе нам набагато більші успіхи. Перше наше завдання, і ми його, безумовно, виконаємо, — домогтися врожаю зернових не нижче 12 центнерів з гектара. Це дасть змогу видати колгоспникам на трудодень не менше 8 кілограмів хліба. Крім того, тяглова сила колгоспу зросте в 2 рази, поголів’я рогатої худоби доведено до 20 штук, а свиней — не менш як до 30 штук. Прибутки від тваринництва дадуть можливість колгоспникам, крім хліба та городини, одержати на трудодні і гроші та набагато покращити спільне харчування під час напружених польових робіт. 
