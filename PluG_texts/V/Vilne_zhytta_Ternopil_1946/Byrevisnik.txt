Буревісник 
	Над сідим простором моря вітер зграї хмар збирає. Поміж хмарами і морем гордо рине Буревісник, ніби чорна блискавиця.
	То крилом черкнеться хвилі, то стрілою мчить у хмари, він кричить, і - хмари чують радість в смілих криках птиці. 
	Чути в них жадання бурі. Силу гніву, буйну пристрасть, горду певність перемоги чують хмари в криках птиці.
	Чайки стогнуть, ждучи бурі - стогнуть, в'ються понад морем і на дно морське готові заховати жах од бурі.
	І гагари також стогнуть, - їм, гагарам, неприступна втіха бою життьового: грім ударів їх лякає.
	Дурень-пінгвін жирне тіло в скелі боязко ховає ... Тільки гордий буревісник в'ється вільно і сміливо над бурхливим, пінним морем!
	Все похмуріш, нижче хмар насуваються над морем, і співають, рвуться хвилі в височінь назустріч грому.
	Грім гуркоче. В піні гніву стогнуть, б'ються з вітром хвилі. Ось пойняв і гонить вітер зграї хвиль несамовитих і жбурляє їх з розгону, з злістю дикою на скелі, розбиває в пил, у бризки їх смарагдові навали.
	Буревісник з криком в'ється, ніби чорна блискавиця, як стріла проймає хмари, піну хвиль крилом черкає.
	Ось шугає він, як демон, - гордий, чорний демон бурі - і сміється, і ридає ... Він над хмарами сміється. Він од радості ридає!
	В гніві грому, - чуйний демон, - він давно вчуває втому, певний він, що не зкриють хмари сонця, - не закриють!
	Вітер виє ... Грім гуркоче ...
	Синім полум'ям палають зграї хмар над грізним морем.
	Море ловить блискавиці і в своїй безодні гасить. Ніби змії полум'яні, в'ються в морі і зникають ним відбиті блискавиці.
	- Буря! Скоро вдарить буря!
	То сміливий Буревісник поміж блискавок шугає над ревучим грізно морем, то кричить пророк побіди: 
	- Хай сильніше вдарить буря!
		Переклад С. Крижанівського. 