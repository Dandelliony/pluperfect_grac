Агітація конкретними прикладами
	Закріплюючи раніше набутий досвід у проведені агітаційно-масової роботи, агітатори села Бариш з честю виконують свої обов'язки і тепер. На десятихатці завжди можна бачити агітаторів Г. Черемишиського, О. Федюшка, Г. Хмарну, М. Рудака і М. Хмарну, де вони докладно роз'яснюють селянам Закон про п'ятирічний план відбудови і розвитку народного господарства СРСР. Проводячи бесіди, агітатори наводять конкретні приклади із життя села, району, області.
	Змістовна агітація дала свої результати. План весняної сівби село виконало за 6 робочих днів. Назустріч Дню Перемоги селяни посіяли 300 гектарів понад план. Баришівці першими в районі передплатили позику на 105 тисяч карбованців і за один день здали готівкою всю суму. Тепер селяни успішно проводять прополку ярих і озимих культур. Вже прополено 600 гектарів.
	Агітатори очолили соціалістичне змагання серед селян в боротьбі за високий урожай, за першість у змаганні з Верб'ятинською та Озерянською сільрадами.
