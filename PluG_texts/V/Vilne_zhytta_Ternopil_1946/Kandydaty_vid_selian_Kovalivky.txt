Кандидати від селян Ковалівки
Село Ковалівка — передове в Монастирському районі. Ковалівські селяни першими завершили хлібоздачу державі, перевиконали державні завдання на сівбі озимих та піднятті зябу, дружно взялися за підготовку до першої післявоєнної весни. Старанно готуються вони і до наступних виборів до Верховної Ради СРСР. 
На передвиборні бори, присвячені висуненню кандидатів у депутати Верховної Ради, ковалівці зібрались як на радісне свято.
Збори відкрив селянин Франко Волос. Після обрання президії головуючий тов. Волос надає перше слово селянинові Данилові Бондарчуку.
 — 	Пригадайте, люди, — каже він, — ті роки, коли чорні німецькі круки роздирали тіло нашої матері-Батьківщини. Всі ми тоді плекали надію, що батько народний — Сталін, визволить землю нашу. Так і сталось. Сталін прийшов. Хай же він буде тепер нашим першим кандидатом у депутати радянського парламенту.
Крім того, я вношу пропозицію висунути від нас кандидатом у депутати Ради Союзу вірного сина українського народу — голову Золото-Потікського райвиконкому тов. Чубея Дмитра Михайловича.
Далі слово попросив селянин Андрій Татарин. Він сказав:
 — 	Я думаю, товариші, що Данило Бондарчук висловив думку всіх нас. Гаряче підтримую пропозицію про висунення кандидатами в депутати Ради Союзу вождя народів товариша Сталіна і голову Золото-Потікського райвиконкому тов. Чубея Дмитра Михайловича.
Коли промовці називають ім’я вождя, в залі здіймаються бурхливі оплески.
Селянин Володимир Томіський у своєму виступі підтримав пропозицію попередніх промовців і висловив надію, що ця пропозиція буде одностайно схвалена всіма виборцями Бучачської виборчої округи. 
У своїй постанові селяни села Ковалівки записали про висунення кандидатами в депутати Ради Союзу для балотування по Бучачській виборчій окрузі геніального полководця, вождя радянського народу Йосифа Віссаріоновича Сталіна і голову Золото-Потікського райвиконкому Дмитра Михайловича Чубея. 
