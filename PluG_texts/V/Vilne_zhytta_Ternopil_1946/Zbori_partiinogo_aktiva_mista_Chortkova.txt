	Збори партійного активу міста Чорткова
 7 червня відбулися збори партійного активу міста Чорткова.
 Збори обговорили одне питання: про підсумки ХІ Пленуму ЦК КП(б)У та обласних зборів партійного активу.З доповіддю по цьому питанню виступив секретар міськкому КП(б)У тов. Соловей П. П.
 - Під керівництвом і за допомогою партійних і радянських організацій, - говорить тов. Соловей, - селяни, які проживають на околицях міста, та підсобні господарства підприємств, установ і організацій міста досягли значних успіхів у підготовці і проведенні весняної сівби у 1946 році. План посіву ярих культур селянськими господарствами виконано на 105,3 процента. Підсобні господарства посіяли в цьому році ярі культури на площі 249,2 гектара.
 Більшість селянських і підсобних господарств міста сівбу провели на високому агротехнічному рівні і посіви тримають зараз у чистому стані. Однак, підсобні господарства міськкомунгоспу, заготскот, пожежної команди, міськлегпрому та міськторгу весняну сівбу провели з запізненням і на низькому рівні агротехніки. Погано тут організували і догляд за посівами. Поля заростають бур'янами, а керівники ніяких дійових заходів не вживають, щоб організувати прополку їх.
 - Чортківська міська партійна організація стала більше приділяти уваги поліпшенню роботи культосвітніх закладів, - говорить доповідач. - В місті відбудовано і вже працюють міський драматичний театр на 600 місць, кінотеатр, два клуби. На підприємствах і в установах організовано 28 червоних кутків, а в селах Кадуб, Калічівка і Бедро - хати-читальні. В місті працюють 13 бібліотек із загальним книжковим фондом 48 314 примірників, в бібліотеках налічується 3 921 чоловік читачів. Поряд з цим деякі партійні і профспілкові організації міста недооцінюють ролі культурно-освітніх закладів, як найважливіших ланок партійно-масової роботи в справі комуністичного виховання широких мас трудящих. В результаті незадовільного керівництва роботою культурно-освітніх закладів, деякі червоні кутки і клуби працюють незадовільно. Так, в клубі залізничників за п'ять місяців 1946 року трьома гуртками художньої самодіяльності поставлено лише 4 вистави. Лекції і доповіді при клубі читаються дуже рідко. При клубі є кіноустановка, але кінокартини не демонструються. Замість проведення масово-політичної роботи тут систематично проводяться лише... танці, які стали комерційною справою клубу. Всі ці факти чомусь спокійно спостерігають секретар вузлового партійного комітету тов. Вестфаль і голова райкому профспілки тов. Чернявський.
 - Незадовільний стан в місті і житлово-комунального будівництва, - говорить далі доповідач. - Зокрема, збереження житлового фонду і виробництва будматеріалів. Асигнування на ремонт житлово-комунального фонду і благоустрій маста в 1945 році використані лише на 73,9 процента. В 1946 році ми повинні капітально відремонтувати 2.400 квадратних метрів житлової площі, зокрема, необхідно відремонтувати в місті 16 будинків, готель, лазню. На проведення цих робіт ми маємо 614.800 карбованців. Однак, виконання цих робіт ще незадовільне. Міськкомунгосп ще й до цього часу не укомплектував кваліфікованими робітниками штат ремонтної контори. З потрібних 37 робітників є тут лише 9. В 1946 році на капітальний, середній і поточний ремонти житлового фонду по місту витрачено лише 127.000 карбованців або 20 процентів до плану. Мало ще зроблено і по благоустрою міста. Ремонт улиць і тротуарів міськкомунгосп ще й не розпочинав. Навіть не утворено і шляхової бригади. Мало зроблено по озелененню міста. Затримується й будівництво моста через річку Серет.
 Великі недоліки і в справі виробництва будівельних матеріалів. З двох цегельних заводів працює один та й той має лише 19 робітників замість 62. Зараз нами вживаються всі заходи, - говорить тов. Соловей, - щоб укомплектувати його кадрами і виконати план в 1946 році по випуску цегли.
 По доповіді тов. Солов'я розгорнулися дебати.
 В своєму виступі тов. Певцова - голова оргкомітету обкому профспілки політосвітніх установ, говорить, що комісія по перевірці виконання умов соціалістичного змагання відмітила добру роботу цілого ряду політосвітніх установ. Однак, серед них немає політосвітніх установ м. Чорткова. Це говорить про те, що ці установи працюють ще незадовільно. Вона відмічає особливо незадовільну роботу міської бібліотеки, яка й до цього часу міститься в дуже тісному приміщенні.
 Різкій критиці піддав роботу підсобних господарств міськкомунгоспу, міськлегпрому і міськторгу тов. Вакуленко - секретар міськкому партії. По доповіді виступили також товариші Сидоренко - голова міської Ради, Костюк - секретар міськкому комсомолу, Новак - директор книгокультторгу, Паур - зав. міським відділом охорони здоров'я, Данилов - секретар первинної організації Держбанку, Потрусаєв - зав. відділом пропаганди і агітації міськкому КП(б)У, Тупіца - секретар первинної партії організації облпрокуратури, Кулішов - зав. ремонтною конторою міськкомунгоспу, Гарусенко - облпрокуратура.
 В кінці дебатів виступив секретар обкому КП(б)У по пропаганді і агітації тов. Діденко. Він піддав критиці відділ пропаганди і агітації міськкому КП(б)У, роботу ряду культосвітніх установ, і, зокрема, роботу міського кінотеатру.
 По обговореному питанню збори прийняли відповідні рішення.
