	Подяка матері
 Кімнату наповняли вечірні густі сутінки. Наталка Григорівна сиділа біля вікна і дивилася крізь пелену осіннього дощу на золоті вогні міста, що здавалися такими далекими, недосяжними.
 Спокій. Навкруги такий дивний спокій, що аж серце завмирає від незвичайного почуття радості. Здавалося, що так було вічно, що ніколи не шматували землю страшні вибухи. Вона чула ось біля себе поблизу рівне дихання малої Галі, що заснула міцним дитячим сном із щасливою усмішкою на обличчі. Спить спокійно ровесниця великої Вітчизняної війни. Може їй сниться зараз рідний і незнаний татко, що голубить свою маленьку Галочку? Може привіз їй велику справжню ляльку або ведмедика із самого фронту? Чи ж приголубить? Ні, не приголубить. Не побачить вона його. Буде цілувати лише портрет його, що висить над її ліжком. Не побачить... Віддав він життя свої за Батьківщину, загинув від лютих рук фашистських душогубів. Там, де родились його старші дітки, у славному місті Дніпропетровську, загинув Андрій, як гордий месник свого краю. Десь над синім Дніпром загубилась серед багатьох інших його могила...
 Не забудуть діти свого батька. Не забуде народ, не забуде партія і радянський уряд. Ніколи не забудуть. І Наталка Григорівна певна в цьому. Бо було так: лишилася з малими дітками і старою матір'ю, була зовсім безпорадна. Війна пожерла всі її достатки-прибутки, все добро. Приїхала до міста на працю, зайняла дві пусті кімнати і... до чого братись, не знала. Скільки праці, скільки чекати треба, щоб хоч сяк-так поповнити свої достатки. Але радянська влада чуйна до горя людини, особливо до горя матері. В обкомі КП(б)У та обласній Раді депутатів трудящих довідались про тяжкі умови її сім'ї і допомога не забарилась. В квартиру дали все, що потрібно для нормального життя. Сьогодні її кімнати набрали святкового вигляду. Наталка Григорівна все привела до ладу і втомившись сіла оце відпочити. Заколихала малу Галочку. Старшенькі діти давно вже з бабусею сплять у сусідній кімнаті. Не спиться тільки їй. Згадки напливом приносять уривки з минулого життя, коли ще ворог не приходив на рідну землю, коли був живий її чоловік Андрій, і його шанували люди - обрали депутатом Тернопільської міської Ради депутатів трудящих, і були вони безмежно щасливі. Потім війна. Оборона Києва. Підпілля, потім... смерть. Залишились дітки... Але вони не забуті. Ось і сьогодні - такі радісні із школи поприбігали. Старшенька Ірина, що вже в сьомий клас ходить, обняла її та й защебетала:
 - Мамуся! А мені допомогу дають у школі. Буде на пальто...
 Вадим і Євген також раді. Вони накупили зошитів, мають на чому уроки робити. Заснули тепер натомлені за день.
 Щасливі діти, щаслива й мати. Так їй захотілося від щирого серця сказати комусь палке слово, подякувати за піклування, за турботу до її сім'ї. Розбуркані думки її полетіли по всьому рідному краї, в уяві виринув Кремль... У Кремлі працює Сталін... Це ж він привів до перемоги, це ж він не забуває жодної людини в нашій великій соціалістичній Вітчизні, бо "найцінніший капітал - це люди". Йому б сказати слово подяки, сказати так, щоб він відчув всю глибину великої любові до нього, всю безмежність любові в кожному материнському серці... Написати листа Сталіну... Ця думка від неї уже ніяк не відходила, і вона почала писати.
 Вже була пізня ніч. Наталка Григорівна писала:
 "... Передати всього словами не сила, нема і слів таких, щоб могла передати все, чим сповнене серце матері. Але Ви зрозумієте всі мої думки, всі мої почуття. Я щаслива тепер... Ось спить біля мене маленька моя Галя. Вона народилась тоді, коли спалахнуло полум'я війни, коли навколо стугоніла і ставала дибом земля від вибухів. Ми відступили в тил. Я працювала для фронту, для Батьківщини, працювала з дитям на руках. Праця моя була тоді дуже потрібна. На цьому посту я залишаюся й досі. Моїй відданості не було й немає меж, бо на кожному кроці відчуваю батьківське піклування партії й уряду і Ваше, рідний товариш Сталін, бо закони нашої країни найсправедливіші в світі. Дітям моїм найрідніше ім'я Сталін... Мій Євген каже: " Я буду вчитися так, як каже Сталін". Вони всі тепер мають змогу добре вчитися, всі щасливі, а з ними щаслива і я, хоч і затьмарене моє щастя тим, що чоловік, батько моїх дітей, загинув. Та я і горда тим, що він віддав своє життя за нашу славну Вітчизну. Партія і уряд і весь радянський народ ніколи не забудуть тих, що полягли смертю героїв. Я хочу Вам, дорогий Йосиф Віссаріонович, винести найщирішу подяку за те, що Ви ведете наш народ до щастя, і кожна мати горда, що живе в такій країні, де про неї ніколи і ні в яких умовах не забувають. Я бажаю Вам щастя й здоров'я. Живіть ще багато літ на благо нашого народу.
  З пошаною до Вас
  Холоденко Наталка Григорівна.
  м. Чортків, Шпитальна 20."
 Галину розбудило різке світло. Вона сонно мружила очі і говорила: "Мамо, іди спати".
 - Зараз, зараз, - сказала Наталка Григорівна, заклеюючи конверта.
 Було вже далеко за північ.
	Ілько Горошковський.