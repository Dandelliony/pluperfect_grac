Голосуйте за Івана Даниловича Компанця
Познайомився я з Іваном Даниловичем Компанцем — секретарем Тернопільського обкому КП(б)У, в 1940 році. Завітавши у нашу середню школу № 4, де я працював директором, тов. Компанець цікавився життям і потребами школи, матеріально-побутовими умовами вчителів, давав мені цінні поради щодо керівництва школою.
Іван Данилович вийшов з середовища трудового люду, за його він і боліє душею. Він дуже чутлива, скромна і ділова людина. Той, хто звертався до нього за якоюсь допомогою чи порадою, ніколи не забуде його. Іван Данилович уважно вислухає відвідувача, допоможе йому. Він завжди знаходить для цього час.
Неодноразово доводилось мені чути від учителів і населення Тернополя подяки на ім’я Івана Даниловича Компанця за ту чи іншу допомогу, яку він їм надавав.
Тов. Компанець приділяв і приділяє велику увагу шкільній справі. Він піклується, щоб всі наші діти вчилися, щоб у школах було тепло, щоб учителі ні в чому не мали нестатків.
Я закликаю всіх виборців Чортківської виборчої округи в день виборів віддати свої голоси за вірного сина нашої Батьківщини Івана Даниловича Компанця. Він з честю виправдає наше високе довір’я.
