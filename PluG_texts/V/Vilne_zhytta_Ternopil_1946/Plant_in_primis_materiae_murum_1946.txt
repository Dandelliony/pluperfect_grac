Передовики заводу стінних матеріалів
	Один з кращих розпилювачів Добриводського заводу стінних матеріалів стахановець Дем'ян Петрик виступив ініціатором перевиконання планів видобутку каменю-ракушечника. Він взяв зобов'язання виконувати по 1,5 норми і викликав змагатись стахановця Антона Білоуса. Вступивши в змагання вони обидва виконують зобов'язання. За ними йдуть у змаганні кращі стахановці заводу т.т. Зайлих, Залецький, Дмитришин і Ярош, що теж перевиконують норми.
	Розпилювачі викликали на змагання робітників відкривальних робіт. Виклик прийнято. Попереду на цих роботах йдуть стахановці С. Деркач, Лісна, Моровська і Е. Деркач.
На сінокосі
	На колгоспних і селянських сінокосах проходить косовиця трав.
	Земельні громади подають велику допомогу в збиранні сіна дружинам військовослужбовців, вдовам та господарствам престарілих. В земельній громаді села Ілавче, де головою Ради зем-громади тов. Ванчура, на косовиці сіна цим господарствам щоденно працює 15-20 косарів. Вони вже допомогли скосити сіно 14 господарствам.
	Ілавчани зобов'язалися скосити сіно за 6 робочих днів та заскиртувати за 8 днів. Тут за 2 дні вже зібрано 57 гектарів природніх сіножатей та конюшини з укісної площі 105 гектарів.
	Дружно проходить косовиця сіна в земельній громаді села Глищева (голова Ради земгромади тов. Самець). Тут скошено 8 гектарів. Майже 60 процентів укісної площі сіяних трав і природніх сіножатей зібрали селяни села Гумниське.
