Агітаційно-масова робота серед виборців
Великим політичним і трудовим піднесенням відзначають трудящі Бучачського району дні підготовки до виборів у Верховну Раду СРСР. Трудове селянство повністю розрахувалося з державою по всіх видах поставок. Успішно виконавши взяті на себе зобов’язання, хлібороби Матеушівки, Підлісся, Звенигорода, Бариша, Трибухівців, Войтихівки, Рукомиш, Бучача здали тисячі центнерів хліба понад план до фонду Червоної Армії.
Робітники машинно-тракторної станції зобов’язалися на честь виборів достроково закінчити ремонт тракторів. Взяті зобов’язання вони успішно виконують.
Виробничі успіхи забезпечило широке розгортання агітаційно-масової роботи, яка завжди в центрі уваги парторганізації району. Постійно працюють агітколективи, регулярно провадяться збори селян, робітників і службовців. В районі працює 531 агітатор. Для постійного керівництва агітаторами ми організували кущові семінари. Бездоганно працюють семінари в м. Бучач, селах Трибухівці, Бариш, Переволока, Доброволе, якими керують т. т. Мазке, Звирин, Хоменко та інші.
Активну участь в підготовці до виборів бере інтелігенція району: вчителі, лікарі агрономи. 60-річна вчителька с. Трибухівці — тов. Хомицька Ярослава Йосипівна на своїй десятихатці щовечора збирає виборців, роз’яснює їм Положення про вибори, вивчає з ними Сталінську Конституцію, читає газети. Тов. Хомицька розповідає селянам, як проходили вибори за часів Австро-Угорщини та панської Польщі, бо вона працює в цьому селі 40 років і була свідком тих «виборів».
В селі Доброполе організовано 26 гуртків, у яких агітатори 2 рази на тиждень проводять заняття по вивченню виборчого закону і Сталінської Конституції. Кращі агітатори цього села: комсомолка Чайківська Євгенія, Пославська Ольга та Хомяк Ванда.
В районі організовано 35 виборчих дільниць. Всі вони тепер стали центрами агітаційно-масової роботи. Дільничі виборчі комісії сумлінно виконують свої обов'язки. Виконкомами сільських Рад своєчасно склали і перевірили списки виборців, обладнали приміщення, зробили кабіни для голосування. В більшості дільниць уже виготовлено виборчі ящики.
В м. Бучач міститься окружна виборча комісія по виборах до Ради Союзу, агітаційний пункт якої добре обладнаний. Тут виходить стінна газета «Виборець», організоване чергування членів комісії, консультантів.
Виконуючи рішення грудневого Пленуму ЦК КП(б)У, комуністи й комсомольці району докладуть всіх зусиль, щоб кожен виборець добре вивчив Положення про вибори, Сталінську Конституцію і в день виборів - 10 лютого, проголосував за кандидатів блоку комуністів і безпартійних, за товаришів Чубея і Ткачука.
