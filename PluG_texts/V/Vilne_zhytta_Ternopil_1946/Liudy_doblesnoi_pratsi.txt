Люди доблесної праці
М. М. Дражнівський
Крізь вікно до кімнати пробивався світлий весняний ранок. Як чудово проснутися такого ранку із свідомістю, що чесно виконав свою справу і вірою, що наступний день принесе ще більші успіхи.
Микола Матвійович проснувся з таким почуттям і була в нього така віра. Ось він піде в контору, де його радо зустріне весь колектив кондукторського резерву ⸻ спокійний і стриманий Юліан Солтис, жвавий і енергійний Євстаф Лопатинський, Михайло Нагірняк, Степан Павлінов та багато інших його вихованців. Всі вони ⸻ стахановці, працюють головними кондукторами, люблять свою професію і вкладають у працю всю кипучу енергію. Під його керівництвом вивчали вони радянську залізничну техніку, освоїли її.
З цією думкою Микола Матвійович розкриває свою записну книжку і розглядає виробничі показники за минулий місяць. Там зазначено: “Пробіжна норма виконана на 143 проценти, дільнича швидкість перевиконана на 1,2 кілометра”. А внизу дописано: з 75 кондукторів резерву 38 стахановців, 8 лунівців, 17 ударників. Потім зазначено прізвища його друзів-вихованців. Розглянувши свої нотатки, відкрив чисту сторінку і дописав: “17 березня 1946 р. Перевірити виконання умов на соціалістичне змагання до дня 1-го Травня і другого зльоту стахановців Львівської залізниці”.
В кімнату зайшла дочка Наталя. Вона нічну зміну провела на телеграфі. Обличчя її трохи бліде, але очі життєрадісні. Вона тількищо вмилася холодною водою і на її косах було помітно прозорі краплинки. Почекавши, поки батько дописав, Наталя тихо сказала:
⸻ Тату, мама просить до сніданку. 
⸻ А, це ти, моя стахановко. Іду, іду.
Микола Матвійович згорнув книжку і зайшов у кухню. Зенон, його старший син, уже поснідав і поспішав на роботу, хоч до початку ще була ціла година. Він також залізничник-стахановець, працює оператором і користується великою пошаною в колективі. Найменший син Нестор вчиться в 7-му класі залізничної школи. Добре вчиться. Вся сім'я живе тепер щасливим трудовим життям.
Сьогодні для Миколи Матвійовича особливий день. Скільки думок і згадок приніс він! Це ж минає 50 років з дня його народження і 35 років праці на залізничному транспорті! Багато праці вкладено, а ще більше пережито. 
Лише рік, як Миколі Матвійовичу доручили велику відповідальну справу ⸻ керувати колективом кондукторського резерву. Він з запалом почав виховувати молоді кадри залізничників і добився в цьому великих успіхів.
...А скільки років потрачено марно! Встають тяжкі дні минулого ⸻ дні австрійського режиму і панування польської шляхти. З 1911 року починає працювати на залізничному транспорті, мріє він стати машиністом. Та не так легко було здійснити тоді свою мрію. Багато різних робіт прийшлося виконувати. Спочатку працював чорноробом, розвантажував вугілля, потім працював слюсарем у вагонному депо,а згодом помічником машиніста протягом п'яти років. Машиністом стати ж йому так і не довелося, не було коштів викупити у начальства цю професію. В 1918 році йому з трудом вдалося стати кондуктором. Та ніхто не шанував його праці. Пропрацювавши 21 рік, він здобув не малий досвід і знання, але його не допустили працювати навіть головним кондуктором.
З встановленням радянської влади в житті Миколи Матвійовича відкрилася нова сторінка. Його призначають головним кондуктором і він стає передовиком в кондукторському резерві. В 1941 році прийшли німецькі загарбники і Микола Матвійович залишає роботу на транспорті. Та він не втрачав надії, що його досвід залізничника зе пригодиться для блага радянської Вітчизни. І це незабаром сталося. Червона Армія розгромила німецький фашизм і Микола Матвійович стає одним з кращих залізничників на Львівській залізниці. 
Настали знову світлі дні.
Микола Матвійович снідає, прикріплює на груди медаль “За доблесну працю у Великій Вітчизняній війні 1941-1945 р.р.” і поспішає до контори кондукторського резерву. Його зустрічають друзі-вихованці і поздоровляють з днем народження і 35-річчям трудової діяльності.
⸻ Щиро дякую, товариші, ⸻ відповідає їм Микола Матвійович.
⸻ А нині знаєте, що я вам скажу? Зараз розгортається всенародне соціалістичне змагання за виконання і перевиконання плану нової Сталінської п'ятирічки. Закликаю вас працювати так, щоб подвоїти виробничі норми, бути в перших лавах цього змагання.
Залізничники одностайно підтримують ініціативу Миколи Матвійовича.