Чому немає дитячих ясел?
У Тернополі до цього часу немає міських дитячих ясел і матері робітниці не знають, куди на час роботи подіти своїх дітей. В обласному 
монтажно-будівельному тресті працює чотирнадцять одиноких матерів, що живуть в гуртожитку. Щодня їх діти протягом 9-10 годин лишаються 
без догляду. Немає потреби доводити, що це негативно відбивається на виконанні виробничої програми. Робітниця Одарка Задорожня, яка 
працює на будівництві третій місяць, заявляє: - Я маю трьохрічну дочку. Коли я на роботі, вона блукає по місту, мов безпритульна. 
Можуть сказати, що я недбайлива мати, що в мене не болить серце за дитину. Та що я можу подіяти? Як поєднати працю на будівництві з 
вихованням дитини, коли я живу одна і в гуртожитку? Я зверталась до начальника монтажно-будівельного управління тов. Жаворонкова, щоб 
він влаштував мою дитину в дитячі ясла. Він пообіцяв, але своєї обіцянки не виконав. 3 приводу дитячих ясел матері частенько звертаються 
і до голови виконкому Тернопільської міської Ради тов. Кондратенка. Та і він не реагує на їх прохання. На думку тов. Кондратенка 
становище тернопільських матерів-робітниць не таке вже прикре. Він говорить: - Так, міських ясел, можна вважати, не існує, але діють 
залізничні, куди приймають всяких дітей... Ознайомившись з дитячими яслами ст. Тернопіль, приходиш до висновку, що сюди дійсно приймають 
всяких дітей». Це питання тут вирішує завідуюча ясел на свій погляд. Вона охоче приймає дітей, матері яких ніде не працюють, а цілі дні 
проводить на базарі. А матерям робітницям, що піднімають з руїн Тернопіль, вона заявляє: - Вашої дитини не можу прийняти. Ви не з нашої 
організації. Крім того, в нас ліжко, постелі бракує. Кажуть, що такі вказівки завідуюча ясел одержує від свого начальства. Не вдаючись 
до аналізу, в якій мірі вона перевищує надані їй права, зазначимо, що будинок залізничних ясел використовується лише частково, зараз в 
ньому 42 дітей, а може вміститись втроє більше. Чомусь цієї можливості не помічає міський відділ охорони здоров'я. Про можливості 
взагалі не варто говорити. Вони є безперечним фактом. Справді, розшукати в Тернополі приміщення для міських дитячих ясел, чи використати 
повністю будинок ясел залізничної станції - не проблема. Але цим важливим питанням, на жаль у Тернополі не займаються. Питання про 
дитячі ясла досі не було предметом обговорення у виконкомі міської Ради.