За високу якість роботи колективів мистецтва
Тернопільський обласний музично-драматичний театр, який працює в обласному центрі — Чорткові, включив у свій репертуарний план на зимовий сезон кращі п’єси радянської драматургії: «Приїздіть у Дзвонкове», «Платон Кречет» О. Корнійчука, «Так і буде» К. Сімонова, «Любов Ярова» К. Треньова, «Літак спізнюється на добу» Рибака-Савченка, «Райські яблука» Головка та інші. Значне місце відведено в класичному репертуарові: «Безприданниця» Островського, «Доки сонце зійде, ропа очі виїсть» Кропивницького, «Запорожець за Дунаєм» та інші. Частину цих п’єс глядач уже побачив на сцені театру в цьому сезоні.
Чортківський міський театр, який тимчасово перебуває в м. Тернополі, також в репертуарі відвів належне місце п’єсам радянських драматургів, як то: «В степах України», «Місія Містера Перкінса в країну більшовиків» О. Корнійчука, «На Вкраїні милі» Чабаненка та інші. Вище названі п’єси були в цьому сезоні вже поставлена на сцені.
Тернопільська державна обласна філармонія укомплектувала бригаду акторів, які виїхали в райони області для обслуговування сільського населення. В репертуарі бригади — скетчі, одноактні п’єси, естрадні номери радянських авторів і циркові номери.
Державна обласна хорова капела приготувала новий репертуар з творів класичних і сучасних радянських композиторів.
Працівники мистецтва енергійно включилися в роботу по обслуговуванню трудящих в період підготовки до виборів у Верховну Раду СРСР. Зокрема це стосується хорової капели і філармонії, які дали вже чимало концертів для виборців. У день виборів всі робітники мистецтва візьмуть участь в обслуговуванні трудящих. Репертуар до дня виборів уже старанно підготовляється.
Перед театральним мистецтвом Тернопільщини залишається ще одне важливе завдання — покращення якості роботи мистецьких колективів, боротьба за ідейну цілеспрямованість у роботі. Зокрема, обласному музично-драматичному театрові, як провідному театрові області, треба подбати про те, щоб усі вистави проходили на високому художньому рівні, позбавитися творчих зривів, які мали місце в цьому сезоні. Трудящі хочуть бачити на сцені — і, безумовно, мають на це право — правдиве відображення героічної сучасності радянської країни. Задовольнити їх законне бажання — справа честі працівників мистецтва Тернопільщини.
