Результати перших днів
В повній готовності учні 10 класу Чортківської середньої школи №1 зустріли перший день екзаменів. Вони наполегливо готовились до письмової роботи з української літератури. За пишно уквітчаним столом зайняла місце екзаменаційна комісія. В класі панує урочиста тиша. Викладач української літератури Ніна Кіндратівна Калина роздає теми для самостійного твору. Теми, запропоновані Міністерством освіти УРСР, серйозні і цікаві: «Зображення революційного руху селян у творі М. М. Коцюбинського "Фата моргана", "Патріотичні мотиви і почуття гордості за радянський народ в поезії П. Т. Тичини" , «Наш край покликав Ленін до життя, і Сталін нас повів на верховини» із «Слова великому Сталіну». Деякий час тишу порушує лише обережний шелест паперу. Всі учні заглибились у думки над темами. Зосереджено складає собі на окремому листку коротенький план роботи Ірина Драгомирецька, задумалась Тетяна Поперечна, зосередився Ростислав Мерехева. Лише півроку він у нашій, радянській школі. До того Ростислав жив у Польщі. Тепер він вчиться на рідній мові і наполегливою працею наздогнав своїх друзів. Через кілька хвилин було чути лише стримане дихання і поскрипування пер. Дехто з учнів іноді зупинявся і, подумавши хвилину, знову продовжував писати. Згодом учні один за одним почали здавати закінчені роботи. Більшість творів написані добре і свідчать про глибокі знання учнів, їх уміння вільно розбиратися в класичній і новій радянській літературі. Твори учнів Ірини Драгомирецької, Леонтини Кльован, Ростислава Мерехова виявляють, зокрема, здібності у володінні літературним словом. Добре пройшли усні іспити з історії в 9 класі. Сміливі і впевнені відповіді учнів Лідії Патрило, Марії Байдужої, Омельяна Верецького та інших говорять про те, що і учні, і викладач історії Ганна Кіндратівна Непритворна немало попрацювали в підготовці до іспитів. Вчора продовжувались іспити в 5 класі - письмова робота з арифметики. В 4 класі був письмовий переказ з української мови. У 8 класі проходили усні іспити з геометрії. Учні добре орієнтуються в програмовому матеріалі, а окремі з них, як Валентина Малюг, Іванна Слободяник, відмінно опанували програмовими знаннями з геометрії. Іспити та єкзамени в Чортківській середній школі №1 стверджують велику роботу всього учительського колективу, проведену протягом навчального року.