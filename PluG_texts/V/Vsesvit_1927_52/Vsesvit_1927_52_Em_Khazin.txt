ЧЕСНІСТЬ
І. НЕМАЄ речі на землі без імени. Обдаровано землю багатьома назвами. Прозвали її й Ковенською губернею. Земля ця розрослась лісами, могутніми, мовчазними. Ліси Біловізькою пущею назвали і їх не займали. Лупилися під покровою лісів забутих звірі ріжні. Полював на них потім лише сам цар Микола Другий, а може ще й батько його, а може й дід.
Минуло чимало років. Як колись Наполеон, німці захотіли здобути світа, а світ захотів знищити німців.
Щоб здобути світа, потрібні ліси й землі. Потрібні й люде.
В 1914-му німці пішли походом на землі ковенські, на ліси ковенські, сповіщаючи про це здалека кращими виробами Крупа. 
Потрібен був рік залізного гуркоту, щоб прогнати звірів з їхніх вікових лігов.
І в дев'ятьсот п'ятнадцятому по гнилому людському м'ясові, по коліна в крові пройшли німці і зупинилися біля Сморгон та Двинську, лишаючи позаду ліси, землю й людей — матеріял для здобуття світу. 
Заспівали пилками, задзвеніли сокирами зелені люде в залізних чоботях і касках. Рейками прорізали незайману Біловізьку, щоб кращих синів її виривати з корінем та надсилати до тартака, збудованого край села Гайновки.
Мобілізували завойованих громадян, примусили їх робити на заводі коло казанів, коло підойм, коло кип'ячої смоли, вапни.
Через де-який час до цього заводу пригнано й мене.
ІІ. Мене вселили в барак № такий-то (рублений дерев'яний, нашвидку збудований зі стінами, що просвічувалися). 
Барак являв собою великий сарай, де від стіни до стіни, від підлоги до стелі витягайся заслані соломою лави на чотирі поверхи. Кожний поверх вміщав щось із тридцять чоловіка. Люде лягали поруч, як у домовині. Там можна було тільки лежати і ми всувалися туди ночувати головою вперед, вставали вилазячи відтіля вперед ногами, неначе з материної утроби, при нещасному випадкові. 
Я зайняв вільне місце внизу в першому поверсі. Бруд та солом'яна потерть спід верхніх товаришів, що перевертались у вісні, сипались на мене.
Коли сходилися з роботи сто двадцять людей, в мому баракові зчинявся галас, як на столичному вокзалі підчас посадки.
І ще барак нагадував тоді птичню, коли ріжуть гусей.
Росповідав кожен про своє, і кожному хотілося, щоб його слухали. Брудно лаялись та гуляли в карти.
Ті, що програвали, варили потім на огні на двох цеглинах затірку в жерстянках спід німецьких консервів.
Ті, що в карти не грали, обідали у вдови Козлихиної.
Мені пощастило, я потрапив на роботу вантажити в вагони та з вагонів ліс із Біловізької пущі.
Роботою керував баварець, товстогубий гер Вайзер.
Підчас роботи він кричав: „Los! Schneller!“, додаючи одвічну німецьку лайку —„Камель, доннерветер!“ Завод був огорожений високим парканом у два ряди дроту зверху, а біля воріт стояв німецький салдат з гвинтівкою. Серед двору, неначе пустка, стояв невеликий барак із залізними гратами на вікнах.
По-первах я на цей барак не звертав уваги і не роспитував, для чого він. 
Одного разу, проходячи повз нього, я зазирнув
у вікна таємного бараку і побачив там кілька понурих людей. Вони замахали руками, просять у мене хліба.
Я пішов і виніс їм хліба.
Це помітив вартовий і я ледве не росквитався зі своєю свободою.
Потім я довідався од товаришів, що барак цей — заводська в'язниця, і там заарештовані наші хлопці за невдалу втечу з роботи. Тоді тільки я
відчув усю безнадійність мого перебування в неволі.
Тяжче стало робити після цього і мені спало на думку втекти.
Від того часу ця думка не лишала мене. Нестерпучими ставали дні під гострим оком наглядача гера Вайзера.
ІІІ. Харчувались ми у вдови Козлихиної.
Чоловік її також колись працював тут на заводі.
Він попав у казан з кип'ячою смолою і в страшних муках помер від опіків.
Вона тоді лишилася без ніяких засобів до існування і адміністрація дозволила їй влаштувати їдальню, відпустивши на перший час харчі на віру. Тепер вона працювала вже самостійно, заробляючи сяк-так на життя.
Біда лише в тім, що вона примушена була харчувати на віру до першої виплати, бо грошей у нас не лишалось.
Вона була висохла з мертвячим обличчям жінка літнього віку, і сині очі її тужили за минулою назавжди молодістю, що багато чого обіцяла.
Я ставився до неї з великим співчуттям. Допомагав їй у рахунках з обідальщиками, записував кредиторів в особливий зошит (до цього вона писала крейдою на стіні). Бавився з її дітьми і вони звали мене татом. Платив їй дуже справно, даючи іноді наперед кілька карбованців, що залишалися у мене. Траплалося—де хто не сплачував їй. Або кілька людей втечуть з роботи, або інший захворіє і не віддасть. Тоді вона бідкалася переді мною і я обурювався на такі вчинки.
Я не міг уявити собі, що існують такі люде, такі безсовісні. Особливо гнівався я на втікачів. Було зберу товаришів з бараку та й агітую серед них: як мовляв, не соромно їм, молодим, здоровим віднімати останні копійки у вдови, що так мучиться за шматок хліба,—„І головне",— казав я їм, „невже
не можна вам тікаючи росквитатися раніш із боргами".
Хлопці, звичайно, погоджувалися зі мною, і кожний запевняв, що ніколи такого не вчинить.
Але не минало й пів місяця, як знову втікало кілька людей, і вдова вмивалася гіркими слізьми. 
Я порадив їй не давати більше на віру. Вона ж витирала хвартухом очі і, схлипуючи, відповідала.
— Як же вам не йняти віри. Адже ви такий хороший... Та ще такі чесні, як ви... Тай діло так запуталось, що вже не можна інакше... Вони кинуть харчуватись...
Що до себе, то я. звичайно, був певний і не мав ніяких підстав відмовитися від кредиту. Так говорили й інші. І ми кредитувалися й далі.
Там надійшла осінь із тоскними дощами, з задумливим холодом, з вітрами, з туманами.
Дрова відсиріли, поважчали, і липкий лісовий гунт брався до босих ніг. Мій сусіда по роботі підняв важку поліняку, і не встигнувши передати її до вагону, посковзнувся та впав з поліном у калюжу. Я кинувся його піднімати.
Раптом свиснуло щось у повітрі й плетений ремінний канчук гера Вайзера прилип до наших мокрих спин.
Насилу піднявшись, я глянув на німця з такою ненавистю, що йому мабуть совісно стало. 
Він по дурному всміхався, на бік одводячи собачі очі.
IV. Я почав думати про втечу. Але чекав грошей, щоб заплатити вдові. Я обміркував плани розглядав місцевість, прислухався до далеких паротягових свистків і проймався стальним дріжанням рейок.
Я нікому про це не казав. Я чекав на випадок. І цей випадок прийшов. Прийшов, коли я не думав за нього. Якось, вертаючись із роботи в барак, хлопці почали співати білоруської пісні, що звичайно закінчувалася танками навприсядки. Так сталось і тепер. Ми вже всією юрбою ввалилися до двору, коли двоє дядьків у постолах пішли в танок, зібравши навколо себе всіх присутніх у дворі, навіть німців. Я стояв осторонь.
Раптом я помітив, що біля воріт нема вартового. Я глянув на коло, де танцювали, і побачив там його профіль з прищуленою усмішкою. Одна рука вартового засунулася за ремінь гвинтовки. Заплуталося в ударах серце... Я тихо побрів до воріт. Це була можливо звичайна цікавість: а що буде далі?!... А далі я опинився за ворітьми й переді мною встали земляні— смугляві простори. Подихнуло запашним холодком надвечір'я. Осторонь чорніли стовбури лісу, мов отара величезних слонів, і вітер, здавалося, шепотів їм у вуха.
Піскуватою дорогою, де відбилася сила кінських підков, повз мене промайнув кабріолет. Сиділо в цьому двоє в блакитних кереях, з синіми комірами, блискучими срібними еполетами. Я відчув легке тремтіння в свому серці, але пішов далі, не думаючи ні про що, як у вісні.
Насувався вечір, розвіваючи сині кереї, засвічуючи зорі. Я вийшов на гробовище пнів. Поміж пнями, поранені, лежали жовті трупи зрубаних сосен. Я переступив через них ніби щасливець, що випадково лишився живий.
Було вже зовсім темно, коли я вийшов на рейки. Мов мечі блиснули вони на мене. Недалеко кипів паротяг і урочисто горіло його вогняне око.
Я підійшов ближче. Тоді паротяг злісно зашипів і вкрив мене гарячою парою. Тут лише я очуняв. Але ніяк не міг зрозуміти, чому я опинився тут. 
З дивним спокоєм ішли військові і внесли валізки до вагонів. Я ледве дихав. Я заздрив якомусь невідомому псові, що гавкав дзвінко десь за вагонами.
Я був би щасливіший, коли б міг крикнути, як паротяг.
Я всунувся в перший вагон, і став біля вікна. В купе сиділи голені офіцери з цигарками, мов сосками в роті, і ввічливо попрохали мене звільнити вікно. Я на них подивився, як на божевільних. О, коли б вони догадалися— хто я такий! Вони повинні були вигнати мене, як виганяють чужого собаку.
Але вони весело балакали і безтурботно всміхались.
Поїзд рушив і мені страшенно захотілося курити. Рука намацала в кешені цигарку, але я боявся її запалити, щоб цим не нагадати про себе.
Я не знав, що робити з моїми руками і все думав про те, щоб не зачепити німців випадково ногою.
І в голові вже давно стукала молоточком думка про нещасну вдову, про неоплачене харчування. Вона що-разу вставала перед моїми очима висохла, з мертвячим лицем і очі її дивились на мене з тихим докором обдуреної тварини.
Шалено загарчав паротяг і потяг здрігнувшись зупинився. Я поспішив у своє рідне місто, хитаючись на задубілих від сидіння ногах.
