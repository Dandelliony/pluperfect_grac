Назустріч 27-м роковинам Червоної Армії
Бучач. (Наш. кор.). Переможний наступ доблесної Червоної Армії викликав серед трудящих Бучачського району небувале патріотичне піднесення. На підприємствах, в установах і селах району відбулися мітинги, на яких селяни, робітники і трудова інтелігенція поклялися всіма силами допомагати героічній Червоній Армії в її вирішальній боротьбі з ненависним ворогом — німецьким фашизмом. 
Готуючи гідну зустріч 27-м роковинам славної визволительки — Червоної Армії, трудящі району організовано проводять місячник по збору коштів, хліба, теплих речей до фонду допомоги родинам військовослужбовців, інвалідам Вітчизняної війни, дітям-сиротам, батьки яких по-звірячому замучені німецькими катами. 
Успішно проходить збір коштів і хліба до фонду допомоги серед селян села Жизномир (голова сільради тов. Кобзар). За п’ять днів тут зібрано 300 кілограмів хліба, 850 карбованців для придбання взуття дітям-сиротам. 
Селяни Баришської сільради, натхненні великими перемогами героічної Червоної Армії в Східній Прусії, Німецькій Сілезії і Померанії, тільки за один день зібрали для родин військовослужбовців та інвалідів Вітчизняної війни 700 кілограмів хліба, 220 штук яєць. 
Активну участь в утворенні фонду допомоги родинам захисників батьківщини беруть робітники підприємств і установ. Колективи райвиконкому і райспоживспілки зібрали і здали районній комісії 1.500 карбованців. Десять процентів місячної зарплати відрахували робітники держбанку та райфінвідділу. 
До районної комісії вже поступило понад 100 пудів хліба і понад 10.000 карбованців грошей. 
