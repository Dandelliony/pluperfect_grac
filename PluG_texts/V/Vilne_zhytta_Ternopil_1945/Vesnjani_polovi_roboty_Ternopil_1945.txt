Весняні польові роботи проведемо швидко і високоякісно
Селяни села Чернелів Руський вже одержали всю землю, яку в них відібрали німецькі загарбники. Бондар Марія, Махенько Михайло, 
Пучинок Матвій одержали по 6 гектарів землі кожний. Всього в нашому селі повернуто селянам 470 гектарів. Кожен селянин має 
тепер землю й прагне до того, щоб одержати на ній високий урожай. Це природне прагнення селян врахувала сільська Рада депутатів
трудящих. Вона очолила активність селянських мас, організувала їх на боротьбу за успішну підготовку до весняної сівби. Ще на 
початку січня відбулося поширене засідання виконкому сільради. Тут були обговорені всі питання підготовки до весни, накреслені 
практичні заходи. Після засідання виконкому активісти сільради провели бесіди з селянами на своїх кутках, розповіли їм про 
рішення виконкому в справі підготовки села до весняної сівби, про те, що повинен зробити кожен господар, щоб весною успішно 
засіяти одержану ним від радянської влади землю. Через два тижні на засіданні виконкому сільради було знову обговорено питання 
підготовки до сівби. Але тепер уже говорили не про заходи, а слухали й обговорювали повідомлення активістів про практичну 
роботу на їх ділянках. Одних похвалили, другим вказали на недоліки й робота пішла успішніше. В процесі перевірки виконання 
рішень виконкому сільради ми виявили, що деякі селяни байдуже поставились щодо якості посівного матеріалу. Скликали засідання 
сільвиконкому й обговорили це питання, вказали господарям на їх помилку, роз'яснили це потім усім селянам, що висока якість 
насіння - основа високого врожаю. Ця помилка була швидко виправлена, посівне зерно на очисному пункті всіма селянами доведене 
до високої кондиції. Перевірка його на схожість показала прекрасні результати. Зразки посівної пшениці, вівса і ячменю дали 
100 процентів схожості. Поруч з підготовкою посівного матеріалу, ремонтом реманенту і збруї, в селі велась робота по організації 
супряг. З кожним селянином ми поговорили з ким би він бажав спільно працювати весною. Таким чином, врахувавши побажання 
кожного господаря, сільрада організувала в селі 90 супряг. Своєчасно ми подбали, щоб подати допомогу в проведенні весняної 
сівби родинам фронтовиків. Кожна з них тепер вже знає, хто буде їй допомагати весною. Тут сільради також врахували бажання 
селян. Марчук Іван зобов'язався допомогти Геншлівській Ганні, Куречка Дмитро - Кубишиній Ганні. Таким чином, всім 18 родинам 
фронтовиків буде подана потрібна допомога у проведенні весняної сівби. З березня на засіданні виконкому сільради було підведено 
підсумки підготовчої роботи до весни по нашому селу. Підсумки такі: всі селянські господарства повністю забезпечені високоякісним 
посівним матеріалом, реманент, вози, збруя приведені в цілковиту готовність, організовані супряги, добре угноєно 150 гектарів 
землі, на якій буде посіяно ярові культури. Село наше готове виїхати в поле, цілком підготовлене для того, щоб весняну сівбу 
провести швидко і високоякісно.