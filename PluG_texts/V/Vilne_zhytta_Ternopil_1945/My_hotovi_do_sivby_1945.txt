Дозвольте від колгоспників артілі імені Сталіна передати вам палкий привіт.
Наш колгосп організувався відразу ж після визволення нашого села Червоною Армією від польських панів у 1939 році. Дружно запрацювали ми і заможно, було, зажили. Мали ми 220 коней, 75 корів, овець велику отару і всякого добра вдосталь. Аж ось вдерлася німецька наволоч і пропало все.
Та кожного з нас запалив колосп, в душі ми залишались колгоспниками і в чорні дні німецько-фашистського поневолення. Дякуючи великому вождеві, рідному батькові Сталіну, ми визволені були спід німецької кабали і відразу ж взялися за відновлення колгоспу.
Тепер у колгоспі 40 дворів. Маємо землі 256 га. Працездатних у нас 63 чоловіки і всі вони працюють, не покладаючи рук, щоб повернутись до заможного довоєнного життя.
Кращі наші стахановці Гарматюк Текля, Кухончук Фафронія, Адамська Ганка і інші. Найбільше трудоднів – 130, торік виробила т. Гарматюк. Вона одержала 780 кілограмів хліба і біля 400 карбованців грішми. Добре працює в нашому колгоспі коваль Михайло Петрович Суходол. Він на всі руки майстер – і кує й слюсарює. Зорганізувавши селян, він відремонтував сівалки, плуги і решту реманенту.
Заготовлено в нас добірне зерно ярих культур, перечищене воно і цілком придатне на посів. Картоплі підготували садовити 7 тонн, є просо, гречка й інші культури. Заклали парникові рами, садитимемо овочі – капусту, баклажани. Словом, насінневий фонд і посадочний матеріал у нас готовий повністю до весняної сівби. На зиму ми посіяли 105 га жита і пшениці. 
На оранку, збирання й молотьбу ми склали договір з МТС. Деякі роботи виконаємо самі, бо маємо вже 25 коней і реманент. На поле вивезено в нас 250 фір гною, цебто 125 тонн добрива.
Ми повністю готові до весняної сівби. 
