Як я працюю серед населення 
Первинна партійна організація обласної прокуратури доручила мені проводити політичну роботу серед населення на вулиці Вербовій міста Чортків. Увечері разом з квартальним я зібрала людей (більшість жінок) до одної просторої квартири. Поговорила з ними, дізналась про рівень знань кожного, про те, кого цікавить. Домовились створити політгурток, заняття проводити двічі на тиждень. До гуртка записалось 16 чоловік.
Методом роботи гуртка я обрала бесіду, склала тематику бесід і до кожного заняття готуюсь. Переглядаю основний і допоміжний матеріал. Продумую, які питання можуть задати слухачі гуртка.
Провела вже бесіди про права і обов’язки радянських громадян, роз’яснила Указ Президії Верховної Ради СРСР про посилення допомоги багатодітним матерям, про заходи по зміцненню сім'ї й опіки та встановлення ордена "Мати–героїня" й медалі "Материнська справа".
Значна частина слухачів політгуртка — дружини, матері або інші члени сімей фронтовиків. Я провела бесіду і про пільги для сімей військовослужновців, інвалідів Вітчизняної війни, інвалідів праці про пільги пристарілим.
Звернення українського радянського Уряду до населення західних областей України стало темою для кількох занять гуртка.
На кожному занятті я ознайомлюю своїх слухачів з подіями на фронтах Вітчизняної війни та за кордоном. Коли бачу, що слухачі ставлять багато запитань по одній якійсь темі, я підготовляю і читаю їм доповідь про цю тему.
Члени мого гуртка беруть активну участь в поданні допомоги Червоній Армії. Так, після бесіди 6 січня, слухачі гуртка одностайно вирішили провести підписку і внести готівкою не менше 50 карбованців від кожного до фонду Червоної Армії. Дружина фронтовика тов. Шестакова внесла готівкою 100 карбованців. "Хай мій маленький внесок допоможе фронтовикам скоріше добити німецьких головорізів і здоровими повернутись до своїх сімей", — заявила вона. За один вечір було внесено до фонду Червоної Армії 8.200 карбованців.
Заняття політичного гуртка регулярно відвідують всі 16 чоловік. Серед них — 69-літній батько фронтовика Михальський, домогосподарки Кузєва, Маринчук, Попадечук та інші. Бесіди проходять жваво, активно. 
