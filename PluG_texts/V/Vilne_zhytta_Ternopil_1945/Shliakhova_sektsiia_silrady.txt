Шляхова секція сільради
З початком діяльності районної і сільських Рад в Заліщицькому районі організувався шляховий відділ, почали життя шляхові секції сільських Рад депутатів трудящих. 
Під керівництвом шляхових секцій відбудовано 3 знищених німцями мости в Хортонівцях і Торському. Вони ж організували побудову нового тимчасового мосту через Серет довжиною в 60 метрів. Будівництво цього мосту закінчується. 
Слід відмітити краще роботу голови шляхової секції Городківської сільради т. Миколайчука Михайла Івановича. Він виправдовує довір’я народу, вкладає в справу багато сил і вміння. Бригади шляховиків тут працюють зразково. До робіт широко залучилося населення. Під керівництвом шляхового ремонтера Якима Івановича Олійника Городківська бригада заготувала в кар’єрі 200 кубічних метрів гравію і піску, вивезла з допомогою селян на місце робіт і відремонтувала 7 кілометрів знищеного шосе. Цим людям зобов’язане населення і закінченням будови мосту на річці Серет. 
Одночасно треба вказати на погану роботу шляхових секцій Щитівської і Кулаківської сільрад, де голови Рад і секцій зовсім не дбають про довірене їм шляхове господарство. Та це виняток. Більшість секцій працює активно.
Завдяки зусиллям голів сільрад і шляхових секцій в Городку, Зозулинцях, Костільниках і Колодрібці Заліщицький районний шляховий відділ на 103 проценти виконав план шляхових робіт 1944 року.
