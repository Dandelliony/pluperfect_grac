Мої спогади про Леніна
В 1921 році я працювала в Реввійськраді Українського військового округу. 2 березня мене послали на Х з’їзд більшовицької партії як секретаря - друкарку командуючого військами України і Криму тов. М. В. Фрунзе. На з’їзді я вперше побачила Володимира Ільїча Леніна. 
Від працівників Реввійськради я багато чула розповідей про Володимира Ільїча. Дехто з них особисто знав, працював з ним, а я бачила його лише на портретах. 
Приїхавши одного разу в Кремль, я побачила як кілька чоловік йшли в напрямку спаської башні Кремля. Серед них була літня, невисока на зріст людина в зимовому пальто з трохи притертим воротником і в шапці - фінці. Обличчя цієї людини мені здалося таким знайомим, наче я десь близько бачила, колись знала її. 
 — 	Хто це, — запитала я товариша, що йшов поруч зі мною. 
 — 	Та це ж Ільїч, це товариш Ленін, — відповів він. 
Згодом, працюючи на з’їзді, я кілька разів бачила товариша Леніна. Двічі друкувала матеріал з його рукопису. 
Ми, рядові працівники, були здивовані енергією, невтомністю Ільїча. Часто було вже далеко за північ, а він заходив до нас в чергову кімнату, віддавав матеріал для друку і, відходячи, бажав нам здоров’я.
З почуттям сердечної теплоти я згадую винятково уважне ставлення великого вождя трудящих до запитів громадських організацій, установ і окремих людей. Не зважаючи на величезну завантаженість роботою на з’їзді, водночас з вирішенням питань державної ваги, Володимир Ільїч не залишав без відповіді жодного зверненого до нього прохання. Секретарка за дорученням Володимира Ільїча часто по телефону довідувалася чи завозиться молоко й паливо в дитячі яслі, чи одержала поліклініка медичне устаткування, чи влаштована в лікарню дівчинка Катя, хвора на кістковий туберкульоз, чи видається допомога сім’ям червоноармійців тощо. 
В цих, здавалося б життєвих дрібницях, виявлялось велике піклування вождя про людину, любов до народу, за щастя якого віддав все своє чудове життя наш незабутній Ленін.
