Відбудовуємо своє село
Хороше було до війни наше село Озеряни. 345 дворів налічувало воно. Була школа, клуб, хати-читальні. Смертю повіяло над селом нашим, коли в нього вдерлися німці. Квітуче село перетворили вони в руїни, ліквідували клуб, хату-читальню. Радісного і щасливого життя позбавили нас, відібрали землю, яку дала нам радянська влада, забрали птицю, рогату худобу і тягло.
Вигнала Червона Армія гітлерівських загарбників, установилася радянська влада. І почалося знову радісне життя. Мене було обрано головою сільради. В першу чергу сільрада забезпечила житлом селян, які потерпіли від німецької окупації. Сільрада організувала повернення селянам 191 гектар землі, відібраної у них німцями, організувала супряги для обробітку землі безкінним селянам. За активною участю селян ми відремонтували школу, клуб, хату-читальню.
Незабаром весна. Сільська Рада дбає про те, щоб забезпечити успішну підготовку сільськогосподарського інвентаря та насіння до весни.
В роботі сільради велику допомогу подають селяни. Вони відвідують наради активу села, які я проводжу 2 рази на тиждень. До активу ми залучили багато жінок. Активну участь беруть селяни в обговоренні різних питань, вносять цінні пропозиції, допомагають виконувати поставлені партією і урядом завдання.
Селяни наші ще добре не обізнані з життям Радянського Союзу, з героїчною боротьбою Червоної Армії, з своїми правами і обов’язками. З кращих людей села ми підібрали агітаторів, які регулярно читають селянам газети, листи з фронту, окремі фронтові епізоди, проводять різні бесіди.
Кожної неділі приїжджають до нас з райкому партії доповідачі. Вони роз’яснюють селянам закони радянської влади, Конституції СРСР і УРСР, розповідають про життя великого Радянського Союзу, про героічні подвиги радянських воїнів.
З великою увагою селяни слухали звернення Уряду УРСР до населення західних областей України. В своїх виступах вони проклинали фашистських наймитів - українських націоналістів.
Селяни повністю розрахувалися з державою по обов’язкових поставках і здали до фонду Червоної Армії 2065 пудів хліба.
Сільська Рада дбає про майбутнє свого села. Для відбудови спалених і зруйнованих німецькими бандитами селянських хат ми заготовляємо лісоматеріал.
С. Семенишин, Голова Озерянської сільради, Бучачського району.
