Фашистські підсобники
	"Це вчинив Гітлер", - так гласить напис на одному з будинків міста Бережан. Звідси відкривається страшна картина руїн. Вітри гуляють серед німих свідків жахливих злодіянь німецьких банд. Безліч могил, у яких лежать тисячі радянських людей - жінок, стариків і дітей, нагадують чорні дні фашистського терору на нашій землі. Мирослав Вридник, що чудом врятувався від німецької кулі, та інші очевидці розповідають, як гітлерівські людожери вбивали немовлят, як на очах у матері вони роздерли двох її малих дітей.
	Димом чорним укрилася за німцем земля наша. Гітлерівці спалили тисячі міст, сіл і хуторів, винищили сотні тисяч радянських людей. Але цього їм було мало. Щоб більше знищити наших людей, фашисти використовували для цього своїх наймитів - українсько-німецьких націоналістів, які завжди охоче виконували вказівки свого берлінського хазяїна.
	Одним з багатьох свідчень того, як українсько-німецькі націоналісти допомагали фашистам винищувати радянських людей, що не хотіли коритися окупантам, є такий жахливий факт. 23 березня 1944 року, за завданням німців, зграя українсько-німецьких націоналістів вночі вдерлася в село Волицю, Бережанського району, й запалила його з усіх кінців. Перелякані люди вибігали з хат, шукаючи порятунку. Але бандерівські криваві кати розстрілювали їх на місці.
	За дві години село згоріло до тла. Мало кому з мешканців Волиці пощастило врятуватися. Ті, що залишилися живими, розповідають про ту страшну ніч смерті. В їх серцях священний гнів до підлих зрадників українського народу - українсько-німецьких націоналістів. Ніколи не згладиться з пам'яті народу те, як бандерівці, ці скажені звірі в образі людей, бігали по вулицях і вбивали юнаків Михайла і Петра Чайковських, 98-річного старика Мидецького, двохрічну дитинку Марійку й багатьох, багатьох інших мешканців Волиці.
	Українсько-німецьким націоналістам не вдасться уникнути справедливої народної відплати за всі свої злодіяння. Німці прийшли на Україну, щоб сісти на шию народові й панувати. Українсько-німецькі націоналісти - бандерівці та інше подібне їм падло - вітали прихід німецьких гнобителів і дуже хотіли рядом з гітлерівцями сісти на шию українського народу і верховодити ним на догоду німцям. Та не вдалося їх це. Український волелюбний народ не зігнув спину перед окупантами та їхніми наймитами - бандерівцями, а, сміливо випроставшись, дав добрих стусанів у гладке німецьке рило і в огидливу оунівсько-куркульську пику.
	За те, що український народ не хотів коритися гнобителям, не хотів німецької й оунівської влади, а з великою надією чекав повернення своєї рідної радянської влади, - за це фашисти і українсько-німецькі націоналісти спільно палили наші села, сокирою, ножем і кулею знищували наших людей - стариків, дітей, жінок.
	Незабаром петля зашморгнеться на шиї ката Гітлера. Не уникне петлі й жодна націоналістична потвора, якщо не покається. Українсько-німецьким націоналістам не сховатися ні в селах, ні в лісах, ні в Німеччині, чи де б то не було. Народ знайде їх скрізь і знищить. Це буде справедлива помста за сльози, кров і муки народні. 
		Наталка Скиба.
		Ліда Люстигманова.
		М. Бережани.