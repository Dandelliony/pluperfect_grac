ЛИСТ З ДОНБАСА
		Дорогим землякам
		Селянам і селянкам села Таурів Козлівського району Тернопільської області
	Добридень, земляки! Дозвольте передати вам щирий привіт від ваших односельчан, а нині шахтарів Донбаса. Ми всі живі та здорові, чого і вам бажаємо. Хочемо розповісти вам про життя наше в Донбасі.
	Ми, як приїхали сюди, то насамперед училися на курсах; нам розповіли, як видобувають вугілля, показали шахту, а вже потім приставили до діла. Леон Гужда, Ян Запоточний і Якуб Борчишин працюють лісогонами. Це не важка робота і не вимагає особливих навичок чи досвіду. А от Іван Мовчко вже став кріпильником. Щоб добре кріпити в шахті покрівлю, потрібні спритність і знання справи. Хороший кріпильник може багато заробляти. Досвідчений кріпильник Оберемченко допоміг Іванові Мовчко вивчити справу, і тепер він працює самостійно. В грудні Іван заробив 550 карбованців, в січні - 700 крб. Та можна заробити і більше тисячі; тутешні кріпильники, які мають досвід, одержують тисячі по дві на місяць.
	Працюють у нас на шахті також наші земляки з села Музолівки, Підгаєцького району. Може знаєте Антона Вінницького ? Він теж тут разом з своїм приятелем Дмитром Колобайдою. Вони вивчилися на вибійників і вже заробляють по 800, а то й по тисячі карбованців на місяць. А звикнуть, набудуть досвіду, то й тисячі зо три одержуватимуть.
	Люди тут хороші. Ледарів не люблять, а тим, хто чесно працює - добрі приятелі. На дільниці, де працює Якуб Борчишин, начальником колишній офіцер Червоної Армії Василь Васильович Ашіхмін. Три роки воював, кілька разів був поранений, торік після поранення повернувся в Горлівку. Тут він жив до війни, тут учився в гірничому технікумі і працював на шахті. На роботі він суворий і вимогливий, а вдома - душа чоловік. Він живе вкупі з нами в гуртожитку, так подивились би ви, як він дбає про нас, немов господар за гостей дорогих.
	Разом з нами живе і демобілізований з Червоної Армії гвардії старший лейтенант Леонід Іванович Гончаров. Яка це людина! Воював під Ленінградом, в 1943 році визволяв від німецьких окупантів міста Донбаса - Макіївку і свою рідну Горлівку. Сім разів був поранений, загоїв рани - прийшов на трудовий фронт. Його дружину Марію Іванівну і дочку Марусю - трьохрічну дівчинку німці вбили. Коли б не рани, був би він на фронті і зараз. Рветься до бою, щоб помститись німоті за дружину і дитину, за зруйнований Донбас. 
	Леонід іванович все турбується, якби ми не сумували, він грає на баяні. Так що б ви думали, пішов у шахтком і зажадав: "Дайте мені баян. Хочу звеселяти моїх тернопільських приятелів". От який уважливий.
	Живемо ми в одній хаті. Живемо добре. Наш гуртожиток поруч з їдальнею. Є тут люди з Вінницької області, з Чернігівщини, з Київщини. Забезпечили нас непогано. Видали по два простирадла, теплу ковдру, подушку, рушники. Білизну міняють через 10 днів, а в лазню ходимо щодня. Як вилізимо з шахти, так і йдемо в лазню. Миємося завжди з милом. 
	Продукти нам видають в крамниці, де все коштує дешево. Хліба одержую кожний день по кілограму на чоловіка. Цукор дають, так що п'ємо солодкий чай; одержуємо також по три кілограми м'яса на місяць, і крупу і масло. Ми ситі. Хто хоче - обідає в їдальні, а можна й самим варити. Час у нас є - в шахті працюємо 8 годин, а потім роби, що хочеш.
	Леонід Іванович часто розповідає нам, я добре жили шахтарі до війни. Прийдеш у крамницю - білий хліб, масло, фрукти, що хочеш, бери. І все дешеве. А як одяглись шахтарі! Кожний мав добрий костюм, та й то не один, а по два і три, дівчата ходили в шовкових сукнях і в красивих туфлях. Розповідає і говорить: закінчиться війна ще краще заживемо.
	Дорогі земляки, якщо вам хтось говоритиме, що в Донбасі погано, - не вірте цим брехунцям, які намагаються повернути наше життя на старе, віддати наших дружин і дітей в неволю німецьким панам. Цього ніколи не буде.
	Передайте нашим дружинам і нашим дітям поклін від нас і скажіть, щоб вони за нас не турбувались. Ми видобуваємо вугілля для Червоної Армії, щоб вона могла ще дужче бити німця поганого і швидше підняла прапор нашої перемоги над Берліном.
	Скажіть усім: гірники ДОнбаса запрошують до себе усіх, хто хоче і любить трудитись. І ми вас запрошуємо.
	Ми все частіше думаємо: чи не забрати сюди наші сім'ї. Нашим жінкам тут сподобається. Тут і корову можна тримати і свиней. Скоро розподілятимуть землю під городи. Думаємо і собі городи взяти. може на літо наші жінки зберуться до нас з дітьми. 
	Напишіть нам, друзі, про все докладно.
	Бувайте здорові, дорогі земляки. 
		Ваші односельчани Леон Гужда, Як Запоточний, Якуб Борчишин, Іван Мовчко.