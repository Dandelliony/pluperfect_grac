До всіх колгоспників, працівників МТС і радгоспів та селян Тернопільської області 
		Звернення учасників обласної наради передовиків сільського господарства 
	Героічна Червона Армія громить гітлерівські полчища на підступах до Берліна. Незабаром прапор нашої перемоги буде майоріти над столицею фашистської Німеччини. Радянські полки невпинно йдуть на захід. В їх переможній ході, на їх бойових прапорах слава всього Радянського народу, який в неймовірно тяжких умовах подвигами масового ратного і трудового героізму здобув нечувану в історії перемогу, врятував цілий світ від небезпеки фашистського рабства.
	Затиснутий у велетенські лещата двох фронтів, поранений фашистський звір чинить відчайдушний опір. Перед нашими славними воїнами і перед всім народом стоїть велике завдання - напружити всі сили, щоб якнайшвидше добити проклятого німця і зажити мирним і щасливим життям.
	Сільське господарство Радянського Союзу вступає в четверту воєнну весну. Колгоспники самовідданою працею в ім'я перемоги заслужили високі похвали великого Сталіна: 
	"Наше колгоспне селянство активно і з повною свідомістю свого обов'язку перед Батьківщиною сприяє Червоній Армії в досягненні перемоги над ворогом".
	Селяни Тернопільщини зустрічають весну 1945 року на визволеній від фашистських загарбників землі в рідній сім'ї народів нашої неосяжної країни. Чудова українська пісня, пісня вільної праці в проміннях весняного сонця знову полине над багатодайними нашими ланами і понесе слово щирої подяки тому, хто дав нам волю, хто вирвав нас з фашистського ярма - рідному батькові нашому Йосифу Віссаріоновичу Сталіну. 
	Нечуваних страждань заподіяли гітлерівські кати нашому народові. Вони знищили і погнали в своє рабство міліони кращих радянських людей, зруйнували наші квітучі міста і села, пограбували народне добро.
	Великої шкоди зазнало від німців сільське господарство. Німці розграбували наші чудові колгоспи і радгоспи, знищили машинно-тракторні станції, засмітили бур'янами наші ниви. Тільки в Тернопільській області було знищено 38 МТС, усі колгоспи, більше половини худоби.
	Можна знищити матеріальні цінності, але не можна знищити народу, який не знає перепон в боротьбі за волю, честь своєї Батьківщини. Ще гриміли гармати, посилаючи на голови німців смертоносну працю уральських робітників, а трудівники тернопільської землі виходили в поле, засівали визволену землю.
	Наша область в змаганні з Чернівецькою та Ровенською домоглася в 1944 р. значних успіхів. Ми вчасно посіяли і виростили урожай, добре його зібрали. Селяни Тернопільщини повністю і в строк розрахувалися з державою і внесли до фонду Червоної Армії 17.777 тонн хліба, 2.235 тонн картоплі. В області відновили роботу всі 38 МТС, які подають значну допомогу колгоспам і селянам. Ми також виконали і перевиконали план озимого посіву, зяблевої оранки, - заклали міцний фундамент високого врожаю 1945 року.
	Значних успіхів домоглися відновлені колгоспи області. Наполегливою працею колгоспники відроджують знищене фашистами своє колективне господарство. В перший рік спільного господарювання здобуті непогані наслідки. Колгоспники артілі ім. Ворошилова, Копичинського району, одержали на трудодень по 7 кг хліба. По 9 кг зерна на трудодень розподілила артіль "Перше травня", Скала-Подільського району. В артілі ім. Сталіна, Заліщицького району, колгоспники одержали по 12 кг хліба і по 3 крб. грішми на кожний трудодень.
	Ідея колективного господарювання твердо входить у свідомість бідняків і середняків. Селяни ясно розуміють, що колгоспний шлях є єдино правильний шлях подолання віковічної відсталості і бідувань. Тільки об'єднаними зусиллями, у великому машинізованому господарстві можна здобути заможне і культурне життя, широкий шлях розвитку здібностей кожного колгоспника та дітей наших. Тільки велике господарство, засноване на наукових засадах, позбавить нас від постійної залежності від стихій природи, дасть гарантію високих наслідків сільськогосподарської праці.
	Курклі-експлуататори добре знають, що колгоспник не піде їм жати за 12-й сніп, що праця колгоспника на суспільній ниві з допомогою державних машин дає йому високі наслідки. Четер те вони люто виступають проти колгоспу, верзуть всяку нісенітницю, дають притулок і харчі націоналістичній сволоті - бандам українсько-німецьких націоналістів. Глитаї мріють про повернення свого панування над бідняками і середняками. Не вийде! Рідна наша радянська влада не дозволить глумитися над чесними трудівниками. Вона дала нам землю, допомагає машинами, всебічно сприяє селянам, що вирішили господарювати спільно.
	Зібравшись на обласну нараду передовиків сільського господарства Тернопільщини і обговоривши ті великі завдання, що стоять перед сільським господарством нашої області в 1945 році, ми, учасники наради, звертаємося до всіх колгоспників, селян, працівників МТС і радгоспів з закликом напружити всі свої сили щоб завоювати високий урожай, всемірно посилити допомогу нашим славним воїнам, якнайшвидше остаточно розгромити гітлерівську Німеччину.
	Для цього треба кожному з нас ще і ще раз перевірити чи все зроблено в підготовці до сівби, в якому стані насіння, чи відремонтований інвентар, чи підготовлене тягло, чи привезено в поле добрива. Все слід урахувати, все передбачити, щоб ранні зернові посіяти за 6 - 8 днів і не більше, як за 18 днів закінчити посів усіх ярих культур.
	Особливу увагу слід приділити організації супряг. Жодна сім'я червоноармійця, жодне безкінне господарство не повинні бути залишені без допомоги. Все треба привести в дію, щоб посіяти якомога швидше і краще.
	МТС і сільські Ради мусять стати справжніми організуючими центрами боротьби за найкращі агротехнічні строки посіву. Тепер, коли відчувається нестача робочої сили, тягла, а перед нами стоять такі великі завдання - виростити в колгоспах по 10, а в одноосібних господарствах по 9 цент. зернових на кожному гектарі - ми, як ніколи, повинні працювати організовано, дружно. Тільки спільно, гуртом, організуючи допомогу один одному, ми доб'ємося загального успіху.
	Колгоспники і колгоспниці, працівники радгоспів і МТС, селяни і селянки! Пам'ятайте, що в боротьбі за високий урожай 1945 року справа йде про честь колгоспу, МТС, радгоспу, про честь села, району, області. Кожний чесний громадянин не може ставитися байдуже, до того, яке місце займає його село, район, область в остаточному наступі на ворога. Хай у кожну хату трудівника ввійде турбота про долю високого врожаю, прагнення завоювати першість у великому змаганні. Жодної латки землі не мусить лишитися незасіяною, жоден працездатний не може стяти осторонь участі в боротьбі за врожай перемоги.
	Наполеглива праця, створення багатющого потоку хліба, картоплі, м'яса і всіх продуктів харчування - це неоцінимий дар на вівтар Вітчизни в грізний воєнний час. Що може бути почеснішого і святішого для радянського патріота!
	А вся мерзенна бандерівська наволоч, що стає наперешкоді народній творчій праці, неминуче буде стерта з лиця землі. Трудящі Тернопільщини знищать цю сволоту, як бур'ян на ниві, і підуть широким шляхом вільної праці на вільній землі під сонцем Сталінської Конституції до верховин народного щастя.
		Хай живе багатонаціональна сім'я вільних братніх народів - 
		Союз Радянських Соціалістичних Республік!
		Хай живе наша визволителька - доблесна Червона Армія!
		Хай живе і веде нас до нових перемог любимий наш батько Великий Сталін! 