Вчителі-агітатори
В нашій неповно-середній школі працюють 8 вчителів. Всі вони, на чолі з директором школи Юліяном Грінчишиним, віддають увесь свій час справі служіння трудовому селянству. Вони не лише вчать наших дітей, простеляють їм шлях в щасливе майбутнє. Вони невтомно працюють серед населення, роз’яснюючи йому закони радянської влади, радуючи вістками з фронтів великої Вітчизняної війни. 
Кожен вчитель має свою ділянку — кілька селянських сімей. Щовечора селяни й селянки збираються в просторій хаті якогось господаря і чекають свого вчителя-агітатора. 
Він приходить до них з газетою, а то і просто з добрим словом. Почитають, побесідують, — і в людей очі розкриваються на життя. 
Вони розуміють чим зараз живе наша Батьківщина, яке піклування про нас, трударів землі, проявляє влада Рад. 
Вчителі організували при сільському клубі випуск стінної газети. Вже випущено 4 номери. В газеті показується відродження життя села, передових селян, які більше за всіх допомагають Червоній Армії в розгромі німецьких загарбників, висвітлюється хід підготовки до весняної сівби. 
За невтомне служіння народові і тов. Грінчишин, і тов. Сухацька Марія, і всі інші вчителі користуються повагою всього села. 
