ЗАПИСНИК ч. I (1 лютого — 27 червня 1911)
Далечінь — туманно-фіолетова. Деякі вікна так блищать від сонця на заході, що, здається, в кімнаті того будинку пожежа. Чорний кінець димаря заводу впирається в рожево-синенькі хмаринки уступами дійшлими дообрійно. З темнофіолетового туману ледве виблискує золотом баня Володимирського собору. 
Одинадцята заповідь: Не зівай. 
Женщина, яку нічим не можна здивувати. На всяке оповідання про щось дивовижне вона вже має своє оповідання про таке ж саме, тільки ще дивніше. Із оповідань пасажира (кацапа) про критику Росії, як свиня побила астронома в передсказанні погоди і як селянин вилікувався, «брюхом на печі лежа». «В Росії — свиня астроном, а пічка — доктор. Росія, значить, не стремится к медицинскому персоналу». 
1.	II. 
Муха і К. М. живуть якось безпорядочно. Вони нічого не роблять і не читають. Вчора цілий вечір говорили про те, як Муха «напився», закликавши гостей до себе. Муха виправдувався, якось гарячась, без звичайного свого достоїнства: — Терпіть не можу цього міщанства! Вип’єш скляночку вина, а шуму на цілу кварту і, головне, ці «разсчети»: не більше чарки! Ні, ми не зійшлися характерами, треба розводу! 
Не дивлячись на жартівливий тон останніх слів, почувається якась серйозність. Недурно К. М. вчора пропадала цілий вечір, десь гуляла по вулиці. 
Познайомився з Майою (якось так називають її). Вона — занадто крупна. їй би одягати довшу сукню. У вимові її є щось миле, щось, що нагадує М. 3. Даш. Постать струнка, не дивлячись на великий зріст. Очі і волосся дуже чорні, ніс трохи зам’ясистий, рисунок губ східній і різкий, при чому верхня губа тонка. Цікаво, чи справді це ознака холодности темпераменту? 
Сиджу на горі, внизу білими камінчиками розсипано вілли Фльоренції. Бугриста й поламана далечінь легкою блакитною мрякою затягнулася. Похоже, як курець пустить дим по рукаву і він стелиться сизими волокнистими хмарками. Маслини сивими круглими плямами вкрили ближчий схил гори. Білі, ясноблискучі стіни будинків викликають в мені знову тоску. Я не хочу нічого певного, я знаю, що воно згубить свої фарби, діставшись у руки. 
Вчора й позавчора у мене була Н. І все зруйновано. Я почуваю... [Далі закреслено]. 
«Знаменитий критик» у кафе. Довге густе волосся, яке хочеться помити, і уявляється, що вода буде страшенно жирна з зеленими плямами після миття. Дуже різкий перехід від серйозности до дуже ввічливої і привітливої посмішки.
Кончета оповідає майже щодня з великим захопленням, що вона буде робити. Комізм у тому, що вона готова про це проговорити цілий день і з задоволенням лягти спати, нічого не зробивши. 
Берег Арно По крутому боці густими чорно-зеленими шматками, як поодрізувані гоголівські чуби, стоять нерухомі кипариси. Стоять, одкидаючи яснішу від себе тінь на землю й у воду. Під ними стоять постаті рибалок з блискаючими довгастими вудилищами. Рибалки теж темні і здаються рідними з кипарисами. На горі, далеко від чотирикутньої башти з зубцями, сторожами гостро напружились у небо ті ж таки кипариси. Вони наче посходили з картин Бекліна5 й порозбігались по узгір’ях, у долинах, навіть на вершечках гір. Арно спить. Зелені заснулі води з відблисками густих пощерблених ряб’ю тіней кипарисів нагадують мені мою істоту. Думи рухаються ледве помітно і ряботять тільки тіні колишніх переживань. 
Дістав листа від Левіні й вирізки статтів про «Чесність з собою». Лайка і злість мене тільки дивують, я не розумію, чи ті люди щиро пишуть, чи вони цілком не помічають того, що я хотів сказати? Всі як один обурені, нема ні одного, щоб хоч трохи звернув уваги на ідею речі. Всі лютують за інтелігенцію. Не може ж бути, щоб усі помилялись, а я один був непомильний. Де ж голоси за мене? Цікаво, чи хтось обізветься з словом розуміння ідеї речі. 
Сила волі
Спеціяльної психічної здатности «сили волі» немає. Уявляють собі, що мозок чи "душа» мають окремий участок, який заправляє рухом, акцією. Коли, мовляв, «воля» дужа, то людина робить усе так, як хоче, без вагання. Це — невірно; бажання заправляють акцією. Коли в людини є декілька протилежних бажань, то вони мусять боротися між собою. Сильними "волею» можна називати тільки тих, у яких є сильні, виразно окреслені бажання. Слабкими — тих, у яких бажання невиразні, володіють людиною не цілком, швидко зміняють одне одне. Може трапитись, що людина, у якої одне бажання дуже, зустріне друге дуже бажання, і тоді виникає так зване хитання "волі». Коли до цього прилучається великий усеаналізуючий інтелект, то справа стає ще заплутанішою, бо інтелект, розкладаючи й оцінюючи кожне бажання, знаходячи в ньому позитивні й негативні боки, цим зменшує їх безпосередню активність. Гамлет — приклад великого інтелекту і не дуже сильних бажань. Треба вірити в щось, щоб робити. Тільки загіпнотизовані фанатики можуть робити щось, не аналізуючи й безхитанно вірячи в те, що роблять. Не можна одним наказом "волі» бити головою в стінку, або ні з того ні з цього кидатися в смерть. Але можна битись головою в стінку, знаючи наперед, що не розіб’єш її. Це робиться тільки тоді, коли є віра в те, що биттям у стінку купується якась інша цінність, більша за життя. У хворих, якими опанували якісь шкідливі звички, дуже слабке уявлення шкідливости звички або дуже мале уявлення корисности одвички. Через те вони не можуть одвикнути. їх насамперед треба лікувати штучно, вводячи сторонню силу. 
8. III. 
Муха при всіх цілує Катерину Михайлівну. Здається, ніби він цим хоче показати, що вони любляться. Це робить якесь неприємне враження. Похоже на те, як бачиш людину, що при тобі виконує свої інтимні функції, або молиться. Жартом Муха, навіть підтверджуючи, говорить: — Вона моя законна жінка, хочу — цілую, і що ж? 
Поважний чоловік (навіть дідок уже) з такою посмішкою, яка говорить: «Говори, я все знаю вже, що ти мені скажеш, але ти говори. Я слухаю тебе уважно й з щирим інтересом і розумінням. Я до всього відношуся, як до свого старого знайомого, і мене здивувати важко». 
Берег моря. Роза сказала, що не виїде, поки не знайде зеленуватого камінця з малюнком. Просить мене шукати також. Я, як буваю на березі, шукаю. Камінці дуже схожі на людей: поки вони свіжі, мокрі, вони далеко кращі, ніж тоді, як висохнуть. Тоді губляться яскраві фарби, вони сіріють і дуже міняються. Іноді міняються до того, що аж несподіваною здається така велика зміна. 
27. III. 
Скеля Санта Анна. Хочу пригадати минулий місяць. У Мухи. Враження незатишку, розгардіяшу й бурлацької часовости квартири. Здається, що зникло десь усяке громадянство, держави, наука, політика, торгівля, фабрики, зник усякий рух на землі, зосталась тільки дитина, і вони мусять її годувати. 
Хвиля піскувато-зеленим валом налітає на скелю при березі, обкутує її, і скеля тоді схожа на голову людини, що обливає собі з ряжки в бані голову. 
Петр Николаєвич — з доброю посмішкою, зачучвереною бородою, стомленим тонким лицем. По професії адвокат, але кінчає у Фльоренції медичний. 
Галінар, друг Майї, говорить по-російськи, палахкий італієць. Невеличкий, широкий у плечах, з губами зібраними в поцілунок і оксамитними очима. 
Ліза дуже білява, вії жовто-білі, на щоках рум’янець аж до очей. Бідна дуже (акушерка, не заробляє нічого), робить Катерині Михайлівні вштрикнення якісь і за це має сніданок щодня. Це її пригнічує і ставить у залежність і тяготне становище до Антоновичів. До речі: коли я оповідав Лізі про Муху, то в голосі я чув задоволення від того, що Муха не робить нічого і взагалі живе не так, як міг би, коли б відповідав уявам про себе у товаришів. 
Стовбури пальм, як ноги слона (вираз Левка). 
Повагою можна підняти людину до власної самоповаги. Босяк, цілком загинулий, випрямляється під впливом поваги, яку виказує йому другий. Навіть переборщує. 
У Дор. така походка, як у людини, що дуже роздратувалась і біжить когось бити (наприклад, дитину, яка дуже надокучила). 
Солдати схожі на божих корівок (москалики). 
Одмахується від мух, наче кличе кудись за собою (спостереж. Рози). 
Світила електричність, перед моїми очима лежала «Історія» Грушевського, розчинена на тій сторінці, де є малюнок коронування Ярополка і його жінки Христини. Стомлений цілоденним ходінням, я кілька разів дрімав, але грюкіт у готелі щоразу будив мене. Тоді я накрив голову подушкою і, читаючи, знову несподівано заснув. І приснився сон мені. Я приходжу звідкись до себе додому. Моя квартира неправильної форми. Якась поламана, коридор дугою. В коридорі такі килимки, які я бачив, шукаючи помешкання. Я іду по коридорчику. 
27. VI. 
Сиджу на ст. Fontainebleau жду Розу з Парижу, куди поїхала по деякі речі. Невгамовно, настирливо й хапливо дзвенить дзвінок. Перон від дощу блищить сизо-чорним мокрим блиском. Французи з парасолями в руках.
Роза цим поїздом не приїхала, спізнилася. Я майже байдуже приймаю цей факт і йду додому. Тихо в нас. Речі застигли, ніби в напружено-чекальному настрою слухають дивну тишу. 
Мені хочеться записати стан свого відношення до Рози, щоб зрівняти, щоб зрозуміти, щоб опанувати ним. І я нічого, власне, не розумію, ні про що не можу сказати з певністю. Зараз мене не тягне до неї. Більше, щось трохи одштовхує, мені чудно, що я живу з якокзсь людиною, що я зв’язаний з нею. Чим зв’язаний? Здається, ми уникли всіх зв’язків, силуваних, позувальних, здається, купність наша має корінь тільки в нашій волі, нашому потягу одне до одного, в нашій свідомій оцінці якостів наших. Здається, ніщо, крім цього, не може нас в’язати, і коли не стане цього, ми можемо розійтись. А тим часом я вчуваю десь у собі присутність чогось стороннього, якогось обов’язку, повин-ности. Ось думаю про неї. Великі, крупні очі, крупний, трохи широкий і товстий ніс з червоністю, яка іноді трохи одражає мене і яку я хочу полюбити. Ось її губи крупні, соковиті, які я зву «неморальними», ось її рівні й ніби товстуваті зуби з золотим блиском пльомби з середини. Ось уся вона з тілом сирени, з невинними грудьми чотирнадцятилітньої дівчинки. Що я відчуваю до неї? Не знаю. Моя втома, мій «чорний круг» оббайдужив мою душу. Я знаю тільки, що в цей мент, коли душа моя тільки на чорне відгукується, коли тільки чорні струни дрижать, як звучить щось у їхніх тонах, у цей мент я тільки вчуваю нерішучий здриг темних струн. У тоні їхньому звучить одна риса Рози: її страх перед «славою». Страх, який вона ховає, з яким бореться і який усе таки в ній є. Думка про неї консьєржки, femme de menage, думка цілком сторонніх людей її непокоїть. їй хочеться, щоб вони не знали, що вона М- ІІе, а не М-me. Вона ще не переборола, ще не випалила в собі того сорому. «Приличність» у ній ще сильна. Вона мене вчить, як тримати виделку, і я корюся їй, почуваючи й трошки сорому за свою «некультурність» і сміючись з себе й з неї і стискуючись трошки холодком тривоги за її "буржуазні» нахили. 
Погроза сліпого, невблаганного "почти» покищо застигла, затаїлась. Три рази вона стояла перед нами й намірялась розірвати та розштовхнути нас у різні боки. Скаженим напруженням "спинки» ми прогнали її на якийсь час. Але на який? Ми боїмось торкатися цього, ми боїмось невдачі і звертаємо «чекання», "благорозумність» на «спинку». 
Тепер, у цей мент, коли вогкість запльованої цілоденним дощем землі незримими путами входить у мої нерви і вони розбухлі, немов прилипли до кісток і в них тому не можуть рухатись чуття; тепер, коли "спинка» чується не як частина тіла сильна кістками, мускулами, рівна й випрямлена, а немов вставлена ватяна спинка пальта якогось, в’яла й ослаблена, яку занадтим напруженням можна порвати; тепер, коли працює один мозок і ті його клітини, що бренять тільки на звук негативного, тепер я хочу подивитись, що говорить мені спілка з Розою. Але як? Я звертаюсь до предметів. Чую з втіхою, як слабкою ніжністю ворухнулось моє серце, коли я побачив на столі її в’язані частини панчох. Але ліжко її не викликає в мене нічого. Воно трохи незґрабне, до того ж і ні разу не обіймало ще мене з нею. Предмети, її предмети, мовчать. 
Мені іноді тепер (у цей "чорний» час, треба мати це на увазі) з холодком пробігає думка: "Кінець захопленням, мріям, шуканням, ти знайшов уже». І хоч я знаю, що ліпшої знайти не можу, все ж таки мені здається, що я від чогось одмовився, щось загубив, чогось не дійшов. Але поруч з цим я чую, як досвід мій говорить, що все незнайдене хвилює, а знайдене, те саме, що жагуче тягнуло, робиться звичним і не хвилює, а прив’язує, входить як вогкість в істоту і зростається з нею, зростається до того, що тільки з кров’ю оддирається. 
Мені чудним здається мій стан. Ця спокійна кватирка, з пристосованими до звичних зручностів речами, ця тиша, це поринання в спокій і безтурботність. Незвично і смішно. 
Я знаю: прийде час і одлипнуть од кісток мої нерви, током свіжим пробіжать по них чуття, прокотяться теплою хвилею по серці і стане воно повним великою ніжністю до Рози, моєї вибраниці. 
Сьогодні послав листа М. Вона мені згадується з болем і ніжністю. І я боюсь їх, бо вони тягнуть за собою бентежну тривогу, жалість, якої я не можу виносити. Іноді мені навіть здається, що я ніколи не любив, а тільки жалів тих, що мене любили, за те, що покину їх і зроблю боляче. 
Промовець говорить так помалу, що думка не може йти за ним з тим же темпом і тому проти волі біжить уперед. Через те повільно говорячих слухають так неуважно і з таким зусиллям. 
Чому національні відносини навіть між с.-д.-ами іноді займають більш домінуюче значення, ніж клясові? Чи лежить вся вага в економічній базі, чи в якійсь іншій? Яка причина тій ворожнечі, яка існує між організаціями, що мають однакові економічні інтереси? Чи не грає тут ролю закон консерватизму, що виявляється по всій природі? Закон консерватизму категорично велить індивідові й цілим групам берегти ті риси свої і ті засоби, які допомагали їм у боротьбі за існування. Національне почуття це є перш усього свідомість належности до певної групи, що зберегла себе до цього часу за допомогою певної суми засобів (звичаїв, мови, релігії, моралі, мистецтва і т. д.). 
Галицькі вирази і наголоси, що не вживаються на російській Україні: Ентузіязм. Рефбрат. Троха. З цілою рішучостю. Жизнений. Разбм. Ніколи. Домагання. Спірне пйтання. Своєв дорогов. Видівєм, бувєм, зналисьмо. Почуваннє. Кбнгрес. Слідуючий. Добачуючи. Міжнародня. З’єдйнення. Ниньки. Тутка, ту, тутай. Теперки. Стреміти до того, щоби... Цілию. Зновй. Наперід. Пбява. 
Лице бабусі, що продає яблука й горіхи, похоже на великий горіх у хустці. Воно такого ж кольору, з такими ж зморшками, і так само в зморшках засів і в’ївся в тіло старий порох. 
Дощ чертить по шибках косі пунктирні лінії. 
Смуги ниви лежять на полі як зелені, золоті полотна, розкладені бабами для сушки. Малинова смуга неба як величезна скибка стиглого кавуна. 
Над ним густа темносиня хмара, з порваними голубими латками. 
Что жена? Я ей «ой», а она мне «ой-йо-йой!». Какая з нея помочь? Ну, поехал за границу, бросил все, стал страдать, мучиться так і дальше (замість і так дальше). (З оповідання Бориса, компаньйона Левинського). 
У панни походка така, наче вона бреде по мілкій воді. (Т) 
«І єсть, і нема».
 Робітник українець має жінку польку. Від неї родиться дочка. По закону — дочки є материні. Отже — католичка і полька. 
«Моє». Хазяйка б’є цуцика за з’їджені яйця. Моє, боротьба за свою дрібну власність, є ввесь зміст життя її. У околодочного кашель такий, неначе в горлі кістка. 
У Браїловського (оратора) вимова сочна: р, н і л він вимовляє по два рр, нн і «грранить, Декарр, замечанние, сллова» і т. д. Голос баритоновий, гучний, а сам маленький, так що стає дивно, коли спочатку послухаєш його, а потім подивишся. 
Кучер поганяє коней так, наче його гикавка напала.18 Кипариси як наконечники копій.
 Сінема 
Піп — дуже чесний, симпатичний, чудесний боксер.
Побиває метіса на герці.
Я чекаю позора, ганьби, кари несправедливої навіть, але понижуючої мене, і, щоб улегшити її, щоб уникнути мук ображеного самолюбства, я сам наперед визнаю за собою всі провини, сам перебільшую навіть їх, сам ображаю й караю себе, тим самим роблячи нечульною чекану образу. 
До «Равновесия»
 Фома просить прощення в Аркадія. 
Підкреслити голодування. 
Участь у французькому житті. 
Думки російського революціонера, коли він дивиться на англійців, що грають у лавн-теніс. (Вища раса, культура аристократії. Несвідоме почування цього). 
Розвить сцену в сімействі. (Таня зайшла за томиком Шевченка). 
Тип компатріота, що проситься на кватиру, має роботу, але не має кватири.

 Мораль
100083. Шимкевич. Наследственность и попьітка ея обяснения. 
9534. Бельше (Вільгельм). Любов в природе и развитие любви в живом мире. 
9175. О. Герович. Развитие наследственности. 
Ф. 240. Анрі Берґсон. 
Ф. 241. Анрі Берґсон. 
Ф. 242. Анрі Берґсон. 
Ф. 243. Анрі Берґсон. 
Ф. 673. Гефдин [чи Гирдин — нерозбірливо]. Зтика. 
124-125-129. Ваґнер. 
(Дістати: М. Бертель. Наука и нравственность). 
У Ваґнера і Ренана ідея: убити звіря в людині на користь «людини», інстинкти «укротить» на користь розуму. Але для чого розум? Чи не для того, щоб усі інстинкти всіх людей були задовольнені? Убивши ж інстинкти, чи не вбиваємо ми самих себе? (140-1-2). 
Ваґнер. 41, 116, 135-6, 148-149. 
(Реґрес у боротьбі за існування, звуження інтересів, вимог, задоволення простим і убогим. Сім’я — ч23 — ). 
Критика є осуд? 
Загадки таїть Пш[ибишевський]. 
Людина будучности — Ст[аніслав] Пш[ибишевський]. 
«Велична пісня, листочки, вічний сфінкс»... 
Через що був Ніцше індивідуалістом? 
Новітня штука — одбиток настроїв. 
Настрої таємничости. "Новий вогонь». 
Стиль — відношення до світу. 
Штука, яка панує. 
Нова творчість творить почування, які викликають речі. 
Штука є відтворенням того, що вічне. Штука не має цілі. "Абсолют душі». 
Штука, яка має якусь ціль, — соціяльну, моральну, — справа людей. 
Душа ступає од одної вічности до другої. 
«Море тайн і загадок поза нашим я».
Представник одвертається од дійсности. Він схоплює свої переживання. А що він переживає не дорогою наших 5 чуттів, а синтезою, вважає грою трансцендентальних елементів. 
«Пестощі меланхолії». 
«Злитись в одне огнище». 
Поза брутальністю існує тоска. 
На Заході любов є фатальністю. 
Поза часом і простором. 
У Пшибишевського нема акції, а тільки життя душі. Чого хоче Ф. чи Гор.? Думки Ф. є думки пережиті. Нервовість героїв Пшибишевського. 
Тисячі голодних, кого винуватити? Щось без лиця. Ніхто не винен з людей. Дарма шукати причин. Загальна невідвічальність. 
У новому суспільстві гніт позалюдський (трансцендентальний). 
Сторож б’є дівку. Суспільство користує дівчиною. Де винні?
 Пшибишевський є виразом того, що робить сучасне життя. Він є змістом того, чим повинен бути сучасний чоловік. 
