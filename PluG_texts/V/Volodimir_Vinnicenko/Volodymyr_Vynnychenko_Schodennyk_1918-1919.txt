ЗАПИСНИК ч. VI (23 серпня 1918 — 7 квітня 1919)
23. VIII. 
Перегляд моралі стає очевидно необхідним. І насамперед перегляд питання про рацію існування самої моралі як певного фактора життя, як регулятора різних сил. Аморалізм, так званий, не є безморальність. І в тих, що ніби одкидають всяку мораль, є правила і навіть закони поводження. Нема ні одної групи людей без певних правил життя. Існують деякі дикунські племена без релігії, але без моралі немає. 
Так само мораль є у тварин. Вона обмежена, вузька, але цілком вичерпує форми відносин серед них. 
Усяка система моралі, починаючи від моралі тварин та дикунів і кінчаючи мораллю християнства й прагматизму, має ґрунтом добробут, щастя людини. 
23. X. 
Минуло два місяці, як переїхали з Княжої Гори.1 
23. XI. 
Цілий тиждень уже стоїмо у Фастові.2 Малося на думці в день-два захопити Київ. 
27. XI. 
День туманний, оповитий вогкою мрякою, однотонний і невиразний, — такий самий, як наше майбутнє. Найгірше те, що рух цілком несподівано набрав окраску приватної марки одної- двох людей. С. В. Петлюра став льозунґом справи. Сьогодні маси мають до нього симпатію й довір’я. А що буде, як симпатія до особи перевернеться в антипатію через якийсь невдачний вчинок цеї особи? 
Широке громадянство, мабуть, певне в тому, що головною силою і рушієм у цій справі є та особа, ім’я якої у всіх на устах. Маси судять дуже схематично, вони до наївности невибагливі й неаналізуючі. 
Цікаво, що буде за тиждень, як вийдуть на арену інші імена, як уступляться ще іншим. Наче бульбашки в казані. А казан кипить, бурлить, поки щось у ньому не звариться, або якась німецька чи антантська рука не погасить його силою. 
Хочеться відновити в пам’яті в усій послідовності подій історію цих двох тижнів. Але те, що було днів десять тому, здається, було за часів якоїсь далекої історичної епохи. 
Смішним і малесеньким видається ввесь процес переговорів з тим нещасним, тупим і слинявим кретином з приводу "кабінету”.3 От він сидить у червоному "моєму" кабінеті, за тим самим столом, за яким я приймав делегації, послів від Антанти,4 комісарів, большевиків. Наскільки велика сила автосуґестії: цей обмежений, неосвічений, мабуть, хворий офіцер руської армії цілком щиро вірить у те, що він гетьман, себто людина вища за інших, що має право на власть і що інші те право признають і поважають його. Він старається поводитися просто і сам це одмічає, а також його приближені одмічають з притиском, що він поводиться з усіма зовсім-зовсім просто, як звичайна людина. 
Білява, лиса, довгаста голова з породистим носом і круглими, каламутними, неуважними, немов трохи розтеряними очима. В куточках губ набирається слина і білою піною набивається там, коли він говорить. А говорити ця "звичайна людина" любить, але говорить кострубатими, пошарпаними, неохайними фразами, запинаючись, перестрибуючи на друге, забуваючи тему, крекчучи і роблячи враження людини, яку треба одправити в лікарню. 
Тим часом клясовий інстинкт у цього дегенерата досить дужий. І клясова честолюбність не мала. Йому хочеться зіграти якусь немалу ролю. Ролю відновителя "твердих устоїв правопорядку”. 
Особливо після повороту з Берліну, де йому подавав руку сам Вільгельм,5 у його слинявій душі міцно загніздилось переконання в своїй особливій місії на Україні. Але це, на горе його, тяглося так недовго: хутко Вільгельм "надів циліндра”, взяв у руки штатського патичка і став "звичайною людиною”. Сонце погасло і залежна від нього плянета, що сяяла тільки його світлом, зашамоталась, захвилювалась і почала шукати іншого світла, яким могла б світитися. "Сонце”, погасаючи, порадило своїй плянеті звернутися в орбіту... своєї демократії, попасти в світло цього сонця і, примостившися, існувати далі. 
Порада була б добра, коли б можлива до виконання. 
28. XI. 
Розпочався наш наступ.6 Німці проти нас. Надій на успіх мало. З півдня наступають дончаки. З Румунії, з Чорного моря, от-от з’являться війська Антанти. З боку Галичини — поляки. Большевики з півночі чекають нашої перемоги, щоб насунути й задушити нас. 
У Києві стоїть тисяч 20 німців. У них біля 100 гармат. Гетьманців тисяч 5 при 40 гарматах. У нас же тисяч 8 війська і ЗО гармат. 
І все ж таки не наступати не можна. Надії на перемогу під Києвом нема, але одступити, згодитися на умови німецької оберкоманди, що обдурила свій совдеп, була б ще гірша поразка. 
Умови такі: І. У Київ німці нас не пустять. Одійти нам від Києва верст на 30-40. 2. На залізницях ніде боїв не вести. 3. Годувати Київ і німців. 
Це такі умови, які цілком підрізують республіку. Гетьман і його уряд лишаються, ми — бунтарі, приходить Антанта і піддержує існуючий уряд, усмиряючи бунтарів. 
Отже народові треба виразно показати, хто такі для нас німці. Згодитись на їхні умови, це значить сказати народові: німці обороняють гетьмана, але вимагають від нас за це, щоб ми їх безборонно скрізь пропускали додому, годували їх і покірно слухались, коли їм схочеться зламати і ці умови. 
Можливо, цю справу захоплення влади в даний момент ми програли. 75 шансів за поразку під Києвом, за безпорядочне тікання нашого недисциплінованого війська, за остаточне розбиття нас німцями і Антантою разом. Але перемога наша в тому, що ми, українські соціялісти і демократи, що ми, українці, з’єдналися з своїм народом. Хай нас розіб’ють фізично, але духово, національно й соціяльно, ми поєднані тепер і в слушний час наш голос матиме довір’я в народі нашому. Це є те основне завдання, яке ми мали на меті, виступаючи, ще обмірковуючи виступ і не знаючи, як будуть ставитись до нас німці. 
Ще раз німецький проклятий багнет зіграє чорну ролю в долі нашої нації. 
29. XII.
 Невже знов упадемо в обійми чужої сили? Невже знов проти свого ж народу покличемо когось дужчого, щоб угамував його і... зганьбив нас перед ним? 
Нема у нас нації. Є темний, осоловілий від усяких історичних дурманів народ. Ми хочемо зробити його нацією, а він скоса дивиться на наші маніпуляції й сердито бурчить. 
Кажуть, історія не повторюється. Це, здається, не так. При повторенні певних умов, обставин і причин, повторюються і наслідки. 
А національна несвідомість, темнота, очманілість нашого народу повторюється щодня, а тому повторюються і всі явища, що походять з цеї основної причини. 
А явища прецікаві при своїй повторності. Так само рік тому наші дядюшки в сірих шинелях були головною основою і підпорою нашої державности. Це були досить хисткі підпори. Большевицький імперіялістичний шашіль не довго гриз їх; вони впали з’їджені агітацією кацапського максималізму, задушили Центральну Раду і самих себе. 
Якраз рік тому тої самої пори наші "війська" заявляли про свій невтралітет до большевиків. Полки Дорошенків, Сагайдачних і всіх інших історичних діячів складали руки й не виявляли ніякісенького бажання битися за долю своєї держави, яку оті Дорошенки хотіли збудувати. Потім дядюшки імени Дорошенків зняли складені руки й почали ними душити за горло тих, хто хотів продовжувати справу Дорошенків. Невтралітет перейшов у активність на користь російського імперіялізму. 
До смішного аналогічна картина вирисовується тепер. Теж невтралітет. Теж полки імени діячів (Симона Петлюри) абсолютно не почувають, не розуміють і не мають ніякого нахилу знати, через що вони називають себе полками певних діячів. Розуміється, невтралітет довго не буде тягтися. Мусить бути рух, акція, бо ніщо на світі не стоїть. Нема ніяких підстав думати, що той рух буде на користь національного моменту, а не соціяльного. Большевицькі шашлі гризуть страшенно дружньо й енерґійно наші бідні слабенькі "підпори”. Я з болючою цікавістю слідкую за цим процесом. Коли ми за цей рік національно виросли й зміцнились, то ми, може, довше протримаємось. Мірою нашої дорослости буде довгість нашого тримання. 
30. XII. 
Січовики не знайшли відповідного тону, вступивши в Київ, і наробили помилок. Накинувшись на професійний союз і чотири рази посіпавши його, вони одпихнули від Директорії робітництво. І дійсно, виходить якесь трагічне непорозуміння: вища влада стоїть цілком на ґрунті інтересів робітництва, а влада виконавча ті інтереси ніби топче ногами. 
На цьому ґрунті серед обивателя виростають чудернацькі квітки пліток. Ніби я арештував Петлюру, а Петлюра мене, ніби в нас був дуель, ніби Директорія гризеться всередині. 
Розуміється, це плітки, але цікаво, як усе ж таки кожна плітка має якусь підставу. Звичайно, ніяких дуелів, ніякої гризні нема, але нема й тої цільности світогляду і прагнення, які повинні були б бути. Члени Директорії — просто патріоти, хороші, чесні, не дурні, але тільки патріоти. Вони не революціонери. Петлюра енергійний, трошки шамотливий, з певною ініціативою, з шабльоновим демократизмом, честолюбець. Він боїться за свою популярність і за всяку ціну хотів би її зберегти. Коли для цього треба буде стати большевиком, він стане ним. Коли гетьманом, — стане гетьманом. Швець, Макаренко, Андрієвський7 хороші чесні обивателі, які совісно, навіть з деяким ентузіязмом ставляться до своєї місії. Вони не вірять у свою соціялістичність і часом зі страхом подивляються, куди це їх несе. Але вони не будуть опинатись, коли їх занесе навіть у справжню соціяльну революцію. 
Усі вони не бачать ґрандіозности і величезної ваги своїх власних кроків. Коли міжнародні сили (Антанта, Совєтська Росія) не дадуть іншого напряму нашому процесові, то ми стоїмо на порозі дійсно великих змін у всій структурі України. Мене хвилює та картина, яку я собі нарисовую, картина перебудови всіх відносин, законів, богів, гріхів, понять, станів. Мені рисуються осяяні електрикою села в садках, пов’язані шосами, залізницями, пароплавами. Палаци-фабрики, храми-університе- ти, городи без брудних убогих передмість, без тюрем. 
Але чи досяжна це річ при цій страшенній темноті й дикунстві наших бідних сіл? Чи можливо, щоб іменно Україна, Росія, Польща досягли цього, а розвинена стара Европа зосталась позаду? Чи не вхопить вона нас за поли й не посадить на місце, боляче й тяжко придушивши збройною рукою? 
2. І.8 
Ні, не стара буржуазна Европа, а соціялістична молода Совєтська Росія йде на нас збройною навалою, палить, грабує наші села, вирізує наших письменників (Єфименко з родиною). І ніякісенької уваги на те, що ми вже не "буржуазні”, що ми йдемо по шляху рішучої боротьби з буржуазією. І знов, як і того року, нема кому рятувати нашу націю, нашу державу. Здається, що без нації таки справді трудно створити національну державу. З одними "мужиками”, "людьми”, з одними темними, затурканими селянами, які знають тільки ту землю, в якій длубаються, — трудно битися за невідоме їм, незрозуміле, ніколи не чуване. Большевика вони знають і бачять в самих собі, а нація, держава — це щось абстрактне, занадто велике. І як можна подвигнути мужицькі маси проти самих себе, не даючи їм за те реальних компенсацій? 
Каламутний туманний ранок. Дахи наче в паршах, холодна вогкість краплями сонно спадає додолу. Переплівшись чорними слизькими гілляками, непорушно стоїть сад. Жовтіють подекуди китиці забутого осінню листя і ждуть не діждуться доброї бурі. В червоному великому кабінеті холоднувато і вогко після провітрювання. Тріскотять і пострілюють дрова в камінах. Льокаї, важко ступаючи навшпиньках, порають хати. Бідні льокаї і швайцари цього будинку: вони стільки бачили тут хазяїв, так швидко ті хазяї міняються, такі вони різні по своїй природі, що бідні свідки цих змін, мабуть, махнули на все рукою й не пробують щонебудь зрозуміти. "Якось то буде”. 
Хочеться тиші, тужних думок, червоних заходів на неосяжному небозводі. Хочеться погрузити душу в вічний хід явищ, схилити голову перед ними й умиротворити гіркий сум і огиду смерти. Десь на березі зеленкуватого моря лежати на шершавій скелі, слухати вічний плескіт хвиль, дивитися, як тануть хмарини в хвилюючій, незрозуміло ваблячій блакиті неба, і мирити душу з неминучим. 
Пройдено більшу частину путі життя. Пройдено. Вже не хвилюють ті молоді радості, що в двадцять літ. Так мусить бути. Кохання? Всі тайни його розчинились перед мною, я пройшов через усі таємні закутки його, сотні жіночих рук обіймали мене і сотні уст говорили про те саме. Я вже не почую, не побачу і не взнаю нічого такого, що ще не відоме мені. Моя холодна логіка без жалю розкладає ніжний швидкий погляд жіночих очей і наперед розказує все, що стоїть далі за тим поглядом. І пада енергія здобуття, спокійна мудрість змінює хвилювання, і туга за недовідомим, за вічним, за тим, що дужче за тебе, за владикою твоїм знову обгортає душу. Слава? Я пройшов ступені її в різних напрямках, я вийшов на саму гору її. І нема ні гордости, ні насолоди, ні піднесення, ні навіть простого обивательського вдоволення. Учти, оплески, овації чомусь не доходять до серця душі моєї, наче ватою обкутаний я. Моя мудра, з скептичною посмішкою логіка обклала мене ватою. Я хочу радіти й тішитися з моєї слави, я хочу взяти хоч трошки з заслуженого мною, — хочу і не можу, не тішуся і не беру. Я почуваю тільки, що повинен стояти на цій горі, бо так треба для добра чогось більшого за мене. Мені трудно й нудно стояти там, мені смішно дивитися на заздрісні погляди тих, що стоять нижче, мені жаль тих, що кидають у мене камінням за те, що я стою на горі. Я жду моменту, коли щось більше за мене дозволить мені зійти до тихого зеленкуватого моря, щоб я міг лежати біля вічних хвиль його і мирити душу мою з неминучим. 
21. І. 
Завтра має бути урочисте проголошення з’єднання За- хідньої і Східньої Українських Республік у єдину Українську Народню Республіку. Завтра ж роковини з дня проголошення самостійности України. 
А тим часом большевики взяли Харків, Чернігів і вчора зайняли Полтаву. Днів через сім-десять вони можуть бути в Києві. Бідні українці не можуть без жаху думати про цей час і зарані розбігаються, куди хто може. Особливо охоче біжать за кордон. Нехай біжать, може, хоч там лишиться трошки на завод. 
Завтра ж і Трудовий Конґрес. Боялися, що буде большевицький, а він, здається, буде правіший за Директорію. Але що з того, коли і Директорію і його знесе дика люта хвиля варварів з півночі. Вони дужчі за нас, вони мають такого великого і дужого товариша в боротьбі, як голод. Цей товариш знесе і нашу кволу національну свідомість, і бажання порядку в народі, і бідних екстатиків наших — січовиків. Голодний інтернаціональний китаєць з Совдепії,9 озброєний, вимуштруваний — сила непереборима. 
І знову для всієї нації вигнання, пониження, глум, нищення. А скільки розстріляє лютий кацап у самому Києві! Нещасний українець-обиватель! Він же тільки-тільки народився на світ і тут його вбивається. 
А Петлюра все стає в пози, пумпує на всяких зібраннях, щиро вірячи в себе, як у "національного героя”. Цілий місяць пумпує, а війська не має. І нічого, як і торік, для організації його не зроблено. Як і торік, ця людина непомітно для ширшого загалу заграє для всіх фатальну ролю невільного саботажника і предателя. По 4-5 днів не приймає докладів військового міністра, місяць не проводив закону про військові школи, про мобілізацію, про реорганізацію набору. Замість того, приймає прохачок-старушок, роздає їм гроші й велить ходити по Києву і вихваляти Петлюру за щедрість. Реакційність у діяльності наших органів — його справа. Всі помилки військових під його обороною. Розклад армії і прихильність до большевизму — результат одсунення козаків од виборів на Трудовий Конгрес і потурання контрреволюційній старшині. Господи, які ми убогі, коли маємо таких національних героїв, таких випадкових і фатальних людей. 
Побачимо, що далі буде. Чи врятують Греків10 і Мельник11 щонебудь з того, що за місяць напсували Петлюра та Осецький12 — ці дві "балерини”, як їх називають? Боюсь, що пізно вже і що дійсні герої — стрільці — з вини паршивців загинуть. Серце стискується безсилим гнівом. 
24. І. 
Учора Стрілецька Рада радилась: чи 4, чи 10 днів удасться вдержати Київ. А Рада Міністрів радилась, як краще вивезти ту нещасну українську інтелігенцію, яку большевики розстрілюватимуть по вступі в Київ. Міністер Остапенко13 скаржився на військових: нездари, недбайли, провокатори, потайні вороги українства; більшість офіцерів — люди підлі, тупі, аморальні. Нема з ким армії будувати. А отаман Осадного Корпусу14 скаржиться, що нема чобіт, нема шинелів, нема набоїв до гармат. Зовсім нема на Україні. 
А я скаржусь, що нема нації, нема того народу, який за своє національне існування знайшов би і офіцерів порядних, і чоботи, і набої. 
Отже, значить, все питання в тому, через скільки днів нас буде вигнано з Києва і ми підемо тинятись по нашій несвоїй землі, збираючи крихітки нашої нації, зліплюючи їх докупки, в "кулак”, щоб ударити ним по ворогові. Ой, боюсь, що тим кулачком ми не злякаємо зголоднілої орди з півночі. І будемо ми взивати до дужих і благати про поміч, і будемо ми кусати собі серце з сорому і гніву за своє пониження й безсилість. 
Та чи хоч зарахуються в історію наші ці надлюдські зусилля, в історію щастя нашого народу? Бо історія нещастя вже записала багато сторінок нашою власною рукою. 
Голова міністрів — Чехівський; праця — Абрамович; внутрішні справи — Трухлий, Сидоренко; закордонні справи — Сидоренко; освіта і культура — Огієнко; юстиція — Слабченко; фінанси — Перепелиця, Кривецький; земельні справи — Мартос, Шаповал; пошта і телеграф — Шаповал; народне господарство — Остапенко, Сергій Степанович; торгівля і промисловість — Чопівський, [прізвище закреслено]; продовольство] — Токаржевський; військові справи — Греків, Осецький; мистецтво — Антонович; морські справи — Білинський; громадські роботи — [прізвища не подано]; народне здоров’я — Матюшенко; контроль — Косенко, Кучій; єврейські справи — Ґольдельман; шляхи — Сокович.15 
24. І. 
Я роблю всі заходи, щоб вийти з складу правительства. Занадто вже тяжко мені бути подвоєним, занадто трудно віддавати в жертву найдорожче своє, топтати його, знущатися з нього з таким виглядом, ніби я тільки цього й хотів. 
Реальна дійсна політика після Вінниці була в руках військових, і виразником та оборонцем її був Петлюра. Розгроми робітничих з’їздів, розгроми професійних спілок, примусова зміна вивісок, потурання реакційним силам та процесії з попами — це ті вчинки, які були одною з причин большевицького наступу на нас. Єврейські погроми також явились результатом цеї політики, проти волі військових, але як неминуче явище. 
А я мушу приймати весь тягар цих помилок на себе, мушу удавати, що це й з мого погляду — необхідне. 
28. І. 
Трудовий Конґрес другий день уже топчеться на одному місці, не можучи розжувати питання про верховну владу. Одні хочуть, щоб ця влада належала Директорії, а другі — Малому Конгресові. Особливо на останньому настоює "Чорномор”, як називають в кулуарах М. С. Грушевського. Він має надію стати головою Малого Конгресу і вернути незабутні часи Малої Ради. Цей заздрісний, нечесний дідок грає свою гру. Я нетерпляче чекаю його перемоги. Тоді я, нарешті, увільнюся від конфлікту з самим собою. Тоді я поїду до сонця, до зеленкуватих хвиль, до тужної, солодкої самоти. Тоді я буду жити серед нереальних, але більш дійсних людей, ніж ті, яких бачу тепер. Тепер вони занадто близько перед моїми очима стоять, і я через те бачу зморшки, прищики, бородавки їхніх облич, а самих облич не бачу, облич людей бідних, замучених війнами, революціями, дебатами, погромами. Там, біля зеленкуватих хвиль, насамоті з вічним небом і своєю душею, в бородавках і прищиках я побачу людей. І мені буде легко з ними, і тужно, і боляче, і, може, в душі моїй стане менше зморшок. 
Становище на "фронтах" ніби краще. Кумедні, смішні ці "фронти”: невеличкі купки людей, самі точно не знаючи, чого вони хочуть, блукають по степах, по дорогах, кудись насуваються, від чогось тікають, стріляють, помирають. Так, мабуть, буває після якоїнебудь великої катастрофи в небесній сфері, коли стикаються дві великі плянети. Розбившись одна об одну, вони одкидають від себе горючі дріб’язки, які по інерції кудись летять, горять і нищать по дорозі все, що попадається, або гинуть самі перед дужчими тілами. 
От цікаво, чи ми дужчий за когонебудь дріб’язок світової катастрофи? 
30. І. 
На якийсь час ніби стало спокійніше. Потрошку вертаються "біженці”, соромливо, ніяково уникаючи насмішкуватих поглядів тих, що теж хотіли втекти, та не змогли. З півночі навала притихла. Сарана зайнялася пожиранням захопленої території. Коли вона винищить її, тоді посуне далі. Тоді Петлюра обм’якне, скисне, заговорить хрипким, убитим голосом, погляд стане розгублено-апатичним. Тепер же він ходить, як балерина за кулісами перед виступом, приємно обсмикує свій пояс, на якому теліпається револьвер, і грізно балакає з своїми осаулами по телефону. Комічно і зворушливо, як бідний Симон Васильович з міною переможця спішить до мене щоразу з якоюнебудь дрібненькою, приємною звісткою, — так мало їх буває у нас, що він немов виправдується тими дрібничками за великі, тяжкі невдачі. 
Психічний розклад, упадок енерґії, зневір’я в наші сили, жах перед страхіттями таращанських банд16 проймають не тільки простих обивателів, але й тих, що стоять на чолі громадського руху. Всякий, хто має хоч яку можливість пристроїтись до посольства чи місії, тікає за кордон. Мої три "пансіонерки" на чолі з Петрусем Чикаленком17 вчора теж утекли в царгородське посольство, покинувши мене без секретаря, без урядовців. Ніяково їм було, соромно, алеж так хотілось вирватися за межі большевизму, пожити спокійно, затишно, по-людському. А молоді ж хлопці! Ну, хай їдуть, вони за це заплатять ревматизмом совісти. 
Ждемо Надюгу18 з Москви. Доручено Семенові Мазурен- кові19 — посланцеві до Совдепії, неодмінно привести нам цього карапуза. Але карапузість її десь напевне зникла, мабуть, схудла там без їжі в голодній Москві. Тільки навряд чи приїде вона, чи схоче рискувати життям, пробираючись через большевицький фронт. А я б з охотою послухав її оповідання про соціалізм у Москві, вона вміє схоплювати гумористику життя. 
Есефи20 страшенно закпопотані новою "авантюрою Директорії”. Перша авантюра була повстання. Тоді есефи хапали нас за поли, кричали на ґвалт і вимагали від Національного Союзу, щоб він заборонив нам усякі збройні виступи проти гетьмана. Тепер вони ґвалтують, що ми робимо виступи проти буржуазії. Ці солодкі істоти люблять вважати себе за мудрих, розважних політиків. Учора вони пропонували мені вступити в союз з Антантою, в наслідок чого допустити по Україні невеличкі антантські ґарнізони і виплатити поміщикам за землю. Мої нерви до того пошарпані людською гидотою, що я вже не міг з цими спасителями України говорити спокійно і трохи не вигнав їх з кабінету. 
5. II. 
Хлопчача, загониста, безпардонна політика стрільців, петлюрівське позування, паради з попами, болбочанівська зграя, — все це привело нас знов у Вінницю. Але перший раз ми були тут у зеніті свого пориву, з устремлінням вперед, оточені захватом і необмеженим довір’ям народу, з певною перспективою до Києва. Тепер ми — вигнані з Києва, запльовані самі собою, загиджені болбочанівщиною, петлюрівщиною, уже на порозі зради, вже з простягненою рукою до Антанти. Тепер ми не маємо ні довір’я, ні захвату, ні віри в себе. Навезені з Києва урядовці пиячать, бешкетують, ганьблять нас. Доводиться давати накази, щоб їх за п’янство ловили, арештовували й пороли шомполами. Спасибі, знайшовся порядний чоловічок, повітовий комендант, який охоче робить це. Реакція сидить по всіх закутках і чекає слушної години. Вона вже вчуває запах з Одеси, запах братньої реакційної кумпанії й потихеньку готується. 
А в Києві вже, мабуть, є совєтське правительство на чолі з Раковським,21 Мануїльським22 і Пятаковим.23 Ці добродії наступлять хапливою ногою на шию і почнуть нашвидку роздягати Україну. Трошки й живої шкури здеруть, але не їм те болітиме. 
Бідна нація, в тисячний раз бідна, нещасна! 
Ні, мабуть, поки не принесено в жертву до останку все, що маю: честь, переконання, минуле й майбутнє своє, поки не висмоктано останньої краплі сил, — доти мені не вирватися з грузької ковбані влади. Зеленкуваті хвилі, лагідна блакить неба, сухий дзенькіт соснових голок уже затягаються серпанком непевности, вже одходять, одпливають од мене, стають нереальними. І лишається одна "верховна влада”, смішна, тяжка, як зганьблена совість, непотрібна вже нікому. І бідна Коха теж починає вже примирятися з цим. 
6. II. 
Учора по радіо прийшла пропозиція від російського совєтсь- кого уряду бути мировим посередником поміж Директорією і українським совєтським урядом.24 Головою українського совєтського уряду є Раковський, себто, член російського уряду. Отже, іншими словами, Совнарком пропонує нам бути посередником поміж собою і нами. Бідний Совнарком! Узявши Харків, Полтаву, Катеринослав, Чернігів і саму столицю Київ, — пропонувати миритись. Значить, не дуже то він почуває в собі сил удержати свою перемогу. Оточений з усіх сторін ворогами, обложений Антантою, голодний, майже вже обеззброєний, з бунтами всередині, він доживає останні дні. Надія на совєтську революцію в Европі, очевидно, зрадила. Германія прийняла совєти, але зробила їх такими несовєтськими, що аж ніяково. А тим часом Капітал — стривожений, стурбований, загрожений большевизмом — спішно мобілізує свої сили й рішуче стає до боротьби.
 І от у цій боротьбі й ми мусимо брати участь. Ніхто нашим невтралітетом — таким гуманним, послідовним, таким мирним, чудесним невтралітетом — не захоплений. Наші маленькі сили хочуть ужити і ті, і ті. 
У той час, як прийшло радіо з Москви, в Бірзулі сиділи наші посланці й договорювались з Антантою. Антанта хоче, щоб ми не тільки билися з большевиками російськими, але щоб убили й самих себе. Всі пропозиції їхні до цього й зводяться. Першим пунктом їхніх умов стоїть: вихід Винниченка з уряду. Так, вони мають рацію: я таки ніколи не буду приятелем Капіталу. А чи їхні вороги називаються большевиками, чи соціялістами, чи ще якось інакше, — їм те байдуже, важлива суть. От ту суть вони й хочуть з нас вигнати і зробити собі з останків приятелів. 
І, здається, треба буде за ціну державности, як не мені, то тим, хто лишиться, удавати з себе їхніх приятелів. (Приїхала делегація з Бірзули. Треба йти. Цікаво, в яких формах пані Антанта вимагає нашого самогубства?). 
7. II. 
Одною з перших вимог, вимогою ультимативною, є мій вихід з уряду. Мало того: мене і Чехівського треба "вигнати, як собак" (chasser comme les chiens). Наші посли це вислухали досить спокійно. Вони туманно натякнули, що на їхню "верховну владу" не годиться так говорити. Полковник Фрейденберґ, представник Антанти, представник стривоженого Капіталу, на це заявив, що він не хотів когось образити, а тільки запропонував вигнати большевиків. Бо большевиків скрізь треба гнати, як собак. 
Отже, моя урядова діяльність, слава Богу, кінчається. Правда, мене, як собаку, виганяють. Але мені приємна ця брутальність сучасних переможців. Я радий іменно такому кінцеві, він очищає ті мої невільні помилки перед соціальною правдою, зроблені в ім’я правди національної. Я гордий з того, що Капітал зробив мені честь причислити мене до тих, з якими він не може зжитись. 
Фракції, комісії, комітети ведуть наради. Буде багато балачок, запальних слів, може, навіть приймуть хорошу резолюцію, а кінчиться.... необхідністю — союзом з Антантою. Капітал Европи ступить ногою на шию нашого селянина і продиктує свої умови. А дядько, крекчучи, муситиме прийняти. О, скільки ще образ, пониження, глуму, скільки ще болю доведеться зазнати нашій дядюшківській нації, поки вона удостоїться ввійти в ряди держав! 
10. II. 
Формула "гнати, як собак" не задовольнила наші партійні кола. Вони гадають, що це є нахабство й образа нашої суверенности. Самі танки занадто мала ціна за такі "уступки”. Всі інші пункти є не що інше, як самовбивство. Це також трошки дорого за танки, яких не буде кому боронити. 
Отже, становище таке: підемо з Антантою — загинемо через реакцію, що прийде з Антантою, через недовір’я народу, і попадемо в обійми єдиної-неділимої, яка вже соромливо стоїть за спиною милих союзників і жде слушного часу. 
Підемо з большевиками — загинемо через анархію, а потім через ту саму реакцію, за спиною якої стоїть все та сама єдина-неділима. Підемо самі, ні з большевиками, ні з Антантою — загинемо через своє безсилля, втому, брак засобів, зброї, одежі. 
А з Польщі на Галичину суне Галлер26 з 50 000 вимуштруваних леґіонерів. Поляки заберуть Галичину, Поділля, Волинь; румуни — Буковину; чехи — Угорську Україну; дончаки — Таврію, Катеринославщину. 
Соціяльна революція в Европі щось забарилася. Та щось і не дуже хапається. 
10. II. 
Знайдено рятунок: передати владу есефам і самостійникам.26 Боюся тільки, що цей вихід нікого не врятує. Але чи такий чи сякий, вихід конче потрібен, бо параліч затягається, і все може кінчитися тихою, безславною смертю. 
11. II. 
Я вийшов з Директорії. Вчора це було. Нарешті вирішено остаточно. Антанта не хоче мати діла з соціялістами. Дається клич: вправо! 
Сьогодні зайшов до їдальні Директорії М. Шаповал.27 Подивившись на мене, він здивовано спитав: — Що сталось доброго? Ви сяєте. 
— Перемога, Микито Юхимовичу. 
— Яка перемога? Та невже? Хто переміг? 
— Перемога Антанти над соціалізмом. 
Довідавшись, у чому річ, він почав довго говорити. А я й тепер сяю. У мене почування таке, ніби я вийшов із тюрми. Сьогодні вперше я вийшов на вулицю пішки, ходив, дивився на небо. В душі радісна, схвильована порожнеча. І тільки питання: чим заповнити? Вся істота тягнеться до тихої самоти, до глибин душі, до боротьби внутрішньої, а щось, ніби поза мною, наказує боротьби зовнішньої, політичної не кидати і дряпає соромом. Душа тягнеться до зеленкуватих хвиль, до сонця, тихої вілли, паперу, а щось поза мною велить їхати у Відень, Берн, Париж, доводити, роз’ясняти; їздити, промовляти, приймати чужих людей, говорити про речі, які мені надокучили. Хочу піймати оте саме, що велить мені це, і не можу. Невже мені ще схочеться колись влади і я ради цього кидаю найлюбіше? Чи таки хочу довести разом з усіма те, що почали, і добитись своєї держави? Алеж я зробив для цього все, що міг. Може, я можу вже робити іншим способом, біля зеленкуватих хвиль? 
Земмерінґ, 12. III. 
Отже — у вигнанні.28 Ще не біля зеленкуватих хвиль, але вже далеко від України, Директорії, партійних комбінацій, безсилих постанов, голосних і смішних виступів, від безпотрібного напруження нервів. Є вже й самота. Є й неба трохи — блакитного, чистого, ваблячого до вічного. Але що ж є вічне? Все є вічне і все є хвилеве. Ніщо є вічність. Ні, навіть це поняття тільки наше, людське, доступне тільки нашому розумові.
 Але навіщо шукати того, що недоступне людині? І чи можна ж його знайти? Даремна річ: що б я не знайшов, усе буде тільки людське, тільки людським розумом я зможу оцінити його, бо інших засобів оцінки я не маю і не можу мати, поки я є людина. 
Отже: вічна є радість людини і біль. Сміх, захват, любов, жалість, добрість, ненависть, туга, сльози, втома, безнадійність. З цього людина не вийде і це є істотне в її житті. А другорядне все, що спричиняється до цього. 
14. III. 
Маленька, чепурненька, дерев’яна повіточка, самісінька в лісі. Це хатинка для соняшних і повітряних ванн — Luft und Sonnenbad Hdtte. На маленькій терасці стоїть шезльонґ29 з матрацом, а всередині стіл, фотелі, умивальник, на стінах гарненькі художні ґравюри, на стінах30 білі тюлеві завісочки і червоні шторки. Навіть у цій повіточці комфорт, увага, потреба в красі та зручностях. За хижкою мокро лопотить сніжок. Гори закутані молочною млою, неначе ввесь Земмерінґ опустили в мильну воду. Лісова тиша ходить навшпиньках круг хатинки. Сосни з умоченими в сметану колючими гілчастими вітами стоять в меланхолійній задумі. 
А думки все ж таки там, у тій нещасній, бідній, роздертій країні, що зветься Україною. Десь там стріляють одні в одних сірі, убогі люди, не знають, за що, для чого, через роздратування нервів, через страх втеряти те, що мають, через розбурхані темні сили темних своїх душ. Хтось кудись їх кличе, вони йдуть, підставляють себе під смерть, тисячами помирають, і ніхто не знає їх імен. І та нещасна Директорія, довгоногий Швець з своїм дитячим, конячим лицем і маленькими круглими оченятками, з урочистими жестами семінарських великих рук; шамотливий, з баб’ячим пом’ятим лицем, чвакаючий зубом Петлюра; круглоголовий, апатичний, з повислими вусами Андрієвський, — теплим жалем вітаю їх з цієї хатинки, гарячим болем провожаю в домовини беззвісних героїв, що помирають, не знаючи за що. 
Що там робиться? Де та бідна Директорія вибрала собі "столицю" нещасної України? Де поділись наші смішні, милі міністеріябільні міністри? Де мініструють? Чим порядкують? Кому циркуляри розсилають? Всі ми вигнанці з власного краю; вигнано націю за береги, нема нації, знов мрії про школи, про "свою" газету, спільну, "загально-універсально-національно- демократичну”. Торжествуючий кацап чвакає лаптями по білому лиці знеможеної красуні й здирає з неї все, що може. Ах, з якою сластністю я наступив би на погану морду імперіялістичного кацапа і товкмачив би його по його поганих, хижацьких, нахабних очах. 
Втома. Писати трудно. Думки стрибають, як коники в траві з-під ніг — одна туди, друга в інший бік. За вікном капотить. В лісі рубають щось. Долі сиротливо валяються черепки глечика. Здалека спів півня. Згадується весняний святочний ранок у селі в дитинстві. Рожеве сонце, білий цвіт дерев, запах конюшні, гною, празникової одежі. Тоді були свята, Бог, радість, безмежність і тайна попереду, хвилююча, вабляча тайна, тоді в душі ах як багато геройства було! Дзвонили дзвони, червоні яєчка були зовсім-зовсім інші, ніж тепер, і смак їх, і колір, і цінність. Подумать же: за два яєчка, за дві крашанки я міг на качелі один раз прокататись. Хоч би половину, треть, десяту частину тої тайни, тої жадности, тої безмежности душі і світу. О, мудрий був той, хто склав леґенду про древо пізнання добра і зла. Велика правда в тій леґенді, яка за те пізнання виганяє з раю дитинства. Невже в цьому є вся рація людського існування? Хто ж це так нерозумно й жорстоко глузує з нас?31 
Земмерінґ, 25. III. 
Большевизм має ще одну перемогу: Угорщина стала Совєтською Республікою. Бідні мадяри: вони з одчаю за свою державність, не маючи змоги шукати захисту в Антанти проти неї самої, впали в обійми большевизму. Так само, як ми: з одчаю од большевиків за державність упали в обійми Антанти. Хто виграє з погляду своєї державности? Побачимо. 
Але що з погляду соціяльного, з погляду вселюдської невмирущої правди й справедливости мадяри зробили краще, то про це в мене нема ніякого сумніву. Не можу я стримати свого радісного хвилювання, читаючи про "диктатуру пролетаріяту" в Угорщині. Знаю, що тяжко роздушить цю диктатуру кулак антантського Капіталу, що голод схопить за горло бідних угорців і кине їх під ноги підлих переможців і що жорстокою помстою на довгі роки ляже на мадярський народ рука лютого переможця. 
І радісно, і боляче, і... смішно. Нещасні мадяри сподіваються на допомогу руських большевиків, вони віддаються під захист Росії. Вони не знають того, що сам руський большевизм хутко вичерпає свої сили, і його візьмуть голими руками кількох дивізій кольорових військ. Не вірю я, щоб Капітал був такий легковажний і не вигадав уже якихнебудь засобів боротьби з своїм запеклим безпощадним ворогом. Весна і літо мусять показати, що саме наготовано ним для своєї оборони. 
А може... а може, і сама Антанта вже сидить на мінах і літом Капітал її полетить у повітря від вибуху внутрішнього большевизму? О, тоді мадяри краще вибрали. 
Учора ми з Кохою довго обмірковували можливість соціалістичної революції в Західній Европі. Як жінка, вона переконана в тому, чого їй хочеться. Вона певна, що революція там неодмінно буде. А я реально уявляю собі саму техніку, самий процес революції й не бачу можливости для такої революції. В Росії, в Германії революцію зробили демобілізовані, роздисципліновані солдати. Не було сили, яка б могла побороти їх. Організація капіталістичних стримуючих органів од війни, од невдач, од упадку дисципліни розхиталась. І через це можна було, за допомогою і силою демобілізованих озброєних солдатів, зробити все, що хотіли свідомі керуючі кола. В Антанти не сталось такого порушення капіталістичної організації. 
Земмерінґ, 27. III. 
Гора в хмарах. Молочно-білі, незаймано-чисті, плотні клуби безшумно залягають у западинах гір, сунуть по схилах і, коли попадаєш у них, почуваєш у роті кислий смак, а на руках і лиці вогкість льоху. Краєвид зовсім міняється. Здається, з’явились якісь озера під тобою, затопили хатки там у долині далеко, і тільки вершки гір лишились над ними. Хмари душать, дихати трудно. Неспокійно, тоскно, хочеться рвонутись. 
От так і Україну затягло білими тьмяними клубами. Щось нове з неї зробилось. Вчора прочитав у Neue Freie Presse,32 що в Дрогобичі спалахнув большевизм, перекинувся на сусідні міста й обхопив усю Галичину. Послані на ускромлення зформованих робітничих рад війська передались на бік повстанців. Голубовича ніби арештовано, а галичанам, що під кермою Директорії б’ються проти большевиків, поставлено ультиматуме: покинути Директорію і проти большевиків не виступати. Ця звістка походить з російсько-большевицьких джерел. Невідомо, чи вона правдива, але є багато підстав, що, коли цього ще нема, то воно буде незабаром. 
Отже знов стає переді мною питання: що мені робити? Я ж ніби вже зарікся не втручатись у політику. Я одрізав себе від цеї сторони життя і так має вже бути остаточно. І не можу втерпіти. Мені здається, що я мушу втрутитись. Мені чогось соромно збоку слідкувати. Соромно й не слідкувати. Соромно й хвилюватись. Я мрію забитись кудись далеко, обкластись книжками й папером і щось робити ґрунтовніше, спокійніше й тривкіше. Але досить от такої звістки, і я вже не сплю, я там, у тому пошарпаному, брудному, очманілому Києві, я серед пошарпаних, очманілих людей і їхня очманілість, їхня убогість і дитячість в тисячу разів миліші мені, ніж оця монденна пристойність, поміркованість, закисла мудрість аристократів Kurhaus’a. 
Але невже ж таки я справді поїду на Україну? Я рішуче не вмію передбачати власних вчинків. Може, поїду, — може, ні. О, коли б я вірив у те, що Антанта не роздушить большевизму. Я не вагаючись поїхав би видирати у нього, що можна видерти з національного боку. А тепер ще, здається, дещо можна вирвати. Хоч би швидше до Відня. Але якраз страйк залізниць, і мусимо сидіти. Завтра, сподіваються, буде страйкові кінець. 
Завтра роковини нашого шлюбу.33 Ніхто, крім нас двох, про цей день не знає. Тільки ми вдвох, він тільки наш. Нас вінчали скелі, сосни, море, сонце, нам кадили духом вереси, нам співали хвилі моря, там унизу зеленкуваті з берега і злотисто-фіолетові на далекім обрії. Ми нічого не обіцяли одне одному: ні вірности, ні любови, ні щастя, нічого. Вона-прийшла до мене туди на гору, бо так хотіла її кров, її очі, її істота, бо туди кликала криком істота моя. Але от іде дев’ятий рік, і наші істоти без присягання, без заклинання, без санкцій лицемірних або глупих людей з їхніми комедіями, без нотаріюсів, без загроз і різних кайданів, без усього цього наші істоти скуті так, як ні один піп скувати не може. От вона лежить і дрімає стомлена, — ми ходили на Pinkenkogel, у хмари, в сніги, в пахучий ліс. Завтра йде дев’ятий рік, — і я почуваю до неї таку ніжність і вдячність, що хочеться поцілувати краєчок тої подушки, на якій вона лежить. 
Спи, моя Кохо, тільки моя, тільки мною дана жона моя. Спочинь, хто його знає, що завтра ми з тобою вирішимо, куди нас знов кине з цих гір, зернистого весняного снігу, з сумовитих урочистих затишків лісу. 
Чогось мені все згадується мадярський соціяліст Пінкер. Пригадується, як він увійшов у мій вагон по дорозі з Станиславова до Будапешту, як почав уклонятись, стискати руку, сяяти жовто-карими очима. Невеличкий, з груглою головою, нечисто поголений, з нечистими комірчиками. Він погано говорив усіма мовами, а більш-усього російською, бо він же був "сквирскій ребьонок”, як він сам себе рекомендував, себто родився у Сквирі. Він був у Станиславові в справі організації торговельної комісії до Угорщини. Тепер з цією комісією їхав уже до Будапешту. Він її віз. Він віз і мене. Так він телеграфував з дороги в Будапешт. Невідомо, чого він так сяяв і розсипався у вихвалянні мене, чи хотів од мене чогось, якоїсь користи, чи просто по добродушності своєї вдачі, але він до того був уважний і поштивий, що надокучив. На кожній станції по Угорщині до мене приходив комендант станції, робив доклад і ждав на накази. Це вже з боку Пінкера було занадто. Його вирази: "Не дадум”, "Газети хорошо пісалі для вас" (на вашу користь), "Міністр для загранічних дєл”, ”Я звоню із своєго міністра”, ”Я буду построіл план”. 
Земмерінґ, 28. III. 
Одержав телеграму: "Негайно виїжджайте. Будапешт. Важні діла, чекаємо. Галаган.34 Козловський”.35 І зразу забуто про тиху хатинку, про спокійну працю, про відсунення від політики. В голову пахнуло гарячим, мускули напружились, — ну, дійсно, як сказала Коха, неначе старий полковий кінь, що зачув військову трубу. Труба заграла, — мабуть, треба знов рушати в неспокійну, трудну дорогу, на образи, на нерозуміння, на нечесні проти себе самого вчинки, на непевність і страшенне нищення нервів і здоров’я. В ім’я чого, навіщо? Хіба не краще мені віддатись хорошій улюбленій творчій роботі, мати спокій, мир з собою, затишок душі, дивитись у дзеркало своєї моральности і милуватися своєю чистотою і лагідністю. Чого я шукаю і кому корюся, пускаючись знову на те, що мені ж уже надокучило, що дає мені тільки біль, сором, каяття, лють, безсилий одчай, — усе, що є найтяжче з людських переживань? Невже славолюб- ність? Невже ради цього дурного чуття, ради цеї сумнівної, не відчуваної мною цінности я згоджуюсь кинути цінності безсумнівні, відчувані мною з любовію, з жагою, від яких уся істота моя сповняється тихої, схвильованої ніжности. Ні, я не чую в собі, — от перед самим собою роздивляюся на себе, — не чую примусу, потягу славолюбности. А що ж у такому разі? "Те, що більше за нас”? Не знаю, — знаю тільки, що коли знатиму, що треба, то поїду. 
Тільки нащо саме їхати? Що рішити? Що боронити? Як віддати себе на те, в успіх чого не віриш? Провадити справу большевизму? Одягти його в українську одежу? Згармонізувати, нарешті, ці дві великі сили в одну? О, коли б це вдалося і коли б я хоч вірив у те, що вдасться, що нас не роздушать, не знищать і за цю гармонізацію не віддадуть націю на розтерзання, на глум, на визиск милих сусідів — поляків, кацапів, румунів. І чи не ляже іменно на мене значна доля відпо- відальности за це? 
А з другого боку, коли справа большевизму виграє, коли рух народів досягне мріяної соціялістами мети, коли той лад, народження якого я з захватом вітаю в душі, переможе, а ми, а я стоятиму осторонь, вижидатиму, а потім прийду на готове, — чи не програємо ми, чи не перегородимо шлях своїй нації до права на вільне, заслужене право користуватися здобутим? І чи не буде так само в мене чуття сорому й відповідальности? 
І ще: не випускати ініціативи влади з українських рук. Хай большевизм, хай реакція, хай поміркованість, хай усяка форма влади, аби наша, національна. Тоді є гармонія, вища форма громадського й індивідуального існування. Побачу ще у Відні. 
А сонце, як навмисне, сяє, хлюпоче у вікна промінням, гори блискають білими посмішками, сосни пахощами віють, долини мрійно прижмурились, пишно у фіолетовій знемозі розляглися, — красуні таємні, любі. 
Зараз приїде автомобіль. Страйк ще не спинився. Будемо їхати автомобілем. 
Будапешт, I. IV. 
Учора балакав з Белою Куном,36 комісаром закордонних справ Угорської Совєтської Республіки. Це маленький, чорненький, з рівноблідим, наче мертвим, лицем і дуже широкою, випнутою, ніби спухлою, нижньою губою, яка трохи одвисає, коли він говорить. Очі живі, темнокарі, круглуваті. 
Як кожне революційне правительство, вони багато говорять і радяться. Коли ми прийшли, в кабінеті Куна йшла якась палка нарада, з масою недокурків, диму і очманілістю в очах. 
Знайомлячись, Кун, як усе ж таки європеєць, висловив "радість" від знайомства зі мною. Щирість цієї радости виявилась хвилин через п’ять, коли він запитав мене, з ким я в дружніх відносинах: з Директорією чи з Державним секретаріятом.37 Комуніст радіє з знайомства з другом своїх ворогів. Коли я сказав, що в мене нема ніяких відносин ні до Директорії, ні тим паче до Державного секретаріяту, він, здається, не дуже повірив цьому. Але все ж таки ми провадили переговори далі. І з цього вже видно, оскільки вони, бідні, почувають себе кепсько і як хочуть якнайшвидше з’єднатись з Росією і з Україною, без яких їм через два-три тижні може загрожувати серйозна небезпека.
Я виставив п’ять пунктів, з яких головніші: самостійність і суверенність Української Совєтської Республіки; український національний уряд з незалежників,38 лівих українських соціялістів-революціонерів,39 оборонно-наступальний союз проти ворожих держав. 
Кун запевняв, що він уже попереду балакав по радіо з Леніном і той ніби на такі умови згоджується. Але щодо уряду, то це буде залежати від того, кого виберуть ради робітничих і селянських депутатів на Україні. На це я відповів, що в такому разі мені незрозуміло, для чого вся ця балачка зі мною, що мені, власне, нема чого далі розмовляти. Кун похопився і пояснив, що він не так висловився, що він цілком розуміє необхідність українського совєтського уряду. Вчора ж він мав ті пункти передати по радіо в Москву. Запевняв, що сьогодні вранці буде вже відповідь. 
Розуміється, сьогодні відповіді нема та й не може бути. Москва, очевидно, коли б і згодилась, то мусить порозумітися з Києвом. А Київ, звичайно, упреться і нізащо не уступиться. Після того, як вони проголосили федерацію з Росією, як почали нищити український сепаратизм, трудно гадати, що вони так одразу згодяться і в ім’я соціальних успіхів одмовляться від національного імперіялізму. Хіба що становище їхнє, дійсно, погане, що, справді, на Україні великі селянські розрухи, як доносять з Галичини, і що директоріянські війська мають успіх у боротьбі. Тоді, загрожені з півночі і сходу, маючи проти себе на Україні селянство і всі національні українські верстви, а особливо маючи на увазі необхідність якомога швидше утворити з Угорщиною безпосередній зв’язок, вони, може, і підуть на уступки. Але сумніваюся, щоб на всі, яких я вимагаю. 
Національна Рада40 мала сесію і в самовдоволеній засліпленості своїй постановила: похвалити себе за свою політику і ні трішки її не міняти. Рутенці допались до казенного пиріжка і, вмочаючи його в нафту, цупко тримаються за нього і ковтають з усіх сил. А селянство пищить, крекче, помирає в боях з поляками і чуха свою зачучверену, нечесану, терплячу душу. Чуха і крекче, і грозиться. А потім візьме, розмахнеться і почне трощити направо й наліво. Почухаються вже тоді рутенці з Національної Ради, та буде пізно. 
Дунай каламутно-жовтий, у бруднуватому тумані. Мають на байдаках червоні прапори, знаки пролетарської диктатури. На тім боці колять низьке шершаво-сіре небо шпилі Готичних церков. Понуро обгорнувся жовтявою млою королівський двірець, де тепер панують пролетарі!. У них усе ж таки нема лушпайок насіння, на килимах не валяються засалені папірці та хвостики ковбас, не сплять красноармійці на фотелях, рвучи дорогий оксамит підковами чобіт. Віки культури поклали свою печать, і двірець може не дуже хмуритись. 
За шпилями церков, над Дунаєм, крізь туман випинаються спокійні гори, на яких стояли гармати комуністів і грозились рознести Будапешт. 
Збиті в одну стіну купи будинків налізають одні на одні і творять на тім боці гору, заставлену вікнами, димарями, дахами, шпилями і колонами. Глухо гуркотить на цім боці старий Пешт. Буржуазія, — обезкровлена, без ґрунту, без маєтків, — хмуро сидить по каварнях і з холодком одчаю в душі чекає на Антанту. Ах, це нудна доля — чекати на поміч Антанти. Колись, мабуть, сама пані Антанта буде в такому ж стані. Але на кого ж уже вона чекатиме, бідна. На Японію, Китай? Хто знає, чи не будуть і японські володарі почувати себе кепсько? 
Будапешт, 3. IV. 
Так і виходить: Київ не згоджується. Покищо офіціяльно уряд Раковського нічого не відповів, але Москва балакала з ним і він одмовився пристати на ці умови. Звичайно, дуже важко їм згодитись. Це значить признати своє скрутне становище. Це значить, що треба признати за українською нацією право дійсного самовизначення. Це значить знову почувати себе чужинцями в краю, який вони звикли вважати своїм. І самим- самим це признати доброхіть, без боїв, без терору. Навряд чи вистачить у них на це сили й любови до того ладу, за який самі борються, щоб в ім’я його одмовитися від старих, милих своїх забобонів і хижацьких нахилів. 
Особливо, я собі уявляю, будуть ґвалтувати проти російська і єврейська частини Ради робітничих депутатів. А більшість, розуміється, їхня. Та й уряд, комісари, навряд чи схочуть так легко уступитися. 
А тим часом французи побили вже мадярську червону армію під Сеґедіном і рушають на Будапешт. Чехи мають намір одрізати Угорщину від Галичини, зайнявши залізничну лінію Будапешт — Лавочне. Поки київський уряд буде битися з Директорією та ускромлювати національний елемент і селянство, поки буде упиратися, Антанта тим часом одріже їх від мадярів, поб’є цих і посуне на Україну. Тоді вони будуть м’якші, але тоді інші вже затвердіють. Та й тепер уже невідомо, чи дійсно цей шлях, на який я гадаю вступити, є більш вигідний для нашої державности. Чи не ослаблю я державні сили наші? Серце тягне на цей шлях, а розум кривиться і з сумнівом похитує головою. 
А стара Европа все ж таки неспокійна, бурчить вона там щось, якийсь підземний гуркіт час від часу чується то тут то там. Старий вулкан ще не погас, бродять і накопичуються в глибині його великі вогні. І як вибухне він, і як струсоне ввесь світ, і як полетять усі володарі сучасного світу, — от тоді не буде помилки на моєму шляху. 
З Станиславова по прямому дроті запитували вчора, який то є український поет, в імені якого мадяри ведуть переговори з Києвом. Галаган сказав, що він не знає. Очевидно, Станиславів перехопив радіо з Будапешту. Але так само це радіо могли перехопити й інші країни. Отже, чи вийде що чи не вийде, а мені можуть зачинити двері до Европи. Жити в Галичині серед рутенців, серед бруду морального, політичного, фізичного — надзвичайно трудно. В Угорщині лишатись — також трудно. В чужій країні, без мови, з можливістю переворотів, арештів, утисків. А мабуть, доведеться таки в Угорщині, або десь на провінції в Галичині оселитись, як не пустить Австрія. Вчора вже одмовився австрійський консул дати візу на переїзд. Ніби через те, що на Україні тепер уже всі большевики, і уряд нікого з України не буде пропускати до себе. Сьогодні все ж таки підуть наші "власті" до нього і будуть добиватися мені пропуску. Цікаво, що вийде з того. Чи не пізно вже, чи не має консул уже спеціяльного наказу щодо мене? 
Будапешт, 4. IV. 
А відповіді ні з Москви, ні з Києва ще немає. Правда, може, вона вже є, та мадяри не хочуть ще казати її мені, сподіваючись ще перемогти своїм скрутним становищем кацапський імперіяпізм. Але дарма! Очевидно, їхнє становище ще не таке погане, щоб вони хотіли виконувати власну програму. Переконає їх тільки кулак, сила, цупкі пальці примусу, що вхоплять їх за горло так, що висолоплять свого націоналістичного язика. От тоді вони згодяться, але... чи не буде запізно їм згоджуватись, а нам приймати ту згоду: їх роздушить Антанта, а нас роздеруть поляки та румуни. 
І візи все ж таки нема на поворот в Австрію. Удруге консул одмовився завізувати наші паси. Це стає досить цікавим. Невже мої переговори вже вплинули так на соціялістичний австрійський уряд, який вітав комуністів Угорщини, що він дав спеціяльний наказ не пускати мене на свою територію. 
Будапешт, 5. IV. 
Ну, розуміється, та сама історія з пашпортами, що й перший раз у Будапешті: послали маленького урядовця, він звернувся тож до маленького урядовця, той, почуваючи себе все ж таки більшим за нашого, одмовився ставити візу. А наш маленький урядовець з того зробив висновок, що консул не хоче пропускати українців до Австрії. Тоді пішов старшенький до старшенького, і ми хоч сьогодні можемо їхати у Відень. 
Це добре. Але з чим їхати? Малоросійська київська кацапня не дає рішучої відповіді, вона не хоче розписатися в шовінізмі та імперіялізмі. Вона напевне дасть таку відповідь, яка і панування їхнє збереже і комуністичне реноме прикриє. Вже щось подібне відповіла Москва. Точно змісту нам не сказали мадяри. Сьогодні ввечері зустрінемось на товариській вечері з Куном і Пором.4 Цікаво, що вони казатимуть. У них самих не дуже спокійно та певно йде справа. Позавчора та вчора були в них якісь "критичні" дні. Ходили по вулицях демонстрації з червоними прапорами, чи за бувшого військового комісара Поганя чи проти нього — невідомо. Він, у кожному разі, з посади усунувся. Кажуть ніби мав намір захопити владу і виперти комуністів з уряду. Стара історія. Почнуть тепер один одного усувати, боячись персональної диктатури. 
Зрештою, для української державної справи, для успіху переговорів з Києвом, такі заворушення у мадярів, неміцність їхнього становища, є корисні, — краще насідатимуть на кацапів, бо жагучіше прагнутимуть сполучення з Україною та Росією. 
Вперше день ясний, весняний, ваблячий у поле. Щоденно таємно душа моя, уникаючи строгого ока свідомости, тихенько молиться: ”Аще возможно да минує мене чаша сія”, чаша урядування, політики, винищуючої здоров’я боротьби, нехай Київ одкине мою пропозицію і з легким сумлінням поїду я на тиху зелень, на чисті думи, на журливу самоту, у великий безгуркітливий світ своїх, тільки моїх, тільки мною утворених образів. І огляну я довгу путь свого життя, і підведу йому рахунок, і спробую ще раз узяти в шори свою нерозсудну, недисципліновану натуру.
 Кохання — це зойк крови, це бездумний, непереможний голод тіла, це наказ вічности, яка не допускає опору собі. Кохання саме себе пожирає, як вогонь, і коли задоволене, лишає по собі нудний, сірий попіл. 
Любов — це вростання, це просякнення до найтемніших куточків одної істоти другою. Любов приходить пізно, за коханням, після його оргій, після жадних криків і лютого, дикого шепоту жаги. Вона ходить тихо, безшумно, з уважним поглядом, загадковою посмішкою. Кохання сліпе, дике, з поширеними ніздрями, скрюченими пальцями, накидається на все, що може задовольнити. Кохати можна одночасно двох, трьох, п’ятьох, стільки, скільки вистачить сили тіла і вогню. 
Любити одночасно можна тільки одного. Врости можна тільки в одну душу, і одна душа тільки може пройняти всю істоту до кінця. 
Кохання приходить зразу, в один мент, і може одійти з такою ж раптовістю і несподівано. 
Любов приходить помалу, з стражданням, з буденними клопотами, в поросі повсякчасних пригод, приходить непомітно, стає господинею і одходить трудно, з муками, з смертю. 
Кохання любить тільки себе і для себе. Коли страждання коханого дасть насолоду, кохання шукатиме тільки страждання коханого. 
Любов оддає себе для любого. Страждання любого виключає радість люблячого. 
Кохання є цвіт, з якого виростає рідкий овоч — любов. Без цвіту немає плоду, але цвіт не є плід і не всякий цвіт перетворюється в плід. Тисячі кохань обсипаються безплідними, усихають, не встигши розквітнути до зерна любови.42 
Будапешт, 7. IV. 
Ще нема ніякої відповіді. Позавчора мали ми спільну вечерю з Бела Куном, Пором та іншими народними комісарами Угорської Совєтської Республіки. Вони жагуче вірять, що Москва та Київ згодяться на мою пропозицію. Вірять, бо не менш жагуче того бажають. Адже не дурно ходять чутки, що французи з Сеґедіну все більш і більш посуваються на Будапешт, а чехо-словаки займають Угорську Україну. 
Мій сумнів вони зустріли з гарячим протестом: ніколи в світі руські комуністи не можуть бути імперіялістами та націоналістами. Ніякі мої докази, приклади, спомини не могли на них подіяти, — адже Бела Кун "найкращий учень Леніна”, він краще знає свого вчителя. Але я все ж таки сказав йому: "Запам’ятайте мої слова: вони загублять вас, нас і себе на українському питанні”. На це Бела Кун ще раз замотав головою і сказав, що вони неодмінно згодяться. На другий день вони мали знов по радіо говорити з Москвою і зараз же переказати мені відповідь. Чи говорили, чи ні, — не знаю, бо нічого досі не говорять мені. Моя ж певність у негативному відношенні кацапів росте і я твердо рішив завтра-позавтра вертатись до Відня. Галаган від мого імени буде тут далі провадити переговори, якщо тільки вони будуть. 
А з України звістки найсумніші: безладдя, дезорганізація, розпущеність, розгубленість, деморалізація. Директорія живе у вагонах, круг яких купа екскрементів, сміття, бруду. Міністри сваряться, гризуться, скаржаться, арештовують один одного. Дрібні й великі урядовці, різні людці з партії самостійників крадуть гроші, тікають, їдуть за кордон ховати вкрадене. Війська нема, тільки самі штаби та отамани на чолі з Головним Отаманом — "балериною”. Цей смішний і шкідливий чоловік не зважа ні на що і поки є хоч ступінь території та два-три чоловіки, перед якими він може Граціозно позувати, він почуває себе в акції. Прочитав я в завезеній газетці його одну телеграму і взяв мене і сміх, і злість, і огида. Тон телеграми самодержавний, набундючений, стиль колишніх царських рескриптів: ”... моє і всіх вірних синів України серце сповнилось радістю...”. Він дає накази всім міністрам, всій Директорії, всім військам, дає вказівки по всіх галузях життя — адміністративних, економічних, політичних, удаючи, що ніби справді є територія, є справжні міністри, справжнє якенебудь життя. Крім купи вагонів з купами бруду та екскрементів, крім купки людей, що через щось звуть себе міністрами, крім розкиданих купок людей, яких звуть козаками та атаманами, крім хаосу, безпорадности, без- судности, нема ж ніякого ні політичного, ні економічного, ніякого організованого життя. Та й нема де йому бути, бо вся ж Україна під совєтською владою, — під Директорією тільки два- три повіти вбогої Волині, по якій соваються оті нещасні купки козаків. А "балерина" кощуственно вихиляється перед трупом забитої України, робить ручкою до нещасних обідраних оборонців-недобитків, прибирає фельдмаршалські пози перед винищеними, перевтомленими людьми і аж захлинається від власного самомилування. І всі сміються з нього, і всім гидко, а така наша доля, що цей шамотливий нікчемний чоловічок своєю шамотливістю, своєю славолюбністю, своїми позуваннями створює враження якоїсь акції. Щось десь ворушиться все ж таки, хай це "балерина" на купках замерзлих екскрементів, а все ж таки якийсь рух, не мертва сплячка, не гниїння. Дійсно, хочеться лютого, безжалісного, пекучого подиху большевизму, щоб розшпурляти ці купки засмерділих людей, екскрементів фізичних і моральних, сміття, тупого самовдоволеного егоїзму, самодурства, що називається директоріянською владою. Вони тепер фанатично проповідують "трудові ради”, ті ради, проти яких вони так уперто, тупо зі мною змагалися ввесь час. Пізно, дурні люди! Нікому тепер це непотрібне. Та й нема де їх заводити. Не у вагонах же, де ніякі ради не знищать утоми, зневір’я, упадку сил душі і тіла. Ех, коли б не націоналістична жадність і тупість зголоднілих, лютих кацапів, коли б вони поступилися й згодилися на українську совєтську владу, ще можна б дещо поправити. І, може, справді цей момент був би рішаючим у боротьбі соціялізму з капіталізмом по всьому світі. І, може, ожили б трупи, а на купах сміття директоріянського зійшли б квіти нового, дійсно нового життя. Та ні, не віриться мені в таку залюбленість кацапських комуністів у світовий соціалізм, — вони його віддадуть за свій імперіялізм. Хай не буде соціялізму, зате Росія матиме Україну, не совєтська, не со- ціялістична Росія, а якабудь, хоч би й монархічна, аби з Україною. 
Ліс шумить од вітру так, наче шкварчить на вогні величезна сковорода. 
Дерева хитають вітами, наче, одступаючи, одмахуються руками й комусь уклоняються. 
Небо вкрите густими синювато-попелястими хмарами. В них провали, блакитні вікна з жовтогарячими соняшними краями. Крізь ці вікна на землю ллється згори світло, як у льох через ляду.43 
