ЗАПИСНИК ч. VIII (6 вересня 1919 — 30 квітня 1920)
Земмерінґ, 6. IX. Ліс. 
В основі всякої альтруїстичної моралі лежить егоїзм людей — їхня користь чи шкода. 
Навіть ідеально-християнська мораль має тільки цю основу. "Люби ближнього, як самого себе, віддай душу за нього”. Себто, будь до нього добрий, корисний, задовольняй його бажання і потреби, роби йому все добре і приємне. Тоді ти будеш вважатися моральним, порядним, хорошим чоловіком. Отже, оцінка людей має в ґрунті наш егоїзм, нашу користь чи шкоду. Ми цінимо людей по їх корисності для нас. З цього ґрунту ми ніяк не можемо зійти. 
І наскільки це єдиний ґрунт для людської моралі, найкраще доводить сама християнська мораль. Вже біля двох тисяч літ людськість бачить в заповіді "люби ближнього, як самого себе" якийсь ідеал, щось божественно гарне. Це через те, що кожному приємно і корисно, коли всі його ближні будуть слухатися цієї заповіді й з усіх боків любитимуть його, як самих себе. 
І не хотять бачити, що ця заповідь є чистий абсурд і безглуздя, що ніколи, хоч би людськість мільйони віків прожила, ця заповідь не може бути здійснима. 
Коли ж би здійснилась, то це визначило б деґенерацію, убогість, вимирання людськости. Це значило б, що всі індивіди людськости стали до хоробли- вости подібні одне до одного, з математично однаковими інтересами, бажаннями, рухами, словами, що вся людськість стала одним екземплярем людини. Тільки при таких умовах можливо любити кожного, як самого себе, і любити з умовою робити йому добро, а також, що це добро для цього ближнього не буде злом для того. 
Коли ж є хоч маленька різниця між індивідами, то є й різниця інтересів. Інтереси ж ці так тісно переплетені між собою, що майже кожне благо одного є вже обмеження блага другого. Роблячи приємне одному, ніколи не можна мати Гарантії, що цим не робиш зла другому. Коли б хтось захотів щиро й до кінця виконати цю заповідь, він через кілька днів був би паралізований в своїй любові і ні на крихту не наблизився б до її переведення в життя. Коли для Христа існували фарисеї, до яких можна було підходити з батогом і гнати їх з храму, то як же можна позбавити оцінки простих смертних? 
Любити можна тільки оцінюючи по ступені корисности чи шкідливости людей. "Неморальних" людей, себто шкідливих (фарисеїв) любити, очевидно, не можна. Бо люблячи шкідливих, помагаючи їм, тим самим робимо зло тим людям, яким ці шкодять. 
Не оцінювати зовсім, а просто любити, також не можна, бо не можна ж позбавити людину почування, бачення, вибирання, себто, елементарних здібностей усякого живого організму. Таким чином природа людини іншої моралі, іншої оцінки явищ, як їхня корисність, не може мати. 
А звідси: хочеш добра собі, хочеш, щоб тебе любили, високо цінили, то не домагайся цього заповідями, але своїми цінностями. Що більше їх матимеш, що більшу кількість егоїзмів можеш задовольнити, тим будеш більше оцінений, поважаний і улюблений, тим більше цінностей матимеш від тих, хто братиме в тебе. 
Земмерінґ, 9. IX. 
Одержав телеграму: всі з’їхались, чекають на мене на конференцію. їду з хлопцями (Гасенко 1 і П. Чикаленко) їхньою ”таратайкою”-автомобільчиком. 
Конференція окремих членів партії, — що вона може дати? А все таки мусить бути якась колективна думка.2 
Питання хочу такі поставити: 
1) Інтернаціонал. Злука 2-го і 3-го Інтернаціоналів. Основи: боротьба зараз же за знищення буржуазного ладу. Влада трудової демократії, а не диктатура фабричного пролетаріяту і не диктатура буржуазії. 
2) Сучасний український уряд.
 а) склад його; 
б) формальні деклярації й фактична політика; 
в) роля соціял-демократів в уряді; 
г) внутрішня політика (диктатура, солдатеска, петлюрів- щина, єврейські погроми, арешти наших партійних товаришів); 
ґ) зовнішня політика (роля української демократії — служба буржуазній реакції без компенсації в смислі державності, Антанта і большевики. Державність України і та чи інша орієнтація; 
д) скасування Трудового Конґресу; 
е) зміна політики без згоди партійного з’їзду. (Загальне виборче право, коаліція). 3) Міжнародні угоди: Антанта. Колчак. Денікін. Польща. Румунія. 
4) Галичина. 
5) Виступ соціял-демократів з уряду. 
6) Організація Закордонного Бюра. 
7) Органи соціял-демократичної преси. 
8) Партійний з'їзд. 
Боюсь, що насамперед ми тут розколемось; одна частина (урядова: Порш,3 Темницький, Матюшенко 4 і Дідушок 5) будуть проти виступу с-д з уряду; друга частина (Вікул,6 Левинський, Паламар, Калинович і я) будемо за виступ. Так само та група не прийме влади трудової демократії. На цьому вийде розходження. А в результаті безсилість і бездіяльність як одної, так і другої групи. 
Але іншого виходу немає. Не ми розбили єдиний національний фронт. Це зробила наша солдатеска, наша петлю- рівщина ще під час Директорії в Києві. Вона взяла всю фактичну владу в свої руки, провадила свою погромницьку, солдатську політику, а нас примушувала в ім’я національної єдности прикривати їх своїми демократичними й соціялістичними декляраціями. 
Єдиного фронту вже давно немає. Наша петлюрівщина мріє про національну буржуазію, бюрократію, навіть про свій монархізм. Традиції й завдання демократії й соціялізму здаються їм смішними й шкідливими. Все поетичне, сміливе, благородне й людяне одкинуто під впливом лакейської служби в Антанті. Яка поезія, який розмах, сміливість і широчінь може бути у льокая, який заглядає в очі панові й усе життя, все існування своє ставить у залежність від ласки пана? 
Тим самим убивається істотна сила нашого руху — довір’я мас. Солдатеска не може бути провідником і оборонцем ідеї. По своїй природі ця група може тільки нищити і то фізично, грубою силою. Це іноді необхідно й без цього сама ідея не може мати здійснення. Але фізична сила повинна бути на послугах ідеї, а не в ролі авторитарного суб’єкта її. 
Як би не хотіла наша петлюрівщина бути ”як люди" й стати на ґрунт класової експлуатації мас національно, це не вдасться, бо історія наша забрала в нашої нації придатні до цеї почтенної ролі кляси. Сама петлюрівська солдатеска, погромницька офіцерня, плюс навіть наше малесеньке міщанство не в силі бути цими ”як люди”. Але прагнення їхнє загубить і їх, і набагато зашкодить відродженню нації. 
Отже фронт зламано. Хай так. Очевидно, це є об’єктивна необхідність. 
Але треба поставити точку над і. Треба виразно це заявити, чесно розмежуватись і йти своїми шляхами далі. Куди прийдемо — покаже життя й історія. 
Відень, 11. IX. 
Конференція тягнеться третій день. Як я й гадав, нічого серйозного і рішучого вона не може дати. Це є обмін думок з приводу препаскудного становища, це є жонглерство словами і марксистськими виразами, але це не є щось таке, що може мати вплив на дальшу долю не то що нашої державної політики, але й політики нашої партії. 
Тим часом все ж таки досить цікаво й повчаюче спостерігати, як за один день може мінятися світогляд людей, їхній тон і навіть голос у залежності від тих чи інших обставин. Ще вчора М. Порш говорив тоном переможця, задиркувато, хвалькувато, напинаючи свою гладку шию. Сьогодні ж, коли остаточно вияснилось, що Київ зайняв Денікін, що Денікін не хоче навіть в переговори вступати з "петлюрівськими бандами”, тепер чиновник-петлюрівець попустив хвоста і говорить уже без такого апльомбу. 
Чиновник Матюшенко вчора ще хитався, а чи не поїхати справді на Україну, чи не взяти портфеля міністра. Сьогодні, коли Києва немає, цей урядовець уже вважає неможливою участь с-д в уряді. 
І сумно, і смішно.
 Відень, 12. IX. 
Отже урядовці Порш і Матюшенко стоять на тому, що трудовий принцип це є ублюдочна форма, що єдиною плят-формою може бути загальне виборче право, парляментаризм. "Трудовий Конґрес, трудові ради є кабінетна вигадка”. 
У цій думці проглядає цілковите нерозуміння суті нашої нації, нашого руху, суті самих себе, як демократів і соціялістів. 
1) Трудовий принцип є спроба примирення неукраїнського і українського елементів. Український елемент є селянство і дрібнобуржуазна інтелігенція. Під час повстання вона була в піднесенні й революційній екстазі. В цьому стані її легко було повести навіть за соціялізмом. Але большевизм як форма чисто пролетарського, з одного боку, руху, а з другого як форма руська, з третього як форма, проти якої гостро стояла могутня Антанта, — ці три причини не дозволяли виставляти льозунґи совєтської влади й вести за ними наше селянство й дрібнобуржуазну інтелігенцію. Трудовий принцип явився тою середньою лінією, яка дозволяла наблизити ці елементи до дійсної революційности й соціалістичної перебудови громадянства. 
Вона, ця лінія, в той же час дозволяла неукраїнській соціалістичній демократії стати до кооперації з українським селянством. Коли б не петлюрівщина, болбочанівщина та коновальщина, коли б трудові ради зразу виникли на місцях, організували силу адміністраційну та військову, коли б, словом, лінію трудового принципу було не тільки декляровано, але й здійснено, — ми були б забезпечені й від контрреволюції й дійсно хоч раз сприяли б розвиткові революції, а не реакції, як то робили ввесь час російські революції. 
Земмерінґ, 14. IX. 
Прощальна візита лісові й тій лаві, де працювалося. 7 
Внутрішнє психічне існування людини є постійний, ніколи неустанний процес приведення себе до задоволення собою. Задоволення собою є необхідна умова можливости існування людини. Без цього треба вбити себе, бо невдоволення іншими можна уникнути тим, що утекти від них. Од себе ж утекти можна тільки в небуття. 
Через те то так багато мізерних, шкідливих, злих і злочинних людей може існувати й навіть бути веселими. Вони примирили в собі невдоволення, знайшли собі виправдання й перед собою почувають себе правими. Ті ж, які цього не в силі зробити, загибають, бо найзагубніша ворожнеча з самим собою. 
Славолюбність має коренем інстинкт життя. Жити в поколіннях, лишити по собі довгу славу — це ласкає й милує чуття життя, це надає віри в свої сили, це — оцінка життє- здатности і витривалости сил інстинкту. 
Я хочу слави. Але не тої, що мав. І не тої, що мають ”націо- нальні герої" в дусі Петлюри. Я хочу великої оцінки, але оцінки, заснованої не на випадковому збігові обставин, що висувають часто людей наперед і роблять їх видними фігурами в якусь епоху. Ні, оцінка по заслузі; моя сила, моє знання, моя праця, мій хист — оце я кладу в основу претенсій на велику оцінку. І це найкращий прояв славолюбности й великого інстинкту життя. 
Ляйнц, 16. IX. 
Затишна, тепла, як легка ванна, тиша. Спокійно, усталено цокають годинники. Зручні, пристосовані до спокою й праці меблі прихильно приймають в свої обійми наші чужинецькі їм істоти. Бідна генеральська родина: вона мусіла кидати своє насиджене, вмощене, дбайливо убране гніздо й їхати кудись у чужу сторону в прийми до родичів. Революція й розпад австрійської держави позбавили генералів їхніх привілеїв, посад, заробітків; вони вийшли в тираж разом з Габсбурґами, і єдине, що в них лишилось, це їхні портрети в генеральських убраннях. Тепер вони ходять в скромних штатських костюмах і носять гроші, — жалюгідні по кількості гроші свої! — в торбиночках на шиї, як наші селяни. Наша генеральська родина ніколи не їсть м’яса, масла, цукор має тільки червоний і з заздрістю говорить про тих, хто має змогу щодня два рази їсти м’ясо. 
Вілла тиха, чиста і затишна. Я мрію про те, як багато, уперто і з насолодою працюватиму тут. Поруч з кабінетом — маленький сальончик, де стоїть піяніно. Вчора перші згуки гри Кохи зворушили мене сумним і солодким болем. І зразу зв’язався той біль з нашими теплими, соняшними степами, такими тепер розшарпаними, втовкмаченими в хаос, в гризню, в братовбивство. 
Ось тужним матовим дзвоном б’є годинник у вітальні. І цей дзвін так само, як усе сумне і гарне, зараз же, механічно й неодмінно несе душу мою на тихі, широкі, тепер пошарпані, тепер понівечені, степи. 
І знову настійно, з новою силою, з новим і дужчим, таємним імперативом прокидається воля моя до великої праці на користь тому, що так загально зветься "народом”. Хочу бути корисним йому, хочу бути цінним, хочу зробити неможливе. Для чого? Що мені з того? Яке мені, теперішньому, далекому від майбутніх поколінь, діло до того, що колись якась кількість людей буде чи не буде пам’ятати про мене? 
Чию волю я виконую цим непереможним бажанням комусь невідомому мені служити? І чого так соромно, так нестерпно сумно, коли під час хвилевого упадку сил почуваєш себе безсилим, нікчемним, не вартим уваги? 
Чий закон постійно, невигнано живе в нас і наказує, і вабить, і всякими способами примушує служити комусь другому? 
Спека. Страшенна втома. Безсилість мозку, рук і ніг. Небо бліде, сіре від утоми. Листя сіро-зелене, в’яле й поморщене, як шкіра старих людей. Нескошена трава стирчить вихорями, як у п’яниці волосся після сну. Навіть коники й цвіркуни затихли, потомились, припали десь до холодних корінців трав і мовчать у знемозі.8 
Був Сірий з візитою. Хоче везти книжки на Україну. Нехай везе. Хоче продавати за гривні. Нехай за гривні. 
От злегка вітрець повіває. Я його люблю за те, що він був сотні мільйонів літ тому на землі. 
Входжу, мабуть, у той вік, коли людина потроху прощається з принадами життя. Вони вже не хвилюють так і не тягнуть за собою. Природа гадає, що від мене вона взяла все, що можна, і тепер я можу потроху наближатись до небуття. 
Добре, з охотою, з повним байдужжям. Я також узяв усе, що можна взяти. Я можу з легкою душею зникнути. 
Заздрість є демонстрація своєї бідности й слабости. Сильні, багаті й веселі в житті не мають заздрости. 
Кожний любить, щоб його цінили якомога вище й вихваляли його цінності й заслуги. Коли інші цього не роблять, то доводиться людині робити це самій. Тут корінь самохвальства і хвастовитости. 
Ляйнц, 18. IX. 
Глибоке, ниюче невдоволення собою. Всі мої постанови й накази собі нічого не варті перед голосом темпераменту й елементарних, дурних і поганих почувань. 
Я тільки насамоті з собою, очевидно, можу бути таким, яким я хотів би бути в житті. З іншими я забуваю себе, я відходжу од себе, моя самоувага зникає, я весь у владі зовнішнього світу. 
От приїхав С. Мазуренко й розповів усю історію переговорів з Москвою. Виявляється, що російський совєтський уряд приймав усі вимоги Директорії, згоджувався на всі наші умови.9 (Прийшла Коха). 
Цікавий фізично-нервовий стан. Коли я переїхав з долини в гори, цей стан був у мене й тоді. Це — надзвичайна гнітюча втома і слабість всього організму. Весь час ніби млосно мені, нудить мене, хилить до сну і лежання. Виски стиснені. Ноги, руки й груди щемлять, як після довгої ходні. Але сон міцний, глибокий. 
Психічний стан: нехіть до всього. Тупість думки. Слабість волі. Чулість до всього неприємного. Реакція на неприємне без участи затримуючих, вольових і розумових центрів. Реакція побільшена. Часом цілковита апатія з легкою плівкою суму й нудьги... Асоціації, спомини приходять усе неприємні. Не поборюються логічним міркуванням і не зміняються іншими почуваннями. Як дим у безвітряну, тиху погоду, стоять непорушно в душі й гнітять її. 
Цікаво, як довго буде тягтися цей стан. У горах він пройшов днів через 5-8, замінившися станом бадьорости й енергії. Одним із засобів його поборення є воля. Треба вперто й рішуче всередині себе боротись з апатією і слабістю. 
Ляйнц, 21. IX. 
Моє пророкування, записане 28. VIII, починає потроху здійснятись. Як я й гадав, Денікін не міг одмовитись від Києва й випер звідти українців, як тільки вони одняли його у большевиків. Він мусить виперти їх також з усієї України. Це необхідно для нього. Не знищивши українців, він не може бути спокійним за свій тил у боротьбі з большевиками. Для Денікіна українство є більший ворог, ніж большевизм. 
Так само справдилось і друге моє пророкування: що Антанта в сварці Петлюри з Денікіном стане на бік Денікіна. Ніяка політика Денікіна щодо українців не позбавить Денікіна ні симпатій, ні допомоги Антанти. Українці для Антанти — службова, підпомогова сила. Головна ж опора її в боротьбі з большевизмом — Колчак і Денікін. Яка ж рація ставати на бік сили допомогової проти основної? І через те, коли Денікін виганяв українців з Києва, представник Антанти піддержав Денікіна і поставив вимогу, щоб українці віддали Київ Денікінові. 
За вікном капотить і торохкотить у вікна дощ. Вітер шкварчить у деревах і десь тоненько виє. Старий, вічно- людський затишок сповнює весь організм теплим сумом. 
Чуття затишку від негоди за вікном, мабуть, у людини ведеться ще з тих часів, коли наші волосаті, щелепаті, кігтясті пращури сиділи в печерах і звідти слухали виття вітрів і дощів первісної дикої природи. І моторошно, і приємно, і так затишно в теплій сухій ямі побіч з такими ж, як сам, волосатими, живими, знайомими, рідними істотами. А за порогом печери тьма, повна ворогів і страхіття; там ліс, дощ, буря, люті звірі. 
Ми так само з Кохою вдвох забрались у печеру під Віднем. Я не хочу з неї виходити. Тут затишно і можна тихо зализувать свої рани. Наша державність наробила їх мені багато. Я весь покусаний нею, подряпаний, погризений. В душі набилося бруду, сміття, яке не виметеш зразу. А в печеру заглядає вона рідко. Коли-не-коли забіжять її недоладні, жалюгідні, обшарпані й пришиблені лицарі. Забіжять, знов насмітять, знов начадять всяким отаманням, Антантами, Денікінами, і в душі стає знову, як у корчмі після заїзду биндюжників. 
Вітер шкварчить у вітах, дощ дріботить по склі тонкими, мокрими кігтями. А на столі ярко-ярко горить лямпа, лежять книжки, мовчазні душі найкращих людей, найкраще віниччя проти сміття моїх бідних биндюжників. І чад після заїзду гостей розпливається, вивітрюється від мовчазної мови душ найкращих людей. 
І очищена душа хоче рідности з вітром, з старезним дідусем, який лякав волосатих пращурів у печерах; і стає тужно, солодко- ясно, що і вітер, і пращури, і державність, і книжки, і моя душа, і лямпа, і все, що діється, діялось і діятиметься на землі, є один процес, одне велике, нерозгадане ніким чудо, і ми всі є дрібки, є рівні елементи того чуда; і за це душа сповняється побожної подяки, лагідної туги і тихого, смиренного смутку. І в душі моїй стає на коліна волосатий пращур, здіймає кігтясті руки свої й благословляє вітер, дощ, тьму, затишок печери і кожний подих своєї істоти, без слів, без молитви, без свідомости благословляє й хвалить велике чудо-життя. 10 
25. IX. 
Сумовито-урочисто грає десь духова оркестра поховальний марш. Хтось помер у госпіталі. 
А в тягучі, поважні, жалібні хвилі музики веселими камінчиками, дзвінкими дзвіночками встрибують крики дітей з лугу. Знову був учора С. П. М-о.11 
Знову розглядали питання подорожі до Москви. Він переконаний, що Москва ухопиться за мене. А я, маючи вже досвід будапештської спроби, гадаю, що мені не можна й не треба туди їхати, поки не буде вияснено всі питання, поки не буде вирішено все точно й недвозначно. 
Щодо принципового боку, то в мене вже сумнівів ніяких більше немає: коли я, справді, хочу послужити народові, його пригніченим, поневоленим клясам, коли я, дійсно, соціяліст, і щиро, чесно й послідовно хочу нового життя людей, знищення бруду й нечисти його, то треба йти до тих, які за це борються. І іменно тоді йти, коли їхня перемога є під сумнівом, коли моя участь загрожує моїм особистим інтересам, коли я можу сподіватися тільки на труднощі, на страждання і, можливо, смерть. Але так померти є честь. 
Тільки наперед треба все ж таки вияснити, чи, справді, моя участь дасть користь справі. Але не тільки з соціяльного, але й національного боку. Українська нація повинна жити, повинна бути увільнена від усяких утисків, від усякого поневіряння і знущання, звідки б воно не походило. С. П-ич повинен дістати всі гарантії забезпечення цеї сторони справи і тоді тільки я віддам себе всього на все до кінця і хоч би до смерти. Самостійність державна; цілком незалежний, чисто національний український уряд; українська мова в усіх інституціях, урядах, школах; не тільки посереднє, але й безпосереднє, активне національне визволення; незалежне військо; військовий і економічний союз та взаємна найтісніша допомога. Без вирішення цих питань їхати не можу. 
Хто зна, може, з цього боку Україна досягне того, чого не в силі досягти іншими шляхами. А ці "інші шляхи”, такі загиджені, такі підлі, такі ганебні. Поганенькі, дрібненькі людці, славолюбці й егоїсти, злодійкуваті хитруни й підлизи, неуки й погромщики, — все це з’єдналось тепер робити хороше чесне діло національного визволення пригніченого народу. Невже може бути успіх? Невже колинебудь хороше діло могло бути зроблене поганими руками? Хібащо помимо волі самих рук, випадково, несподівано. 
Ляйнц, 1. X. 
Нема спокою: вічні балачки, обмірковування, дебати й зідхання з приводу того, чого ніякими балачками й зідханнями не створити, не поправити. Нема нації — нема держави. Це основна причина всіх наших невдач. І кого обвинувачувати? На кого складати відповідальність? На історію нашу, на люту долю нації. 
А що ж, у такому разі наша власна воля, наші зусилля, наша акція? Невже вони так таки цілком залежать від історії, невже вони безнадійні й не мають ніякого значення для дальшої історії нашого народу? Коли так, то губиться всяка рація нашої активности. Всяка ж активність, свідома, розрахована, обґрунтована тягне за собою відповідальність. Які головні мотиви цеї діяльности? Які цілі? Які засоби? На це треба дати відповідь, за це треба взяти на себе відповідальність. Які ж мотиви керують тими людьми, що тепер провадять справу відродження нашої державности? 
Судячи по всьому, я гадаю, що мотиви громадські давно вже перевернулись у цих людей на мотиви особисті. В тому хаосі, безладді, дезорганізованості й вічній небезпеці, в яких проходить там життя, дуже розвиваються інстинкти самоохорони. Мотиви дії стають персональними, цілі дії персоніфікуються. "Держава — це я”, — говорить кожний з тих людей. І в такому сенсі йде уже вся діяльність його. І за це насамперед буде відповідальність цих людей. Бо треба мати відповідну силу, ведучи громадську справу й не ставляючи її на ґрунт особистих інтересів. 
А що ж інше, як не особистий інтерес Петлюри керує ним, коли він так ”не за страх, а за совість" б’ється з большевиками, так свято, рабськи береже вірність Антанті, цій інтернаціональній організації світових насильників і грабіжників усіх працюючих? Вже ж видно, що в національній справі большевики безмірно прихильніші до українства, ніж Денікін. Уже ж видно, що Антанта цілком на боці Денікіна. Уже ж ясно, що Денікін нас роздушить, розітре, що ніяких порозумінь з ним не може бути, що він є наш, не тільки державний, але й національний, найлютіший ворог, — і все таки, не зважаючи на це, петлюрівщина валяється в ногах у Антанти, благає її, щоб вона наказала Денікінові говорити з Петлюрою, бо Денікін прогнав його, бо Денікін одшпурнув ногою цього реакційного попихача, безплатного льокая контрреволюції. Льокай зробив своє діло, тримав большевиків і революцію всім своїм льокайським тілом, поки Денікін не зібрав сил, — тепер льокай непотрібний, тепер він навіть неприємний, бо вимагатиме платні.
А петлюрівщина все таки вірна реакції до кінця. Тільки в реакції вона бачить вихід. Вона все ж таки не хоче вступати в переговори з большевиками. 
От тут і виявляється особистий інтерес цих людей. Вони знають, що большевики тільки на час договорюються з ними, що потім вони не потерплять петлюрівщини, що вони з такою ж огидою ставляться до цих льокаїв, як і до всякої реакції, що хоче звалити їх. І Петлюра, і всі наші "соціалісти" а Іа А. Лівицький знають, що їхні особисті інтереси можуть бути забезпечені тільки в союзі з реакцією. І через те така непримиримість супроти большевиків і така нечувано гидка, мерзенна вірність реакційній, ворожій до українства Антанті. Через те вони одкидають ті невеликі шанси, які ще представляються для нашої державности в союзі з большевиками, в прийнятті сторони революції, і цупко тримаються за безнадійні сподівання чуда від рідної їм по духу Антанти. 
А я зв’язаний, я не можу навіть кричати, не то що робити щось. Я не можу поїхати до них і ґвалтувати, бо вони або арештують мене, як арештували Ткаченка й товаришів, 12 або, як не насміляться цього зробити, то уб’ють спідтишка, немов випадково, невідомо ким, як Денікін убив Рябовола. 13 
С. П. має їхати до большевиків. Має знов з ними говорити. Але коли то буде? І які сили ми можемо предложити за нашу державність, яку вони нам мають одбити у Денікіна? Усяке вчення про щастя, яке не має в собі соціяпьного ґрунту, є по суті: 1) глибоко егоїстичне, 2) ніколи не здійсниме і 3) служить на користь елементам дегенеративним і паразитарним. 
Учення Христа, яке здається на перший погляд таке альтруїстичне, є глибоко егоїстичне й шкідливе для щастя людей. Воно іґнорує, перш усього, такі сили в людині, які мають величезне значення в житті кожного. Воно, напр. ... [Незакінчене речення]. 
Ляйнц, 2. X. 
”Що про мене кажуть?”, ”що скажуть про мене?" — це одна з великих сил, які посувають людину до тої чи іншої акції. Оцінка сучасників чи нащадків є одним з могутніх факторів поводження людини. 
У цьому, розуміється, закладено все той самий особистий інтерес, тільки ширшого характеру. З оцінки людей випливатиме їхнє відношення, а відношення це зараз же одіб’ється на інтересах людини, чи матеріяльних чи духових. 
Але значна доля вчинків людини залежить також від страху оцінки після смерти. Здається, коли людина не стане і не стане її інтересів, нема чого боятися, як поставляться люди до її вчинків за життя. Тим часом ми бачимо, як багато людей приносять в жертву свій сучасний добробут, спокій, сили, здоров’я і навіть життя для тої оцінки після їх смерти. 
Чи це продовжений інстинкт життя, який прагне безсмертя? Чи все ж таки основа такого поводження полягає в сучасних інтересах? Свідомість майбутньої оцінки дає вже тепер певне чуття задоволення, втіхи, чуття високої оцінки себе тепер, оцінки перед самим собою. 14 
Ці дні стикаються з фактами, які в звичайній моралі мають назву мошенства, хабарництва, обману й т. ін. Все грошові справи. Люди тим чи іншим способом взяли собі гроші, які їм не належали. Ці гроші — так звані державні, себто, нічиї, якогось колективу. Ними розпоряджається уряд, себто, ті люди, які ще вчора були такими самими приватними людьми, товаришами, знайомими.
 Гроші — це є засіб мати помешкання, їжу, одежу, різні втіхи. Що більше грошей, то більше і краще чоловік може мати цих предметів і втіх. Кожний хоче жити тепло, сухо, зручно, гарно і легко. Кожний силкується створити собі таке життя, силкується всякими засобами. Засоби є різні. Найневдачніший засіб це праця. Наочний досвід показує, що ті люди, які найбільше працюють, найменше мають забезпечене, гарне, чисте і легке життя. Особливо фізична праця не є добрим засобом створити добрі умови життя. Власне, фізична праця одних людей являється Гарантією легкого життя інших. 
Отже без примусу, без необхідности, по добрій волі ніхто не хоче вибирати працю як засіб створення собі доброго життя. Шукається інших. 
Громадянство так улаштовано, що можна без праці здобути і помешкання, і їжу, і одежу, і втіхи. На це є багато способів. Праця власне полягає в тому, щоб виявити більше енергії, ловкости, розуму, досвіду у використовуванні цих засобів. 
Так працюють, наприклад, банкіри, фабриканти, великі поміщики, великі бюрократи, купці, різні посередники, фактори, маклери. Вони ніяких цінностей не утворюють, а тільки працюють в тому напрямі, щоб ловкими, хитрими операціями пересунути утворені іншими цінності з одного місця на друге, а за це пересування (часом зовсім непотрібне) дістати певну частину цих цінностей собі. 
Це абсолютно нічим не різниться від того пересування цінностей, яке роблять так звані злодії, грабіжники, шахраї, шантажисти, шулері. Єдина різниця тільки в тому, що в першому випадку люди, маючи більшу силу і владу, виробили собі правила, по яких можна робити оте пересування цінностей. Вони назвали ці правила законами. Злодії ж і грабіжники пересувають цінності без правил законів. Схочуть — заберуть усе; схочуть — частину; якби могли, то забрали б усе в усіх. Це вносить хаос і непорядок. Перша категорія пересувачів цінностей цього не може допустити, бо вона хоче жити спокійно, розмірено, хоче мати певність, що і завтра, і післязавтра, і до смерти матиме змогу пересувати цінності, а значить, мати собі всі вигоди і втіхи життя без праці й зусиль. Через те вона таких неорганізованих, хаотичних пересувачів переслідує своїми законами. Вона не вимагає, щоб ті пересувачі жили з праці, щоб люди власними руками створювали собі вигоди і втіхи життя. Ні, цього вона не домагається. Пересувай собі створені іншими цінності, але за правилами, там то і там то, в таких то законах зазначеними. І коли ти виявиш уміння, знання, ловкість, спритність, от це й буде твоя законна праця. 
Отже наші "товариші”, які одержують в місіях і різних комісіях по кількасот тисяч рублів місячно, являються пересувачами цінностей першої категорії. Вони мають собі вигоди і втіхи життя по правилам і законам. І ніхто ні в чому не може і не має права дорікати.
 Інші ж "товариші”, які от тепер мають товариський суд над собою, обвинувачуються в тому, що взяли гроші без правил і тим створюють собі вигоди і втіхи життя. їх будуть судить і плямувати, як нечесних, неморальних, негарних людей. 
А іншими словами, їх судитимуть і плямуватимуть за те, що вони хочуть жити вигідно, легко, забезпечено і що вони не мали нагоди чи спритности попасти в якусь місію чи комісію, щоб мати право пересувати цінності за правилами. 
Чи це ж логічно? 
Земмерінґ, 3. X. 
Левіні хворий. Однялась ліва рука і ліва нога. Кілька днів не міг ні ходити, ні рухати ними. Тепер уже трохи краще. 
Бідний Левіні — самотній, слабосилий, скутий хворобами. Цілий тиждень лежить у ліжку. Невеселе те лежання було і нерадісні були його настрої. Мабуть, готувався до смерти, і тоскно, моторошно стискувався інстинкт життя. І все здавалось таким любим, таким надзвичайно цінним і привабливим. 
Санаторія невеличка, досить простенька, але вщерть забита угорською буржуазією, яка об’їдається тут. Стоїть поміж гір, у долині. Гори суворо обступили, стиснули шершаво-зеленими стінами. Холодно, вогко, суворо тепер тут. Ліс шумить по- осінньому, — сухо, безупинно, непривітно. Поміж зелених смерек стоять дерева з жовтобуряковим ріденьким листям. На рябині ярко червоніють китиці ягід. 
Нас учора зустріли тут урочисто, чого я, правда, спочатку не помітив. Виявляється, і лікар, і персонал, і навіть гості знали, що приїжджає "бувший Міністер-Президент Української Республіки”. Левіні дуже сміявся з того, як вони поштиво почали за ним ходити, коли дізнались, що до нього приїжджає міністер- президент. ”От буржуазна психологія!”... Але мені все ж таки цікаво знати, хто ж їм те сказав, що приїжджає міністер- президент. Ніхто тут мене не знає, крім самого Левіні. І для чого ж то було сказано? І чи не є в цьому також трошки тої самої психології? 
Звідси знизу видно "нашу" бувшу віллу. Навіть видно вікна Кохиного балькончика. Від нього вже віє теплом і сумом хорошого минулого. Тиха ніжність і вдячність уже є до того балькончика, вілли, до того пережитого там. 
Ляйнц, 6. X. 
Чомусь останніми днями всі мої зносини з зовнішнім світом мають характер грошевий. І враження складається в мене таке, що українці за кордоном тільки те й роблять, що якісь грошеві операції, — продають гривні, купують нафту, закладають банки, одне одного обшахраюють, обдурюють, видирають гроші. А до мене всі звертаються, щоб я їм допомагав то так то сяк. Основа прохань раз-у-раз — ніби громадська. А в дійсності громадська справа служить їм засобом залагодити особисті інтереси. Українська громадська справа дуже добре котирується на ринку. А українська нація серед віденських проституток на першому місці. На другому мадяри. Це ті нації, які щедро й безжурно сиплять грошима. 
Ляйнц, 13. X. 
Петля, накинена на задрипану, засмоктану, забруджену отаманням постать нашої державности, стягається все вужче і от-от стягнеться на шиї й задушить її. Петлю цю самі наші отаманські мужі зробили Денікінові. Вони своїм хамством, своїм льокайством перед Антантою, своєю підлою, дурною люттю проти Совєтської Росії, своїм чорносотенством дали змогу Денікінові скрутити шворку і на большевиків, і на нас. Льокайство, лизання ніг, хамська служба Капіталові не помогли. Хами не вислужились навіть на признання їх Денікіном. Він їх просто одштовхує ногою, як щось таке гидке, що навіть у руку взяти гидко. І дійсно, нема нічого гидшого, як добровільна хамська підлість і старанність підлістю заслужити ласку пана. 
Польські газети сповіщають, що петлюрівські "банди" розбігаються, — частина біжить до Денікіна, частина в Галичину (стрільці). Одежі нема, амуніції нема, зброї нема. Денікін узяв уже Балту, Ольгопіль, Умань, Христинівку і от-от з’єднається з польською армією. 
Поляки, які ніби так дружньо ставились до українців (після того, як украли Галичину й закріпили її за собою), які кивали на Денікіна й цькували на нього українців, тепер уже порозуміваються з ним, уже обговорюють пляни спільної акції проти большевиків. Чи тільки ж проти большевиків? Хай вони якось порозуміються щодо Галичини, і тоді поляки покажуть "дружбу" Україні.
А наші дурні хами, а наші йолопи, граючи в дипломатію, переважно заключали союзи проти Росії, будували все своє хамство на цих дурних, жалюгідних міркуваннях. 
Боже, така лють охоплює, що думки закипають. Що ближче та петля, то наче мене вона душить, наче мені накинули її оці злочинці, оці головні й неголовні отаманці, славолюбці, егоїсти, злодії нашої революційности, гасителі одушевлення, льокаї Трухлявої Процентщиці. І невже працюючі творчі кляси не заплямують, не прокленуть навіки цих паскудників, цю гидь нашого лихоліття? Невже та маса бруду, злодійства, розпутства на спині нещасного, зашарпаного, недобитого народу нашого ніколи не знайде собі заслуженої оцінки і так і зійде в історію під прапором "національних Термопіл”? Національний смітник, національна викидь — це оці отаманці, оця гидка, огидна, ганебна смуга нашої нещасної історії. 
Ляйнц, 14. X. 
Сьогодні од’їжджає С. П. М. до Москви. Остання спроба хоч щонебудь врятувати. Безнадійна справа, зроблена для власного сумління, щоб ніколи я сам перед собою не міг почервоніти, щоб не сказав собі сам гірких докорів, що сховався в теплий затишок, а не зробив ніякого зусилля врятувати що можна. Отже я віддаю і затишок, і спокій, і всі пляни любої роботи, я свідомо готов іти на всі труднощі, небезпеки, на кров і вигнання, — хай тільки буде з того якась користь, хай тільки це не буде з одчаю принесена жертва, нікому вже не корисна. 
Відповіді (власне й не відповіді, а тільки першого докладу) треба чекати не раніше як через місяць. Тим часом постараюсь видати першу частину "Відродження нації”. Добре було б, коли б устиг хоч написати до свого від’їзду й другу частину. Це помогло б далі в самій справі, вияснило б усім, через що і для чого я пішов на цю справу. І, може, не одного чесного чоловіка переконало б і перетягло на наш бік. А чесних, просто чесних людей, так страшно мало тепер стало! 
Ляйнц, 24. X. 
Реакція з усіх боків все тісніше й тісніше стягає петлю на шиї Совєтської Росії. З Сибіру — Колчак; з Дону й України — Денікін; з заходу — Юденіч.15 Збоку, як маленький, забитий всіма цуцик і собі хапа її за ногу Петлюра. А європейська буржуазія, затаївши духа, жадно слідкує за операціями вішальників революції й скажено, захлинаючись, бризкаючи на всі боки слиною, апльодує їм, коли їм удається нанести революції більш-менш влучний удар. Цій гладкій, одгодованій гарматним м’ясом, обпоєній кров’ю мільйонів людей дегенератці так сильно хочеться якомога швидше бачити свого ворога знищеним, що вона забігає своєю жирною фантазією вперед і бере в своїх газетах Петроград щодня. Наймані, продажні газетні писаки, знаючи, чого хочеться їхній гладкій господині, брешуть не моргнувши. А другого дня, як ні в чому, спростовують свої власні брехні, щоб на завтра знов брехнути. 
Одна ясна тільки точка є серед цієї тяжкої каламуті, яка насіла на Совєтську Росію — це те, що праві соціалісти нарешті з’єднали фронт з большевиками на захист революції, в оборону проти лютої, неситої, розперезаної реакції Денікіна й світової буржуазії. Нарешті, ці люди можуть очиститись і викупити своєю боротьбою проти насильників і грабіжників народу свій гріх перед його визвольниками. 
Я заздрю і меншовикам, і правим есерам, і всім, хто дає тепер усі сили свої на боротьбу з чорними силами. І хоч вони, мабуть, не сподіваються на перемогу, — це нічого не значить. Перемога є в тім, що соціялістичний фронт єдиний, що переможені вони будуть разом, щоб у слушний час повстати неподільно і непереможно. 
А наші соціялісти? О, глум, о, сміття, о, неплачені льокаї гладкої деґенератки! Вони не перестають служити їй, не перестають молити, як милости, ласкавого слова у Денікіна. Як би вони, ці "соціялісти”, ці А. Лівицькі,16 Мазепи,17 Порші і К° заскавучали від радости, коли б Денікін допустив їх до своєї руки, коли б їх погладив по шерсті, коли б кинув їм шматочок антантської подачки. І то ж ніби в ім’я нації, в ім’я нашої державности, в ім’я народу нашого. Бідна наша нація, нещасна а державність! Якої тільки гидоти, бруду, злочинства і сміття не прикривалось і не прикривається її зашарпаним, забрудненим поганими руками, покровом! 
Ляйнц, 2. XI. 
Падає лахматий, замислений сніг. Не хочеться йому лягати холодом на бідну Австрію, і так уже досить вона має холоду й голоду від теплого слова пані Антанти. 
Туман вогким димом стоїть над містом. Вулиці темні, мовчазні, скупо-скупо освітлені газовими ліхтарями. А пишні вілли стоять принишкло, з чорними вікнами, безголосі, замертвілі. Світла видається кожній родині, яка б численна вона не була, тільки одну лямпочку в 25 свічок на 5 годин. Хочеш, зразу випали це світло в одній кімнаті, хочеш, розділи по шматочку й світи в різних кімнатах. Але не більше одної лямпи в 25 свічок, інакше зовсім світло одберуть. (Нам це й зробили, — замкнули, бо ми витратили в три рази більше. Нам наш генерал нічого не сказав, та й сам палив скільки хотів, а ми теж додали. Але змилувались і пустили світло, — як чужинцям, які не зовсім добре орієнтувались серед обставин). 
Діти в школах мають щодня зашпори в пальцях від холоду в помешканнях шкіл, — нема чим топити, сидять в пальтах і трусяться. 
А миротвориця Антанта в цей час одною рукою конвульсійно душить за горло російську революцію, а другою свій пролетаріят. Російський соціалізм гризе пальці цієї руки, одного зовсім перекусив (Колчака) і той хирляво тепер теліпається в Сибіру. Другий палець-присмокток тягнеться з-над Балтійського моря; третій з Чорного моря. Европейський спрут має багато пальців. Це огидне страховище має вдачу таку, що пальці йому хутко одростають. Але чи вдасться йому задушити російську революцію, це тепер ще не зовсім і для спрута ясно. 
А наші бідні "голодрабці" (як називає нещасних українських оборонців європейського спрута якийсь ляшок у своїй газетці), — наші темні, обдурені отаманцями, невільні слуги своєї власної недолі чвакають тепер напівбосими ногами по болоті, трусяться в своїх лахміттях від холоду і тримають задубілими пальцями рушниці проти "насильників-комуністів”, як називає [їх] бідний, невільний хам європейського Капіталу, український "соціалістичний" уряд Мазепи-Лівицького. 
Правда, немов останніми днями затихли бої на большевиць- кому фронті. Пише "соціаліст" Феденко,18 що ніби йдуть переговори з большевиками і ті немов згоджуються на мир ”на наших умовах”. Що ж то значить "наші умови”? 
Але, здається, вже пізно навіть ”на наших умовах”. Холод, морози, сльота, хвороба гірше Денікіна знищать ті рештки, що ще лишились під командуванням усяких отаманів та диктаторів. Сам отаманський штаб для чогось мельдує, що великий процент солдатів хворіє на тиф. І не поможе вже мир з "насильниками- комуністами”. Догниє отаманщина і розлізеться злою, смердючою червою по європейських каварнях і шантанах з торбинками мільйонів. 
І ще будуть сподіватися слави собі оті лакузи, підніжки європейських грабіжників, оті "національні герої”! І таки співатимуть їм славу такі самі хами й підніжки. Одні одних хвалитимуть. 
А хто заспіває славу отим дійсним героям, що кладуть своє життя в багні, холоді й хворобах за льокайство отаманів? Хто платитиме за страждання отих босих, обдертих героїв- голодранців? 
Невже тільки бідні жиди, якими отамани платили їм досі, дозволяючи нещасним задурманеним людям мати страшну втіху "погуляти" на погромах? 
Ой, отамани, ой, диктатори, ой, нещасні ви "герої”! Колись діти отих обдурених вами проспівають вам іншу славу. Колись ті, що творять дійсну силу всякої нації, ота соціяльна голота заспіває вам гарячу славу прислужників соціального гніту, душителів революції й злочинців свого власного народу. 
А покищо ці хами роблдть паради. І знову з попами, з молебнями, на пляцу приймають присягу на вірність республіці. Яка дурна, нікчемна, смішна комедія! Цілковита петлюрівщина, з вихилясами, з самовдоволеними, пустопорожніми промовами, декорація з малоросійської історичної п’єси, буфонада дрібненького і хворобливо-спухлого славолюбства. 
А в брудних казармах тисячі хворих на тиф людей слухають дзвін попів і тупо помирають під позування "балерини”- петлюрівщини. 
Так довершується державність селянсько-робітничого народу. 
3. XI. 
Петлюрівщина вистрибнула й у Відні. Нещасна, засмоктана галицька Національна Рада, дізнавшись, мабуть, що в Кам’янці  "влада" робить паради на державні теми, рішила й собі попарадувати: учинила свято роковин Самостійної Західньої Української Республіки. Тої республіки, якої вже немає, яку вони віддали ляхам за честь служити льокаями й сторожами Антантського Капіталу, яку полячки вже гризуть і смакують, запиваючи масною дрогобицькою нафтою. Ці ж дурні тут у Відні святкують роковини... роковини чого? Своєї підлоти, хамства, свого злочинства хіба проти Української Республіки. За право тертися по антантських передпокоях вони віддали свою землю таким же хамам Антанти, як і самі, тільки більш улюбленим. І не сором цим людям?
 І вистачило ж глупоти робити таке ганебне свято? 
4. XI.19 
Вогник у грубці муркотить, як котик; потріскує, ніби щось розкушує, кісточку з риби, фирка, одпльовується. У садку капотить з голих дерев на мокре пожовкле листя. Вогні шпиталю розплесканими кружальцями миготять за садом. Наші три курочки сидять у повітці цілий день і навіть не біжять до мене в надії дістати горіхів. Які тепер горіхи, коли все мокре, голе, слизьке і холодне до того, що аж пір’я настовбурчується. 
А вгорі над закислою, обкутаною туманами й вогкістю землею на віддаленні якихнебудь кількох тисяч [років] льоту світла, горять, палають світи скаженої, неуявимої для людського розуму температури. Плянети в тисячі разів більші за наше сонце з недосяжною для людської думки швидкістю несуться кудись, кружляють, гаснуть, трощать інші плянети. Родяться гігантські світи, системи світів, гинуть, знову виникають. І коли я думаю про те, що світло від них до землі доходить тільки через кілька тисяч літ, а швидкість світла є 300 000 кілометрів у секунду, коли я уявляю, що це ж найближчі зорі так "близько" від нас, а їх мільйони, а їх невідомо скільки, то такою смішною, такою жалюгідною мізерією виглядає мені вся ця наша метушня на манюній порошинці-землі з усією історією комах-людей, з їхніми законами, гризнею, з усією їхньою прекомічною урочистістю і страхами перед різними вигаданими страхіттями. Коли світло з якоїнебудь плянети летить до нас через небесну просторінь ще з часів, скажемо, єгипетських фараонів і ще не дійшло, ще не перелетіло всього віддалення, а фараони давно вимерли, а за ними пройшла вся історія людей, греки, Рим, середньовічна кривава різанина, а світло все летить, то якою невимовно-мізерною є вся ця історія людей. 
І разом з тим яка вбога, яка обмежена розумова сила комашки-людини. Отже ясно, що всесвіт, що та безмежно- ґрандіозна картина світів якось інакше упорядкована, ніж може людина розуміти. Але людині дана можливість мислити тільки в формах простору й часу. Ясно, що наша форма думання абсолютно не годиться тут, що наші поняття початку і кінця, без чого ми не можемо уявити собі ні одної речі на землі, щодо всесвіту не годяться. А от живи, не розумій і не твоє діло. І стоїть комаха перед замкненими дверима великої тайни, крутить своїми примітивними щупальцями, обмацує міцні ворота і нічого не вдіє. 
А в той же час вірить, що вона безсмертна, що її возня на порошинці страшенно важлива для "Бога”, для якоїсь тої сили, що править світами. І мучиться кожна комашка, і метушиться, і страшно серйозно вовтузиться коло своєї щілинки, покірна безжалісним, залізним, комусь на щось потрібним законам, навіть нічого не знаючи про ці закони й уявляючи, що живе по своїй волі. 
А хоч і знає, то хіба може противитись цим законам? Хіба може не плакати, як болить, і не сміятися, коли радість танцює в серці? І хіба не любіша за все на світі, серед усіх світів оця наша комашина порошинка-земля, і хіба не щастя любити її всією своєю комашиною, маленькою, сліпою душею і так, як дозволено, як одведено, по-своєму, по-дурному, по-комашино- людському хвалити й дякувати комусь за щастя почувати в собі життя, і любов, і сльози, і танець радости в серці. 
Ляйнц, 9. XI. 
Розмірено, ніжно й уперто цока годинник серед мертвого шелесту тиші. Розмірено, безупинно капа у вічність час. Чогось тоскно, тужно й неспокійно. Спокій гнітить мене. Тяжать душу колишні помилки, тяжко ворушаться й з болем перевертаються там. їх можна викинуть звідти великим струсом, сильним змахом, голосним криком серед бурі. Хочу бурі, хочу горіння всієї істоти, хочу викинуть з себе брудні, тяжкі, непокійні помилки. 
Ці дні — роковини соціалістичної революції в Росії. Це — роковини наших хитрувань у Києві, недостойного політикування, політичного шантажу й захоплення влади. Не силою, не тим ентузіязмом, що був у початку, а хитрощами, а фальсифікацією соціялістичности. І то ніби в ім’я державности нашої. О, ми її розуміли тільки з попівськими молебнями, попами, ризами, таку державність, яку ми тільки знали, про яку мріяли. Робітничо- селянська державність, руйнуюче-творча, нова, з новим змістом, з новими, не бундючними цінностями, — це нам було чуже, небажане, страшне. І ми за попівські молебні, за антантських "посланників до Української Республіки”, за бундючні назви "міністрів" оддали наш ентузіязм, нашу рідність з соціяльно- пониженими, з творчими, з неспокійними. І за це вони нас вигнали з України. А ми їм за те... привели німців, гетьмана і єдіную, недєлімую. 
Цока годинник, — одноманітно, непричетно, холодно, одкидаючи в темну, загадкову, хвилююче глибоку, бездонну вічність менти сучасного. Стоїть урочиста тиша навкруги. І тяжко, тоскно перевертаються в душі минулі прогрішення мої. 
В наше самотнє, старанно відгороджене від людей життя, входить чужа людина. Ми навмисне пускаємо її. Це — молода, гарненька дівчина, дочка нашого генерала. Вона має жити у нас, як dame de compagnie,20 доглядати за господарством і вчити нас німецької мови. Цікаво, як ця нова істота одіб'ється на нашому житті. 
Ляйнц, 10. XI. 
Мав сьогодні візиту: П. Д.21 і польський комуніст К-й. Явились вони з пропозицією від представника Російської Совєтської Республіки в Берліні P-а22 вступити знову в переговори. Добре. Я їм повторив свої попередні умови: самостійність, національний український совєтський уряд, незалежна армія, боротьба за Галичину. Списав дев’ять пунктів і передав їх К-ому. Завтра він пересилає це до Берліну. Коли відповідь може бути з Москви — невідомо. Гадаю, що ця справа забере на переговори місяців зо два. А що станеться за ці два місяці, то трудно тепер передугадати. Побачимо. 
І друга візита: князь С. Трубецький і М. Троцький.23 Не большевики, а мирні, тихі, льояльні урядовці Української Народньої Республіки. Вони вважають, що найкраща політика то є політика їхнього уряду. Вся ж орієнтація — на повстанців, на Махна, Ангела і т. п. Махно — національний герой. Принаймні його кандидатура на цю посаду є дуже симпатична для наших бідних дипломатів. 
25. XI. 
Покладений мною строк на існування отаманщини життям трохи навіть скорочено: петлюрівські "банди" розбито денікінськими бандами, Кам’янець зайняли поляки, знаменитий уряд Петлюри тікає в Польщу-Finitala commedia. І погана, брудна, тяжка й ганебна комедія. Не комедія, а сліпа, дурна служба світовій реакції. Це вже серйозніше комедії. 
Але навіть наша публіка а буржуазія задоволена: ну, вже принаймні кінець. Тепер щось нове має бути. І вже скоса подивляються на мене. Навіть учора були чутки у Відні, що я виїхав до Будапешту. Чого до Будапешту? Невідомо. Але відомо, що я колись звідти вів переговори з російським совєтським урядом. Отже... чи не веду й тепер? 
12. XII.
 Уже місяць, як були в мене з пропозицією від P-а. Мої умови послано. Відповіді ніякої. З радіотелеграми відомо, що в Москві на Ц.И.К.24 прийнято якісь важливі постанови в справі політики на Україні.25 З тих же радіотелеграм відомо, що Троцький видав наказ до Червоної армії, яка оперує на Україні, в якому говориться, що червоні війська ідуть не завойовувати Україну, а визволяти. І коли денікінські банди буде розбито, тоді українське робітництво й селянство самі рішать, в яких відносинах бути Україні з Росією. І кінчає: ”Хай живе незалежна Совєтська Україна!”26 
Отже все показує, що ніби має бути на Україні інший курс большевиків. 
Але це ще не значить, що вони повинні прийняти мої умови. Навіть, прийнявши мої умови як добру пораду, вони не повинні звертатися до мене, як до учасника у виконанні цеї поради. 
З одного боку, розуміється, бути тепер поза політичною діяльністю, тепер, коли, нарешті, та діяльність була б цілком до душі, — тяжко. 
А з другого — я задоволений: я зробив усе, що в моїх силах було. Я віддавав себе всього на все, хоч би й на смерть. Більше я не міг пропонувати. Отже моє сумління мене не може гризти. А робити для тої справи я можу й своїм пером, не їздячи на Україну. Навпаки, сидячи тут, у спокійних умовах, я таким способом своєї участи в справі можу зробити більше, ніж поїхавши на Україну не для політичної роботи. 
Проскочила чутка, що на чолі українського совєтського уряду має бути Мануїльський. Це — і правдоподібно, і неправдоподібно. Мануїльський почував себе українцем (до певної міри) і по-українськи говорить добре. Але для широких українських мас він абсолютно невідомий, для національної української ж демократії те саме, що й Раковський. Але коли це правда, то, мабуть, розрахунок у них такий: річ не в іменах і особах, а в усій політиці. Коли Мануїльський вестиме українську політику, і справжню українську, українські круги потроху переконаються в тому і перейдуть на бік совєтської влади. Можливо, що це й раціонально.
 "Балерина" з усім своїм лубочним штабом у Варшаві. Бідна балерина: де ж вона тепер паради й вихиляси робити буде? 
3. II. 1920. 
Кінчаю "Відродження нації”. Рахував, що аркушів на 10 вийде роботи, а вийшло на 70. Стомився. 
День зовсім весняний, соняшний, тихий, мрійний. 
У нашому садку живе п’ятеро живих істот: один півень (жовтий гривун), дві курочки (чорна й біла) і двоє кріликів (теж чорний і білий, з сивими латками на очах, неначе автомобіліст в окулярах).
 З Москви має в цих днях приїхати Стокіз.27 Послано його було до Літв-ова,28 а той послав його аж у Москву. Цікаво, що за відомості привезе. 
Організується на руїнах отаманщини українське королівство. Кандидатом — Василь Вишиваний.29 Це після гетьманщини й отаманщини цілком підходяще довершення цих режимів. 
Ляйнц, 7. II. 
Соняшно, тихо, тужно. Сонце розтоплює леп тяжкого пережитого й викликає на поверхню соняшні, юнацькі картини. 
От Дніпро хлюпочеться жовтою як добре настояний чай хвилею у піскуватий, крихкий берег. Тоненько пищять довгодзьобі бекаси на тоненьких, як з дроту, лапках. На тім боці дядько напуває коня з Дніпра, кінь звідти здається завбільшки з свиню, а дядько — з хлопчика. 
Втома. Чого — не знаю. Від скінченої роботи? І невдоволення. Роботою? Як завсіди, коли віддаси те, з чим зжився? Сиджу на "городі" нашому. Сонце пече в лице. 
Вітер весняно, хвилююче шумить у вітах нашого садка. Втома... 
24. II. 
Починаємо "Нову добу”.30 Остаточно стався поділ на два фронти. Навіть есери центральної течії стали на радянський ґрунт. 
Порозумнішали й стали ми революціонерами, та чому тільки з таким шкідливим запізненням? 
Завтра Закордонна група УКП має конференцію з Закордонною делеґацією ПУС-Р.31 Вони нам представлять свої резолюції в справі створення совєтського бльоку. 
8. III. 
Вийшло 1 ч. "Нової доби”. 
28. III. 
Копаю город. У голові виліт літака, стаття Шаповала до ”Н. доби”, закордонний пашпорт, яблонівська бриґада,32 Супрун33 з чаєм і фондами. А в небі дзюрчать жайворонки, з розкопаної землі пахне сивим, давноминулим. Шпилі шпитальної церкви гостро стремлять в каламутне, пухке, весняне небо, по якому післязавтра має летіти туди, на Україну, літак. 
3. IV.
Якесь кафе на Aspern-i (передмістя Відня). На аеродромі готується до вильоту на Україну наш літак. Після двох місяців напружених зусиль і різних заходів, неудач, зрад, здається, сьогодні таки полетить. Чекаємо гуркоту мотора. Тоді можемо вертатися до Відня і чекати повороту. Вилетів о 9-ій годині. 
Прага, 6. IV. 
Масарик і Бенеш немов би мають дати мені чеського дипломатичного паса для переїзду на Україну.34 Цею справою заняті Н...35 і Бадан.36 Але про останнього ходять чутки про його непевність. Немов би він є тайний аґент нац. дем., поширює їхній "Український прапор”, провокує студентів на большевизм, щоб дізнатись, як хто думає, і позбавити большевиків стипендій. Ці обвинувачення висуває Мик. Юх. Ш.37 Але М. Ю. хворіє трошки на шпикоманію. Йому здається, що галичани страшенно його не люблять, бояться і всякими способами хочуть його знищити. Через це він так і до Б. поставився, коли той... [Незакінчене речення]. 
26. IV. 
Уночі прилетів літак. Справа, яка здавалася всім фантастичною, завершилася повним успіхом. Так іноді мрії, скріплені, одушевлені волею, хотінням, упертістю, набирають характеру наочної реальности, факту, переконуючої дійсности. Мрію здійснено: літака, всупереч волі нещасних Макаренків і К°, вислано за інформаціями з України. Дужча воля погнала аероплян через тисячі кілометрів і через три тижні одержала бажане. Зараз має приїхати Ю. Гасенко з листами з України.30 Перемагає організація, воля й тверде, ясне хотіння. 
30. IV. 
Намічається путь на Голгофу. Треба, щоб знову чашу пониження, образ, тривог, боротьби було мною випито. Так вимагає те, що зветься "сумлінням”. Цього вимагає те, що зветься "інстинктом соціябельности”. Словом, я знову тікаю з тиші, затишку, спокою, самоти, атараксії до непевности, неспокою, страждання, втоми, до туги за спокоєм. 
Днів через 6 ми їдемо на Україну. І першим чистилищем має бути Москва. Там перше має проявитися цей рік мого самозаглиблення, самотримання, самодисципліни. Там я випробую свою "чесність з собою”. Москва дасть мені відповідь, чи переступив я вже щабель особистої амбіції, чи я вже пережив грань скороминущих земних образ, болів. Чи я вже знайшов хоч крупинку золота мовчання в горах Земмерінґу й у тихих ночах Ляйнца? 
Хтось в мені велить кидати тихий дім, затишний садок, мирні колони книжок, забезпеченість порядку старої буржуазної держави, комфорт європейської культури, мовчання і шелест ночей; велить кидати і... [Незакінчене речення]. 
Тоненький хлопчик з великою білою головою, підстрижений, як стріха, весь подібний до грибка.
 Губи, як ниточка з двома вузликами на кінцях. 
Дівчинка гойдається на дереві на гойдалці, як порожній кокон від метелика на павутинці під вітерцем.39 
Пане Президенте! 
Товариш Бела Кун просить Вас, Пане Президенте, відвідати його в місці його інтернування. Йому було б дуже приємно поговорити з Вами, ще поки він поїде до Росії. Тому що на відвідини треба дозволу, Пан Президент звернувся б ласкаво в цій справі безпосередньо до державного канцлера Реннера. 
Товариш Бела Кун має всю надію, що йому пощастить у найближчому часі з Вами поговорити. З високою пошаною Еріх Подач40 Секретар Народнього Комісаріяту Закордонних Справ Відень, 4. IV. 
1920. 416
