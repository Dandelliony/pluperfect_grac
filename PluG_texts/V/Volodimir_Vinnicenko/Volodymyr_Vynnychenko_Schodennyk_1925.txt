З А П И С Н И К ч. XIV
(1 січня 1925 — 31 грудня 1925)

1. I
Мінливо. Дощ. Сонце. Дощ.
Виїзд Шаповала до Праги. Передача йому "Mahnzettel" з 11 пунктами [того], що він негайно має зробити в Празі у справах, разом обговорених у Берліні.
Укладання 1-го числа "Трудової демократії", мій проект. 
Цікаво: стримане невдоволення Шаповала при обговоренні, чи має бути виставлене ім’я редактора. Йому, видно, хотілось, щоб нічиє ім’я не фігурувало на виданнях, якщо його не може бути. 
Одначе, мусів поступитися з деякими обмеженнями.
Помітний зріст витривалости малюни, виявлений у твердості, бадьорості й охоті до праці. Гадаємо, що гарний вплив має щоденний душ.
Лист від Нижанківської. (Просить грошей, 1 000 корон, дитина хвора. Треба негайно вислати).
Перерва в чи.
Обмірковування вночі змісту "Трудової демократії" та "Нової України".
Внутрішнє збайдужування до Тамари. Очевидна невилазність "боротьби" наводить нудьгу й апатію.
Лист від Єлени Давидівни. (Невдоволення мною за недовір'я до її діловитости й до її приїзду до нас. Обіцяє приїхати, як стане на ноги в акторській кар’єрі. Отже, очевидно, не хутко це буде, не місяцями треба міряти, а роками. Або ж, якщо не вдасться акторська кар’єра, візьметься за влаштування "семейного очага". А перед тим приїде до нас). С. — 7.
2. І
Дощ.
Лист до Шрайдера. (Допитування, чи візьметься переговорити з Роменом Ролляном2 з приводу передмови до "Соняшної машини"? Запрошення до участи в "Трудовій демократії".
Лист до Левіні. (Переказ розмов і договору з Шаповапом).
Лист до Сірого. (Можливість позички через Шаповала 15 000 чеських корон).
Редагування "Молодої крови".
Тамара не з’являється. Очевидно, захопилася одним з "мальчиків" під час свят. В розмові телефоном з Кохою заявила, що два тижні гуляла щовечора і тепер повинна посидіти дома. Очевидно, попереджає, що не приходитиме до нас. Коли б було внутрішнє бажання прийти, такого попередження не могло б бути. Спочатку біль амбіції, ніжности і ревности. Потім раптом: це ж добре, що закохалася, нормально, природно, необхідно і бажано. Постанова: прийняти цей факт з любовним спокоєм, хоча й із сумом. Мати ж гідність: бути вибачливо-любовним, не почувати злого, недоброго за те, що мила людина має радість, утіху й любов до когось. Навпаки, радіти з цього і сприяти. В кожному разі такий кінець є найкращий. І можна, і слід мені хотіти тільки одного: щоб вона рішуче, глибоко, до самозабуття закохалася, щоб до мене була найщиріша, непідроблена, безсумнівна байдужість. За це можна бути тільки вдячним. І цим закінчити трошки тяготні відносини з цим молодим і непоганим по суті дівчам. С. — 7.
3. І
Дощ.
Лист батькові. (Гроші, 15 долярів).
Лист з "Молодою кров’ю" до Сірого.
Редагування "СМ" — 4.
Візита Тамари. "Яким вітром занесло тебе?" (Питання Кохи). 
Образилась: "Не вітром, а скучила". Розповідала про Silvesterabend.3 "Безумно, исключительно весело, как никогда". Але це саме вже було. Підкреслювання успіхів у "мальчиков", флірт і брудершафти. Коха пішла на вечерю, ми вдвох. Відновлення глибокої і болючої ніжности, до бажання швидко відійти в куток. 
Пригадування рауенських "моментів" . "Отвратительно". Одначе, коли я вступився за них, — "я кажу взагалі, без прикладів" , себто, що після актів "нерозсудливости" буває каяття й поганий спомин, — пожвавлення і знову червоне обличчя від моєї уваги. 
Телефон: Юлія Володимирівна хоче приїхати. Тамара моментально погасла. І весь вечір сонно лежала на канапі. Закоханости ні в кого немає. "Не могу же я по заказу!" "Мне теперь хорошо, а о будущем не хочу думать". А ще кілька днів тому був "песимізм". "Хорошо" через те, що у нас, зі мною! Спроби намітити виграш у парі. Але при Косі, очевидно, не могла. І взагалі боїться себе виявити. Тому покищо нічого не каже. Справи Марка Григоровича ні з місця. Думбадзе в Парижі нема. Вілла взята під опіку, — процес.
Тамара мовчить при розмовах про наш переїзд до Парижу. (Звістка від Марка Григоровича ніби Шрайдер уж е добув візу). 
Ні одного слова. Не цікавиться ніяк? Байдуже? Вірно сама про себе каже, що надзвичайно вміє ховати свої почуття. С. — 6.
4. І
Дощ.
Гріж: лють і лайка від того, що не надрукували оповістки про шукання помешкання. Потім: "судьба цим сама каже, що треба їхати до Парижу". І помилка: оповістка є, велика, окрема. Сором, каяття і знову висновки.
Картка від Шрайдера. (Ні слова про візу. В справі видавництва: Еренбурґ4 не дає своєї книги, треба «Соняшну машину». 
Просить грошей на купівлю руського журналу з повістями Бабеля).5 Коха з Frau Joseph на виставці Secession.6 Лінощі Кохи в писанні листів до Єлени Давидівни. Моя погроза розповісти колись про це ЄД. Почала писати на машинці, і недокінчений лист так і лежить на валику [вже] кілька днів. 
А Надюзі лист, писаний рукою, так само лежить на столі.
Пляни сплутано, змішано з новими, і все огорнулося туманом непевности. Лишаємось, чи їдемо з Німеччини? А як їдемо, то куди? Малюноп[ерація] відкладається на якийсь час. А на який? С. — 2.
5. І
Дощ. Вітер. Надзвичайна втома, розбитість від погоди.
Починається шукання помешкання. Бюро, хазяйки, обдурювання. Кожен огляд запропонованого помешкання є розбиванням ілюзій, — все не таке, як обіцяно, як уявлялось. Втомно, нудно.
З Праги ще ні слова. Не хапаються.
З «Соняшною машиною» — туманно. Візьме Ульштайн, чи ні?
Обдумування нової праці гальмується непевністю нашого становища. Емігрантські руські газети віщують на цей рік поворот до Росії.
Цей рік є віщований і мною в 20-му році як рік загибелі большевизму. Цікаво, чи мої розрахунки справдяться? Юлія Володимирівна називає мене провидцем, "ясновидящим". Коли всі ясновидящі такі, як я, то їхній зір не дуже ясний.
Видавництво "Птицелов" Шрайдера впіймало мене-птицю і хоче скубти. Одначе, мені це не до смаку, і я, мабуть, вирвусь так само, як птиця Еренбурґ.
Страшенна втома й розбитість у всіх, кого я можу питати. 
Але тільки фрау Йозеф розуміє, що це від атмосферних впливів. 
С. 8.
6. І
Ясно. Сухо.
Телефонна праця Кохи, — балачки з бюрами та хазяйками помешкань. Біганина за помешканнями. Боротьба наймача з хазяїном. Паразити — бюра. "Некоронований король" Леон Блюм, очевидно, не настільки король, щоб мав силу дати дозвіл на в’їзд до Франції.
Лист від Шрайдера. (Перекладача «Соняшної машини» французькою мовою, мовляв, знайти легко, але гонорар 50% від авторського гонорару. Бідолаха Шрайдер не зупиняється навіть на такому нечуваному нахабстві, — нормальна річ).
В СРСР, з газет, все більше й більше назріває чиряк троцькізму. Сам прорве, чи потрібна буде операція?
З Праги ще нічого. Не хапаються, ні.
І редактор від Ульштайна не потелефонував. Також не хапається.
І помешкання нема.
І візи нема.
І розв’язки справи з гіпотекою нема.
А загалом усе той же звичний стан непевности, сидіння на стільці з нерозпакованими речами. С. — 8.
7. І
Дощ.
Все те саме шукання. Майже abgeschlossene7 помешкання на Mommsenstr. Хазяйка має виїхати на три місяці, потім приїхати і потому знову виїхати. На три місяці можемо бути самостійними.
Обдумування нової праці, організація журналів, друзі й вороги, наука, театр, навіть віза, — все відсунулось убік перед богом помешкання. Про Тамару вже й казати нічого, бідний, милий Тамарьонок сховався геть-геть у куточок. Та і взагалі з ним поганенько: блідне, в’яне, завмирає, — нема відповідної їжі. підтримки до існування. Стіна попереду, стіна неможливости, об яку б’ється лобом надія й щоразу стає все безсиліша.
Візита Бакала. Який рівносонний, малопорушний чоловік, не лице, а машкара, "пятає-дєсятає", йому ліньки докінчувати фрази, і він їх заміняє "п’ятим-десятим".
Діямандіді не телефонують, — очевидно, вдарились в амбіцію і чекають, щоб ми перші здалися.
Візита Йозефки. Людина, яка тримається за хвіст свого щастя на морозі. Руки клякнуть, і хвіст от-от вирветься. С. — 7.
8. І
Хмарно. Сухо.
Надії на einzel’Horo Herr’a,8 у якого було вже домовлене помешкання, — зрадили. Від Ґрюневальдської хатинки в гордині свої відмовились. Mommsen’iBCbKa einzelne Dame крутить: лишає собі час до суботи дати відповідь, — значить, має якогось кращого рефлектанта. І знову ми посеред туману, в якому не видно жодного певного напряму. С. — 7.
9. І
Ясно. Дощ.
Коха у Westen’i за помешканням. М оттзеп’івська пані не потелефонувала, значить, помешкання не буде.
Обдумування економічної плятформи РДС. Шляхи майбутнього господарства на Україні. Залежатимуть вони чи не залежатимуть від політичних подій? Чи політичні події являються вже в результаті назрілих економічних відносин і змін у лоні большевизму? Большевизм мимовільно готує майбутнє (та й теперішнє) панування якщо не економічно, то психологічно приватногосподарських відносин. Коли політичний переворот явиться як наслідок назрілих і дозрілих процесів, то очевидно напрям розвитку цих процесів після перевороту змінити буде важко, майже неможливо. Ясно, що вся політика повинна орієнтуватися на економіку. Але на яку економіку? Прийнято вважати сільськогосподарську економіку за примат. Одначе, орієнтація на мужика є короткозорість: політика короткої миті. Велике господарство — це тенденція всесвітнього розвитку. Його не уникне й Україна. Форма цього великого господарства — це інше питання.
Приїзд Марка Григоровича. Справи не такі погані. І Думбадзе, і вілла, і навіть кораблі можуть реалізуватись. Постанова переїзду до Парижу. Пляни здобуття візи через Прагу і тутешнього консула.
10. I
Ясно. Сонце. Тепло. "Весна".
Звільнення від кари шукання помешкання, — в Париж!
Лист (експрес) до Сірого. (Чи можна взяти візу до Парижу в Празі на переслані паси. Вимога присипки зразків формату «Соняшної машини»).
Тамара не з’являється, — то вистава Художнього Театру, то ялинка, то візита "мальчика", то побачення з подругою, що приїхала з Парижу знімати з зубів кільце, яке їй вирівнювало зуби, а до нас нема часу навіть потелефонувати. Виникає цікаве питання: навмисність чи природна байдужість? Якщо умисність, то, очевидно, почуття входить у фазу свідомости. Свідомість логічними розмірковуваннями заганяє чуття в кут, з якого треба шукати якогось виходу. Якщо ж природна байдужість, то це також цікаво як вияв риси вдачі, яка здатна на такі швидкі зміни і в глибині якої почуття не знаходять ґрунту і в’януть.
Візита Марка Григоровича. Хитрий Маркуша: зумів зацікавити руського консула так, що той готовий сам дбати перед французьким консулом про візу для мене. Я, мовляв, потрібен негайно в Парижі в справі кораблів, в якій консул має свою долю. От тільки потрібен документ Surete,9 що має Шрайдер, щоб французький консул не боявся дати візу без дозволу Парижу.
Єврейське свято внизу в сусідів. Співи, музика. С. — 6.
11. І
Хмарно.
Перед обідом забігла Тамара, — занесла капелюх до мадам Леве. Ні слова докору, ні запитання, чому досі не заходила. 
Коли дівча вживає зусилля, щоб одвикнути (інтуїтивно правильний засіб), то не треба перешкоджати. Коли ненавмисним є наслідок збайдуження, втрати інтересу, то докори нічого не вдіють. Про переїзд до Парижу їй немов цілком байдуже, — мимохідь кинула запитання: "А ви теж переїжджаєте?" Коха: "Ні, ми лишаємось тут". Нічого не сказала, цілком байдуже повела очима. Але я бачив, як після слів Кохи зідхання підняло їй груди. (Так буває від раптового болю?). Вона схаменулась і придушила його на півдорозі. Потім увесь час безжурно наспівувала свої фокстротні пісеньки, аж поки не попрощалась.
У Діямандіді з Віленськими. Греки, очевидно, не зважаючи на попередження, все таки хотіли почастувати нами своїх приятелів і родичів, запросивши й їх [до себе]. Але, на щастя, родич-кузен з учорашнього перепою не мав сили прийти. 
Цікавий, одвертий діялог чоловіка й жінки на теми зради. "Технічна перепона". Дмитро Іванович висловлює прямо, що під його неустанним доглядом Аріядна Петрівна не може його зрадити тут. "Ану, попробуй, голубушко, тут!" Тому ні за що не хоче пустити її в Париж, бо відразу зрадить. С. — 7.
12. І
Хмарно. "Жуїрування" доходить до танців. В Tanzschule. Приватне помешкання. Повна дама з митим жовтим волоссям. Підстаркуватий, але моложавий панок у смокінґу (зранку, після сну) в пантофельках, з круглим жестом виставлених як для обіймів рук. Успіхи Кохи. Власне, вся компанія запроваджена ради сьогоднішнього вечора в Toppkeller’i з Frau Joseph.
Ульштайнівський директор обіцяє в середу вже дати відповідь щодо «Соняшної машини». У них, мовляв, немає звичаю так швидко давати відповідь (рукописи в них лежать місяцями), але, мовляв, через те, що Левицький тричі вже штурхає, вони поспішать. Чи ж дійсно вони такі чемні, що їх так штурхають. 
Редактор, який читав «Соняшну машину», має завтра скласти перед ним реферат про цю річ. Завтра він має обміркувати чисто видавничі можливості, а опісля завтра дасть відповідь.
Фрау Йозеф налякала: в Ульштайна видають тільки популярні речі та бульварні романи. Порядні письменники своїх речей їм не дають. Але помилка: в нього є інше видавництво, замасковане. Цікаво, чи справдяться спостереження: здається, відповідь буде позитивною.
Коха з Frau Joseph У Toppkeller’i. Роман Ді з Дорою. 
С. 7.
13. І
Лист до Левинського. (Жаль, що не може через здоров’я брати участь в політичній роботі).
Лист до Сімовича. (Подяка за роботу над «Соняшною машиною» і опозиція в поправках. Явне незнання ж ивої народної мови. Теоретично, розумово знає, але такі слова, як "медикувати" , "глиці" і т. п. чужі цьому буковинцеві).
Роман Ді з Дорою може статися, але чи варто на два тижні, що лишились?
Несподівана перемога Ді у Дори. Очевидно, потяг визрів у тиші і був готовий до вияву, бо, коли Ді тільки торкнувся, без опору і протесту впала в обійми, пірнувши з головою в поцілунок. Дотики до дьони викликали тільки ще більше знесилля й тихий благальний розслаблений шабльон: "Lassen Sie mich los". 
Тамарчине "пусстите!" Очевидно, сама була здивована і вражена. "lch bin bose".10 А тим часом повторення не було противне.
Візита Марка Григоровича. Андресь сьогодні не міг поїхати до французького консула, — в четвер. Порада його: взяти наперед німецьку візу, це полегшить. Але ж Finanzamt! Одначе, треба попробувати.
В кіно на Mary Pickford.11 Знаменита американська актриса. 
Щирість, дитячість, серйозність гри. С. — 7.
14. І
Ясно. Сонце.
Здобуття німецької візи з перепонами, з Aufenthaltsgenehmigung.12 Успіх! Без усякого Finanzamt’a!
Тамара не з’являється. Очевидно, відбувається повільний, природний процес одмирання, зменшення потягу, збайдужування. На краще. Цікаво: у відповідь те саме. Оскільки вияв потягу, цікавости, хвилювання викликало зворушення, ніжність, хвилювання і навіть тугу, остільки стан відношення з іншого боку відгукується тут же тим самим.
Два тижні від Шаповала ні слова. Така захопленість політичною роботою, така увага, щирість і енерґія.
Перша поразка з «Соняшною машиною»: видавництво Ульштайна відмовилось взяти роман до видання. Мотиви: не підходить до їхнього світогляду; майбутні відносини в Німеччині неправильно намічені. Очевидно, не без того, що й похід на Абсолютне їм не підходить, і руйнування їхніх богів для них "невірне". Звичайно, буржуазне видавництво навряд чи візьметься ширити мої погляди. А хто? Ох, скільки ще поразок і тяжких ударів впаде на мене за «Соняшну машину»! Скільки лайок, глуму ї бруду доведеться прийняти. Тяжко завойовувати Европу і, мабуть, не буду я святкувати перемоги. Одначе, нема ради, треба подаватися до іншого видавництва і не губити енерґії. 
Вперто, з заціпленими зубами стійко витримувати удари невдач. 
Сум і образа за мою бідну «Соняшну машину». Невже вона себе не відстоїть?
15. І
Сонце. Ясно.
"Перемога" Ді з Дорою нетривка. Очевидно, схаменулась, жахнулась і постановила, як Тамара, далі не допускати нічого подібного. Тому вчора рішуче і з гідністю ухилилась від повторення. Значить, або ще не чи, або дуже мала і нерозвинена. В кожному разі, як і з Тамарою, занадто одверта і бурхлива акція злякала.
У Віленських. Аріядна Петрівна з Наташею. Тамарі, видно, було неприємно слухати жарт: "От твоя подруга" (Наташа). 
Понурий настрій Тамари. Всі вийшли, лишились ми. Я сухим, байдужим тоном: "Важко вам на службі? Стомлюєтесь?" — "Ні". — "А чого ж ви така?" — "Рука болить. Нариви". Показала зав’язану руку. Ніби заразилась від якоїсь дівчини на службі. 
Байдуже пожалів. Далі: ловлячі погляди Тамари, запитливі. 
Нарешті підсіла. "Чого ви зі мною такий?" — "Який?" — "Не дивитесь, не хочете говорити". — "Бог з вами! Звідки ви це взяли?" — "Так, так. Але що ж я зробила? За що?" І це при Маркові Григоровичу, який усе чує і хоч трохи виявляє загадковий інтерес. І далі якийсь натяк, що [вона] додержує вірности. Я: "Ну, міняти одного на другого, на третього, — це так звичайно". 
Мова була зовсім не до Тамари, цілком абстрактна. І раптом вона з якимсь значінням: " 1 зовсім не всі!" — "Не всі?" — "Не всі". 
Вечір минув легко і на рідкість гарно. С. — 6.
16. І
У французькому консульстві по візу. Консул побоявся сам дати, послав телеграму в Париж. Поруч телеграма до Шрайдера, щоб прискорив відповідь. Дадуть на цей раз, чи знову не схотять робити прикрости большевикам?
В поліції з поясненнями з приводу Steuer’iB.
Побачення з д-р Левицьким. Плян: їхати до Франкфурту і пропонувати "Соняшну машину" тому видавництву, що видало з такою рекламою Оссендовського.13 Тримати тон незалежний. 
Не скупитися на фарби в представлянні автора. Виявити можливість реклями. Потім виїхати до Штутґарту і запропонувати ще одному видавництву. Якщо виясниться надія на успіх у цих двох, вертатись до Берліну. Якщо ні, їхати ще до Мюнхену і запропонувати третьому, Wolf’y. Кіпенгойєру не давати, бо всі кажуть, що шахрай. Хоча він напевне взяв би річ.
Гріх: лють у розмові з Кохою з приводу проклятої гіпотеки До того був брутальний, що Коха покинула мене перед кафе і прийшла тільки через кілька хвилин.
Роман Ді з Дорою набирає дужчої сили, виразний потяг, признання в цьому. С. — 8.
17. І
Туман.
Лист від батька. (Гроші одержав, на життя треба 20 рублів місячно. Купив валянки).
Візита Марка Григоровича. Пропозиція не віддавати «Соняшної машини» німецьким видавництвам, а видавати разом з англійським та французьким виданням у Парижі в друкарні Зелюка.14 Але треба мати папір "Нової України" для забезпечення. "Нову Україну" видавати на цьому ж папері. Розвиток цього пляну в деталях. Широкі перспективи.
Постанова їхати до Праги для з’ясування всіх питань. З Праги ні слова. Очевидно, листи пропадають, бо неможливо ж, щоб Шаповал так довго мовчав. Перехоплюють большевики. 
Треба умовитись писати на інші адреси. На моє ім’я, очевидно, я ніде на всій землі не можу діставати листів. Який талановитий на капості народ ці "комуністи".
Знищення різкого листа до Шаповала, написаного з приводу його довгого мовчання.
Коха не відповідає Єлені Давидівні. Я також не маю інтересу писати. Збувається передбачуване мною: рветься зв’язок і відмирає частина пережитого разом. С. — 8.
18. І
Загнаний в нору, Троцький затих. Цікаво, чим скінчить ця фігура? І цікаво, що величезна большевицька "партія" не дала нікого видатного крім тих, що були в ній до революції. Цікаво розслідити причини такого явища.
Німеччина потроху зсувається в реакцію. Невже повернеться до монархії?
Я у Віленських. Тамара готується до виходу кудись у гості, щось шиє в спальні. Я не помічаю ні її неуважности, ні виходу з дому.
Візита Сухомлінова.15 Великий, жовто-сивий, маленькі блакитні очі, картоплею ніс, негарний. При знайомстві ніби впізнає мене (ніколи не бачивши). Прізвища мого не розчуває. Читання статті про Николая Николаєвича.16 Картинка еміґрації: колишній царський міністер, революціонер, — і адвокат-єврей (без комірчика, в пантофлях, з обмотаною хворою ногою) читають статтю про царя, Верховного Головнокомандуючого, і єврейадвокат дає поради міністрові, як краще писати про Великого Князя і претендента на престол. Міністер уважно і слухняно киває головою і готовий робити всі поправки. Жалюгідний вигляд міністра, черевички з сукняними гамашками...
Тамара обіцяла зайти до нас між 6-7 годиною, бо потім іде в кіно. Байдуже згодився. Тамара не прийшла.
В кіно на Quo Vadis17 з Діямандіді. Жалюгідна Аріядна Петрівна. Нудна пара з потугами на літературність. С. — 6.
19. І
Телеграма з Америки: згода на Революційно-Демократичний Союз і на допомогу.
За чеською візою. Неприємність: Ґірса не дає розпорядження, щоб тут у посольстві завжди була для мене віза. 
Телеграма Ґірсі.
Коха у нотаря. Пропозиція дати 300 марок зробила діда уважнішим. За гроші можна здобути звільнення від кошмарів.
Зустріч з Сливенком на Tauentzienstrasse. Ніби не пускають на Україну. В словах цього смєновєхівця нема певности [в тому], що його хазяїни вдержаться. Надії на еволюцію і здобуття грошей за кордоном.Та ще на те, що в урядовий апарат введуть безпартійних. Відображення, очевидно, аспірацій "кліки", як на всяк випадок він висловився переді мною.
Візита Марка Григоровича і Юлії Володимирівни. Тамара не прийшла, пішла на вечірку. Очевидно, зовсім природне байдужжя. Щиро хотіла прийти вчора, але було весело в товаристві. 
Хотіла прийти додому рано, о 9-ій, прийшла о 12-ій. Отже, мій плян: написати з Праги картку до Юлії Володимирівни, в якій Тамарі ні слова. З цією метою розмова про можливість затримання в Празі через "красуню" Інну. Марко Григорович вражений "красунею". В картці повинен бути натяк про неї. На цьому повинна скінчитись історія з Тамарою, — амбіція [моя] врятована. І чого, справді, така тяганина з легковажним, пустеньким дівчам, брехливим, егоїстичним і малозмістовним? 
Дивно і смішно.
З серцем не зовсім добре. С. — 6.
20. І
Ясно.
На телеграму до Ґірси нема ніякої відповіді й ніякої візи. Чи не мавпують чехи своїх покровителів-французів у відношенні до большевиків і не хочуть завдавати їм неприємностей моїм приїздом до Праги?
Коха в ліжку. Реакція на Рауен, хвора на нежить.
Сенсаційна звістка: звільнення Троцького з усіх посад і виключення з членства в ЦК до з’їзду партії. Бідолаха не на ту ступив і спіткнувся. Знову я міг би нагадати йому нашу розмову, в якій він так самовпевнено доводив мені, що досяг такого величезного значення і впливу своєю волею. От тобі значення і вплив! А вся біда в тому, що нема в людини своєї лінії. Є спрага влади, є величезна особиста амбіція, але нема грунту, на який можна б оперти свої емоції. І до того ж трагедія: все, що на шкоду його конкурентам — те є на шкоду і йому самому. І мусіла людина писати листа й прохати випороти її. "La Marquise". Книжка "графа" Ішевського з ілюстраціями Сомова.18 Пікантно: Йозефка читала її з Кохою при мені. С. — 8.
21. І
Сонце.
Коха хвора. Але мусіла йти на побачення з Отто в справі гіпотеки. Нема іншої ради: потрібен процес проти Отто.
Візи з Праги нема. Ґірса не відповідає на телеграму.
Телеграма до Шаповала з приводу візи.
Писання лютого листа Шаповалові з приводу його недбалости й дивного мовчання впродовж трьох місяців. Людина, з якою треба бути надзвичайно обережним у справах і на яку покладатись не можна. — Одначе листом не можна всього вияснити. Треба добиватись візи і усно все обговорити.
Постанова: "Не вважати, що я швець". Входити в гущу життя. Твердо стати на професію описувача людей і життя. З цією метою збирати мед з будяків і з троянд. Не гидувати ні великим, ні дрібним, ні прихильним, ні ворожим до мене. 
Підпорядкувати політика мистцеві. Вводити примат мистця — це сприятиме особистій радості й мудрості життя.
Візита Тамари. "На хвилинку". Розповіла про зникнення Марка Григоровича. Тривога. Шукання телефоном у Далінди. 
Виконання наміру: як прийде Тамара, зараз же піти з дому. Але Тамара також вийшла зі мною. Холод і байдужість у розмові. 
Сухе прощання відразу ж на вулиці. У Віленських. Маркуша знайшовся: дома! Затримався в поліції. С. — 8.

22. I
Сонце.
Справу з гіпотекою доведеться таки передати адвокатові. 
Левицький не хоче Vorteil,19 аби [нерозбірливо]ЬисИ — чистий.
Чеську візу одержано. Очевидно, вплив Шаповала, від якого телеграма, що візу послано телефоном.
Косі краще.
Постанова щодо Праги: поводитися стримано, дипломатично, маючи на оці насамперед інтереси справи. З Шаповалом бути спокійним, не піднімати питання про його дивне мовчання. 
Здобути все від нього, що потрібно для справи, тоді поважно, твердо і спокійно виставити йому умови співробітництва.
Знову зробити спробу втягти в РДС есдеків групи Мазепи і Матюшенка. Надій мало: люди, які загрузли в особистих амбіціях.
Балачка з Йозефкою на тему "широти" й гармонійности, послідовности в переконаннях і діях. Коха гадає, що вона починає уважно вдивлятися в мене.
Щемління в лопатці виразно зменшилось. Причина? 
Очевидно, душі. Так само стан малюни став кращий, бадьоріший.
Тамара не прийшла, як обіцяла Косі. Очевидно, вчорашній наш прийом її не був заохочуючим до візит. Цікаво: казала вчора Косі, що залицяння Ґінзбурґа їй нудне й нецікаве. З якоюсь метою казалось, чи натурально? С. — 7.
23. І
Сонце. Подорож до Праги.
Виїзд з Берліну. Коха і Марко Григорович проводжали. Маркушка, як звичайно, спізнився і приїхав [тільки] на вокзал. 
Передав бланк листа від Pathe20 для одержання французької візи.
В дорозі. Мадярочка, надзвичайно подібна до Надюги в молодості. Часом аж дивно, що не заговорює до мене, не брикається, не стукається лобом. Вона — жінка торгівця в Будапешті. 
Вона — solide Dame, тому ніяких Kawaliere в Берліні не мала. 
Гостювала у своєї сестри два місяці. За ці два місяці вчила німецьку мову. Вчили діти сестри. Очевидно, просто на голос, бо читати по-німецьки не вміє. Коли мовчить, лице гарне, значне, розумне, привабливе. Очі червонувато-карі. Але як сміється, куточки уст задираються догори, показується багато золотих зубів, і вся значність і привабливість зникають. Видно не дуже розумну, але зубасту, практичну міщанку.
Зустріч Шаповала і Сірого. Запрошення до Шаповала ночувати. Вечеря, розмова, з горілочкою і безкрайньою балаканиною Шаповала.
Невідомо від чого страшенний біль голови у вагоні і всю ніч. 
Чи не заразився я від Кохи ґрипою? Сну немає. Лежати незручно. С. — 5.
24. І
Туман, густий, жовтий.
Шаповали ще спали, я втік шукати собі кімнату в готелі.
Пошуки душа. Впертість нагороджена: знайшов.
Зустрічі в УГК з Ів. Ів., Сірим та іншими. Ніяковість і вибачання Айолло за те, що не відповів на листа.
Головний біль не перестає.
Засідання з приводу нового проекту плятформи і статуту Революційно-Демократичного Союзу. Для чого, з якою метою новий проект? Амбіція Шаповала, щоб бути автором проекту, чи бажання поширити базу?
Скажена, хвороблива амбітність і зарозумілість Шаповала. 
Трудно з ним робити щонебудь.
По обіді знову засідання в шиночку за пивом. Я хочу довідатись, в чому суть розбиття есерів на дві групи. Знову амбіція Шаповала. Ніхто йому не може наказувати порозумітися з іншою групою. Інцидент з головуванням. Моя пропозиція головувати Григорієву. Відмова, і Шаповал бере головування, але балакає, не слідкує за ходом справи і передає головування Ґалаґанові. 
Викрики Шаповала: "плювать мені на есерів та есдеків. Для мене Шевченко більший за всі партії. Хто мене зробив революціонером? Шевченко! А якісь там паршиві есери та есдеки і т. д." Він напідпитку і розлючений ударами по його амбіції, тому щирий і нестриманий. І природа виявилась, — малоросіянська. 
С. 8.
25. І
Туман.
Розмова з Курахом.21 Неґативне відношення Кураха до Шаповала. Причина: брутальність Шаповала, зарозумілість, неповажання людини, нехтування думкою товаришів, любов до чести, нахил до інтриґ. Визнаю енерґію, ініціативність, працьовитість, але зойк: не можна жити і працювати разом.
На обіді у Ґ[алаґан]ів. Те ж саме критичне й неґативне відношення Ґ[алаґан]а. Намір Шаповала поставити на "провідного секретаря" РДС Григорієва. Пояснення Ґ[алаґан]а: хоче мати людину, яка буде під його впливом. І разом з тим обминути питання про голову РДС. Стати фактичним головою під декорацією "провідного секретаря". Умова з Ґ[алаґан]ом, що я беру на себе головування РДС.
У Шаповалів. Спів Ніни Захарівни. Роблена розчуленість Шаповала: немов прослізився, відійшов до вікна і почав витирати сльози. Потім підкреслив: "дуже зворушлива пісня". Дотики Ніни Захарівни, потиски рук. Очевидні заходи для того, щоб побачитися завтра. Призначення побачення на 12 1/2 годину.
Хворість розвивається. Біль у грудях, в голові, в щелепах. В горлі дере, як склом. Тупість відчувань. С. — 6.
26. І
Туман.
Побачення з Ніною Захарівною і Григорієм Ґуставовичем [Айолло] в УГК.
Тяжка сцена в моїй присутності між ними з приводу переїзду до Франції, що особливо тяжко для Гр. Ґ. А вона всією істотою прагне виїхати до Парижу. Хоч на два-три місяці. Він не пускає: 1) боячись зради, 2) через брак грошей. Вона вперто, сліпо настоює. Тоді він згоджується, але з умовою, що вони розійдуться зовсім. Її це лякає і вона відразу м’якшає. Ображено й гаряче протестує проти його догадок, що вона зрадить, а через півгодини мені каже, що "безумно хоче грішити". Його недобрі очі, червоність на вилицях і слова, що він її вб’є, коли зрадить, для неї, очевидно, не мають серйозної ваги. "А, дурниці!" Засідання в УГК з Ґалаґаном і Григорієвим. Таке саме критичне, гостро негативне відношення і в Григорієва до Шаповала. 
Докори один одному за те, що потуранням самі розбестили Шаповала. Рішуча заява Григорієва мені: "коли ви не переїдете до Праги й не візьмете все в свої руки, справа не піде і все загине". Голоси Модеста Левицького22 і Ґольдельмана23 про мене як егоцентриста. Сум від цього і на кілька хвилин знову старе бажання скористуватися такою опінією і звільнити себе від політичної роботи і всіх жертв, зв’язаних з нею. Але ... це малодушність, — треба бути чесним з собою і робити те, що сам вважаєш за чесне і потрібне.
Нежить зростає. С. — 7.
27. I
Туман.
Переїзд з готелю до приватної кімнати.
Лист і телеграма від Кохи. (Ніякої відповіді з Парижу відносно візи немає. Коха радить спробувати тут, у Празі з листом від Rothe дістати візу. Завтра піду до консула. Що буде — те буде).
Побачення, зустрічі. Макаренко ("Мала Директорія") таємничим шепотом розповідає мені про те, що пише підручника для залізничників. Від політики відмовився, — "я ж розумію, що попав я в Директорію тільки тому, що ви втягли мене".
Український Видавничий Фонд гризеться всередині. Тут тепер усе йде під знаком серединної гризні. Загрозливий знак.
Розмова з Ґалаґаном з приводу редагування "Нової України". Шаповал знов, очевидно, повів атаку, щоб знищити індивідуальний підпис. Або: "Нехай зостається так як є". Тобто, вся робота й відповідальність лежатиме на мені, а честь Шаповалові. Моя рішуча позиція.
У Айоллів. Способи Ніни Захарівни вийти на флірт з Ді. Ніби покликати Іващенка. Признання — на все. Дивна річ: надзвичайна байдужість і навіть огида. Через те, що хворий.
А хворий зовсім. Виразно і по-дурному. С. — 5.
28. І
Сонце.
Розбитість тіла. Дрижання ніг. Чулість в ушах від дотиків до обличчя.
Здобуття візи до Парижу. Вагання секретаря щодо паса. 
Домагання рекомендації. Похід на Град24 за рекомендацією. У секретаря міністерства Полячека. Міністер Ґірса телефоном рекомендує. (Зустріч з Овсєєнко-Антоновим).25 Надзвичайна привітність французького консула, і цілковита перемога: навіть на Кохин пас здобуто візу.
Трудний день. Стягання докупи черепків есерівської організації. Тяжка розмова з Шаповаловою амбіцією. Ніяких поступок. Характерно, коли він уже готовий до поступок, я, щоб досягти остаточного успіху, кажу, що не можна бути таким безпощадним, — і це відразу знімає його бажання показати свою безпощадність. Мої загрози Шаповалу як засіб впливу [на нього].
Розмова з ворожою групою. Ненависть і зневага до Шаповала. Переконання, що з ним не можна робити, що йому не робота важлива, а популярність. Бідний Микита, він не розрахував своїх сил і претенсій.
Засідання в УГК з приводу плятформи і статуту. Спійманий Шаповал, сам подав резолюцію на попередньому засіданні, щоб двом групам есерів по одному голосу, а тепер вважає це несправедливим. Коли всі на це звернули увагу, почав іти назад. 
С. 7.
29. І
Сонце.
Хворість, слабість. Лікування коньяком у Комітеті.
Засідання з приводу Статуту РДС.
На обіді в Ґалаґанів. Знову лікування горілкою. Мушу відзначити: тут усі лікуються коньяком і алькоголем. Шкода тільки, що ні однієї хвороби не виліковують.
Урочисте засідання, прийняття і підписання Плятформи і Статуту. Вияснення учасників засідання. Дебати з приводу "течії" УПСР, розбитої на дві групи, і про двох чи чотирьох голосів. Неприємний, задерикуватий тон Ісаєвича.26 Чоловік, який може бачити тільки дрібниці. Напружений настрій: щоб не зачепити причин сварки. Несподівана заява Ріпецького,27 представника Закордонного Комітету УПСР. Заява чисто формальна і навіть агресивна, бо ультимативна: тільки вони можуть представляти УПСР в РДС. Мої зусилля врятувати справу РДС, промова до Ріпецького, переконування взяти назад ультиматум і піти на порозуміння з групою Шаповала. Маленький успіх, — завтра маю бути на засіданні Закордонного Комітету УПСР для вияснення справи. Є надія. С. — 6.
ЗО. І
Бідна моя Коха, вона й сьогодні одержить замість мене телеграму. А коли зможу виїхати, не знаю і в телеграмі точно зазначити не можу.
Есери вимучують. Кошмар від балачок, умовлянь одної і другої сторони. Амбіція, інтереси свого куточка стоять понад інтереси справи. Шаповал старається різними "дипломатичними" кунштюками перемогти ту групу формально. Але ця сторона якраз у нього найслабша.
Моя участь у засіданні Закордонного Комітету УПСР. Умовляння вступити одночасно з другою групою, визнати факт її існування, призначити суд і судом викрити всі болячки. Не заглиблювати розколу, а стреміти [....]28
31. I
Справа з продажем «Соняшної машини» українською і російською мовами Держвидаву і Ґосіздату. Зустріч за посередництвом Олеся з Дехтярьовим.29 Розмова про УКП. Запевнення Дехтярьова, що гонорар буде виплачено, не зважаючи на "поза законом". Смішно: майже хлопець, навряд чи освічений, колишній незначний член моєї партії, майже вирішує долю моєї праці. 
Одягнений шикарно, а ми троє (Олесь, Сірий і я) убогенько. Він — "представник пролетаріату", "комуніст", а ми — "слуги буржуазії", "контрреволюціонери".
Зустріч з Баданом. Його розповідь про зустріч з Приходьком,30 секретарем посольства в Празі. Пропозиція повернутись мені на Україну за умовою участи в уряді і поступок в національному питанні. Доручено Баданові провадити далі переговори на цих же умовах поступок у політичному і національному сенсі. Розуміється, безнадійно, але факт цей цікавий як покажчик їхньої слабости.
Невдача з Закордонним Комітетом УПСР. Відмовились. 
Утворення РДС без есерів. Вони мають зробити суд і вияснити все. С. — 5.
1. II
Виїзд з Праги до Берліну.
Вирвався з кошмару есерівської гризні. Ковбаня особистих амбіцій і емоцій людей, прикутих до однієї тачки.
Українські "професори" з Подєбрадської Сільсько-Господарської Академії. Мицюк31 на лекції до студентів: "Панове, яка година? Забув свого годинника дома. Знаєте, ми, професори, такий розкидливий народ, що все забуваємо". А через якусь чверть хвилини, забувши про це, машинально під час лекції виймає годинника і дивиться.
Що вийде з РДС? Чи вдасться втягти есерів так, щоб обидві групи були задоволені і ні одна не шкодила справі? В позитивні наслідки суду не вірю.
Приїзд до Берліну. Сюрприз Косі, що ждала мене тільки пізно ввечері. Щоб зразу не чи — візита до Віленських. Віленським візи не дають. Міркування і пляни. Тамара схвильована.
В іншій кімнаті пансіону. Згадується один момент, коли з гір приїхав до Парижу.
У Йозефки — погано. Неодмінно хоче приїхати до нас у Париж. С. — 8.
2. II
Справа з гіпотекою заплутана. Треба примиритися з тим, що своїх 2 500 марок ми вже не одержимо — вони лишаться по кишенях суддів і адвокатів.
Читання "Роману маленької Віолетти" Віктора Гюґо.32 Йозефка захоплена, піднесена. Очевидно, ручка була в неї.
Візита Віленських. Марко Григорович не може виїхати з нами до Парижу. Це значить, що він не швидко взагалі виїде.
Сумніви й острах перед переїздом до Парижу.
3. II
Хмарно. Дощ.
Шукання в ящику статті. Безрезультатно.
Друга відмова візи з Парижу. Вагання: що робити, — їхати чи плюнути на Париж.
Йозефка все більш і більш наближається до чи втрьох. "Ой, сьогодні подобається мені ваш чоловік". І вже не настоювала на "святая святих" .
Кінець з Тамарою. Вияснення відносин. Рішуче заявила, що все, що було в Рауені — брудне й гидке. Згадувати тяжко і соромно. Сказав їй, що через п’ять років, як зустрінемось і згадаємо, їй це не буде здаватися брудним і гидким, а чистим і гарним. З мого боку пояснення розмов і всього іншого як [метод] збирання літературного матеріалу. "Неприємна, нещира дівчина". — " Ну, все erledigt". Здається, справді, остаточний кінець. 
Стає вже нудно, нецікаво і неприємно. Розуміється, треба закінчити цей інцидент. "Связался черт с младенцем". Брехливість, вивертання. "Ніколи ні на крихту не було [до вас] почуття як до мужчини". — "Та й смішно це було б". Натяк на різницю віку? 
Тяжкий осадок і порожнеча. С. — 6.
4. II
Коха з Тамарою в Charite у лікаря по шкірних хворобах. 
Тамара бліда і в’яла. У мене почуття перегорілости і нудьги. І трошки здивовання: як це могло статись? Але й суму: шкода, що кінчається, вмирає молоде і гарне почуття.
Бельгійська віза, сейф.
Умова з Марком Григоровичем: на протязі лютого він має здобути 1500 доларів для покриття моїх боргів. Заставити авто Воробйова, або позичити в банкові Зальцмана під книги "Дзвона".
З Йозефкою посувається швидким темпом наперед. Вже майже умовлено чи з Кохою й з Ді разом. Майже благання (жартом) у Prag Diele не закохуватись, поки вона тут.
Газети постійно балакають про "12-ий мас "соввлади. Питання: ми варто взагалі провадити якінебудь переговори з нею, на будь-яких умовах? Чи може бути яка користь навіть при найбільших поступках з огляду на можливість хуткого падіння? 
С. 7.
5. II
Передвиїздний настрій і клопоти. Уже жаль за Берліном. 
Уява вже скакає в майбутнє й ловить тугу за минулим. І Берлін уже вкритий серпанком туги, він уже — минуле. І тому любий і привабливий.
Проводжання приятелів: Віленських і Діямандіді. В крихітній кімнатці пансіону — сім душ. Греки прийшли ображені, бо Аріядна Петрівна зрозуміла мою розмову по телефону так, що нам не хочеться, щоб вони довго сиділи. Власне, істина була недалеко від цього розуміння. Аріядна Петрівна про свою "красу" говорить як про факт, всіма встановлений, безперечний, який її навіть не тішить, а тільки завдає клопоту. Життя її минає під знаком її краси, для неї все, все для того, щоб її зберегти. " Ще п’ятьдесять років і кінець". А через те чоловік повинен здобувати гроші, одягати, прикрашати її, себто, красу, а радости нема. Але що ще сумніше і смішніше, — краса, здається, зовсім і не краса. 
Так само, як її артистична діяльність. Тамара сумна, пригнічена, в’яла. І видно, що в неї негрські уста, обгладжений носик, занадто маленький для всього лиця. Фарби зникли, і зникла принадність молодости. С. — 6.
6. II
Виїзд до Парижу.
Вчора ввечері я сказав, що нас проводжатиме тільки двоє людей: Йозефка і д-р Левицький. Юлію Володимирівну, очевидно, зачепило це і вона прийшла теж, хоч Йозефка не знайшла сили рано прокинутись. "Окреме купе". Почуття відрізування себе від Берліну й пережитого в ньому. Уже якийсь механізм заносить його в книгу минулого. Підсумок якийсь уже зроблено, балянс підведено, моїй свідомості це ще не відомо, але й без неї зроблено. Уява, розуміється, зайнята добиранням найкращих фарб для розмальовування майбутнього в Парижі. Знаменно, що ця артистка так щиро і впевнено відкидає всі темні тони. Ця банальна особа не рахується ні з яким досвідом і логікою.
Помітна різниця між німецькою і французькою територіями. На французькому кордоні гаркаючий, дзвінкий крик голосів, бруд на пероні, дрібні постаті, блискучі білі зуби. Поважність і важкість німецьких неповоротких тіл пригадується опукло. Голубі, як сиворакші, молодесенькі з рожевим пухом на лицях poilu,33 солдатики.
Даремні зусилля заснути на вузенькій дерев’яній лаві "купе". 
С. 0.
7. II
Приїзд до Парижу.
Перша візита до Шрайдера. Здається, щиро зрадів і здивувався. Та й рація: не зважаючи на всі рекомендації і впливи французьких соціалістів, мені все ж таки пощастило пробратись до Парижу. Але сам Париж ... далеко відстав од фарб моєї милої малярки-уяви, що брала їх з минулого: брудний, дрібний, присадкуватий, як дідусь з повикришуваними, чорними зубами. 
Каламутно хвилюють знайомі вулиці [й] написи, місця колишніх переживань. Але мимоволі думка зрівнює не з дальшим, а ближчим, з Берліном. І порівняння виходить не на користь Парижеві. 
Стан будівель, вулиць, бруку — мимоволі наводить на порівняння з Берліном. Відсутність телефонів є покажчик неорганізованости часу, неекономного його витрачання. Франція — зразкова країна анархічного розвитку капіталістичної стихії. Участь людської волі, керуючої і посуваючої, очевидно, мінімальна. 
Весь процес відбувається силою законів натурального зростання. Само собою, що в конкуренційній боротьбі з Німеччиною Франція повинна програвати. С. — 6.
8. II
Оселились у маленькому готельчику біля готелю Шрайдера. Кімнатка крихітна. Але характерно: у всіх готелях, що хоч трохи модернізовані, себто, з якимсь комфортом, в кімнаті насамперед улаштовано "біде", такий прилад для туалету жінок. 
Це показує, що кожен готель раз-у-раз готовий до прийняття закоханих парочок, що кімнати в готелях пристосовані до статевих актів. Здається, це єдина країна, де таким способом маніфестується свобода кохання. Вражає інший характер страв у ресторанах, ця неодмінність питва за обідом, початок без зупи, інший хліб (довгі ломаки), вживання сирів різних Гатунків. Сакраментальний час: від 12-ти до 2-х годин, коли все життя зупиняється для їжі, а в Парляменті не лишається більше десятка коміків — депутатів. В кафе й ресторанах брак затишку, естетики, підлоги брудні, вранці чистяться дерев’яними стружками.
Ще ознака неорганізованости і неекономности часу французів: кожної хвилини на вулиці Парижу можна зібрати велику юрбу і тримати її якоюсь дурницею впродовж цілих годин. 
С. 6.
9. II
Французький уряд і поліція з надзвичайною, чисто-геніяльною простотою розв’язала національну проблему на сході Европи: ті країни, які не відділились від Росії — просто не існують як нації. Мені категорично і безапеляційно панночка в поліції, видаючи папірець на право перебування, заявила, що Україна "n’existe pas".34 Кінець.
Тому вона мене записала як russe. Я не відважився не повірити цій рішучій дамі й покірно прийняв сумну звістку про зникнення з світу цілої нації. Я не вважав за доцільне розповідати цій слухняній служниці свого уряду, як саме цей уряд у 1917 році в особі своїх представників якраз переді мною висловлював цілком інші погляди щодо існування України. Правда, це було тоді, коли німці били французів і французькому урядові потрібно було українське гарматне м’ясо.
Цілком виразний настрій гнітючого розчарування, порожнечі, нудьги й непотрібности нашого приїзду до Парижу. Думка про поворот до Берліну. С. — 7.
10. II
"Comfort moderne" у вияві ліфта, який гуде на весь готель, дратує страшенно. Гасання по Парижу в metro, в задусі, в теплій, густій атмосфері непровітреного скупченого дихання і випарів людських тіл, — стомлює до того, що падаємо як мертві, приплівшись додому. Шукання помешкання — річ така ж важка, як і в Берліні, ще важча, бо там є полегшення: можливість наводити інформації телефоном.
Agence Utilite. Кумпанія, очевидно, білогвардійських офіцерів зайнялася підшукуванням помешкань. Несподівана зустріч з "генералом" Капустянським, "українцем", що стоїть на чолі цього притончика обшахраювання довірливих людей. Одними з таких явились ми. Капустянський з братією рознюхав, що в новому будинкові, який будується на rue Dareau мають здаватися помешкання. І зробив оповістку, ніби їхнє бюро має в своїх руках квартири. Тим часом виявляється, що тут щось підозріле. Ми, в кожному разі, таке помешкання беремо, а Капустянському з кумпанією мусімо виплатити 10% з річної платні, себто 600-700 франків. "Патріотизм" Капустянського все ж таки виявився в тому, що він з 15 відсотків обдирання спустив нам на десять. Далі його патріотизм не пішов.
Покищо до переїзду на rue Dareau за рекомендацією Шрайдера беремо помешкання в Boulogne sur Seine.35
11. II
Вчора Коха була в доктора Воронова. Несподівана радість: хоч самого Воронова нема в Парижі, але брат його робить такі ж самі операції і згоден зробити мені. Але що цікаво, — грошей за це не бере. "Матеріальний бік питання не існує". Просто не віриться. Така несподіванка аж дух захопила. Ради цього самого варто було принести всі жертви й переїхати до Парижу. Боюсь тільки, що занадто все добре виходить, а щось стане на перешкоді. Маю прийти у вівторок на огляд, і, коли знайде він потрібним, зараз же зробить операцію.
Телеграма від хазяйки помешкання, що до понеділка квартира не вільна. Досадно, треба сидіти в Comfort moderne аж до понеділка.
12. II
Спроба знайти помешкання в самому Парижі. Трудність шукання неймовірна. Здається, легше знайти в Сахарі оазу, ніж тут помешкання з ванною і душем. Ванна — люксус, за неї платиться вдвоє. Але душ при ванні, це вже щось таке, що замовляється окремо, як якийсь медичний прилад, і коштує скажені гроші. В нових будинках з усім отим "comfort moderne" також душів при ваннах не роблять. Це — надлюксус.
Наш трен життя все ще не виходить з меж студентських їдалень і найдешевших місць у кіно.
Очевидно, зміна клімату так убивчо діє на наші нерви. 
Постійна втома, розслабленість, тупість реакцій, гнітючий настрій, апатія, байдужість до місць, де відбувалися найцікавіші моменти нашого колишнього життя в Парижі. Чи мине цей стан і коли? Якщо так далі буде, то чи не зробити нам краще ще один генеральний переїзд на той світ і не морочити собі голови влаштовуванням тут? С. — 7.
13. II
"Добродій" Зелюк. Опецькуватий, містечковий ґешефтяр. 
Але має вже велику друкарню і "меценатствує", тобто, за добрий процент дає деякий кредит фантастам-видавцям на кшталт Шрайдера. Готовий і мені зробити таке саме "добродійство". Що процент процентом, а то ще й розрахунки на можливі майбутні вигоди від мене, якщо колись буду при владі. Тим часом треба брати й таке добродійство.
Капустянський, довідавшись, що я дав завдаток за помешкання на rue Dareau, вже вимагає "гонорар" 700 франків. 
Нетерплячість рівна безсоромності цієї кумпанії. Відповідаю, що поки не підписано договору на помешкання, ніяких факторських гонорарів платити не буду.
Марко Григорович спромігся відповісти, що не може приїхати, бо 17-го має бути остаточне засідання з представником Крупна36 в справі кораблів. Ох, ці остаточні засідання! 
Скільки їх ще буде, поки не виясниться остаточна невдача. 
С. 7.
14. II
Вчора були у знаменитій Rotonde’i. Місце сходин усіх творчих "зірок", плянет і туманностей Парижу. Набита знаменитими тілами заля. Люльки в зубах, довгі пасма артистичних кучм, обличчя дам, втомлених рафіновостями, — яке це все старе й одноманітне. Знайомство з "Ваничкой" Пуні.37 Невеличкий, голова здається трохи завелика для тіла, лице трохи пласкувате для голови, бліде, голене, з гарними очима й трошки качачим носом. Мовчазність у балачках, деяка дитячість у манері думання, звичка до опіки "Ксани", яка завідує всією матеріальною стороною життя. Трошки, здається, кокетують своєю безладністю: заробляють по 3-4 тисячі франків місячно, а мають одну тісну маленьку кімнатку і мусять на всьому економити. Куди діваються гроші, не знають. Сукня одна, та й та заляпана фарбами. "От, маєте". А "Ваничка" мрійно-задумливо мовчить і по-дитячому посміхається.
Зазирнули в Jockey-кабаре, де якась жінка американського маляра, кажуть, годині о 1-ій ночі роздягається гола на естраді. 
На балю малярів вона немов би віддавалася всім, хто хотів, і теж на естраді в залі. С. — 9.
15. II38
Ніяк ще не можемо перейти з вищого ступеня цивілізації до нижчого. Париж усе ще дише провінцією. Франція — зразок капіталістичної, анархічної стихії, яка живе й рухається в просторі історії тільки за законами стихії. Найменше тут помітна організуюча, доцільна воля людини. Боротьба за існування — первісна, і тому хижість, жорстокість і продажність помітніші, наївніші й нахабніші, ніж в Німеччині. Виразно видно, що в боротьбі з Берліном Париж ніяким чином не може побороти. 
Країна, в якій ванна в помешканні підвищує його ціну вдвоє і це вважається за люксус, не може конкурувати з країною, де ванна є необхідна частина побуту. Телефон — ще виразніший покажчик хаосу і стихійности французького капіталізму, покажчик страшенного марнотратства часу і зусиль. Телефон — у приватному помешканні — дивина, та й майже непотрібна річ, бо нема кому телефонувати, в більшости знайомих телефонів нема. Неохайність, неточність, недбалість телефонних панночок, від яких по півгодини треба добиватися сполучення, є яскрава ілюстрація повільного темпу життя і неорганізованости суспільного руху. С. — 7.
16. II
Переїзд до нового помешкання в Boulogne.
Блукання по Парижу, бо кімнату в готелі вже здали. Ohne Bleibe39 до вечора.
Зустріч з Бабієм перед його готелем. Цікаво: він, почувши від Глущенка, що я в Парижі, хотів спитатися в мене, чи приймати йому пропозицію Харківського технікуму взяти катедру малювання в ньому. Для чого Бабію потрібен мій "дозвіл"? Чи гадає, що колись, коли прийде інша влада й почне розраховуватися з смєновєхівцями, йому пригодиться мій "дозвіл" і дасть змогу уникнути переслідування? Чи, справді, хоче зробити так, щоб це не шкодило загальним національним інтересам. На мою пораду їхати без вагання і займати посаду, видно, зрадів і відчув полегшення. Про Глущенка сказав речі, які я [сам] припускаю: хлопець ганяється за модою, популярністю і готовий здобувати ці "блага" ціною навіть своєї щирости й чистоти в мистецтві. 
Немає вже берлінської впертости й прямування до своєї мети, шукання і завзятої праці. Уже може за один день зробити малюнок і вважати його закінченим. Сумно, коли дійсно так.
Переїзд до Boulogne. Маленьке непорозуміння перед одімкненими ворітьми, перед якими збирались ночувати на валізках. Хазяйка ніби не ждала нас, думаючи, що ми відмовились, бо не відповідали їй. С. — 6.
17. II
Побачення з О. Зелюком, власником друкарні, з приводу друкування «Соняшної машини», "Нової України" і "Трудової демократії". Покищо пляни мої ніби не терплять краху, навпаки, реалізуються. Не відразу, а помаленьку, але без мінусів. Nouvelle Revue Franfaise40 принципово згоджується дати свою фірму, рекламу і поширення книги, але повинна знати твір. Натурально. Річ тільки в тому, що треба робити французький переклад. Справа довга і трудна. "Новій Україні" та "Трудовій демократії" погоджується дати кредит не так, як думалось, але й це полегшить справу.
Гріх: лють на шофера і брутальна, нестримана, дика, погана лайка в авті від нетерплячки й роздратування, що спізнююсь до лікаря Воронова. Страждання від цього Кохи. Шофер (виявилось потім) руський, не знає вулиць, довго возив, блукав. 
Нарешті привіз.
На прийомі у Воронова. Дійсно, вражіння робить дуже симпатичне. Тон — дружній, а не лікарський. Згода робити операцію. Річ тільки в тому, чи матиме на цьому тижні підходящий матеріял. Якщо матиме, то в суботу. Якщо ні, то в понеділок. Матеріальний бік справи — не важливий. Дивно, неймовірно, але так сказав. Для Парижу це — феномен надприродній.
Весь час почуття сорому й огиди за сцену в авті. Пригніченість і туга. С. — 8.
18. II
Балачка телефоном з Зелюком з приводу перекладу «Соняшної машини» на французьку мову. Обіцяє, що в п’ятницю-суботу зможе дати мені точні відомості, чи зможе М -те Tesi організувати перекладачів і скільки це буде коштувати. Де візьму гроші на оплату перекладу?!
Цікаво: сама думка про можливість переговорів з большевиками з приводу повороту на Україну й співробітництва з ними діє до певної міри паралізуюче на психіку. Думка вже старається згармонізувати мої майбутні виступи в статтях з можливим порозумінням і подальшими виступами після того, вже стараюсь згладити різниці, зменшити протиріччя. А значить, мушу тепер виступати м’якшим тоном, слабше в нападі. Боюсь, що це може взагалі послабити силу мого удару. Але бити їх сильно тепер, значить бити самого себе авансом і послабити свої майбутні позиції. Трудно. Але цікаво, — побачимо, що з того вийде, — пшик, чи щось реальне.
Хазяйка звідкись дістала інформацію, що я письменник і "un grand nom",41 — вона "flattee", що я живу в неї. Стає нудно й тісно, вже не можна бути в простих людських стосунках, уже заганяє мене на якийсь п’єдестал. С. — 8.
19. II
Готування до операції: купування нічної сорочки.
Стан Кохи дуже турбує: втома не минає, настрій бачу пригнічений, тупий: млявість, байдужість. Знову "лінія" помітніша. І виникає знову думка: чи не відмовитись від операції і бути з Кохою таким і надалі, як був. Може, її гнітить побоювання, що вона "відстане" від мене. Навмисне кілька разів повторюю, що як тільки мені буде зроблено операцію, зараз же почну розмову з Вороновим, щоб і Косі зробити. Здається, це трошки діє на неї, але чисто фізичний стан є головною причиною пригніченого настрою.
Знайдення душа в Galerie Lafayette, такого, як у мене виникала ідея зробити самому.
Лист до Бадана. (В справі переговорів з приводу повороту на Україну. Мій песимістичний погляд: розходження настільки великі, що порозумітися неможливо. Українізація (справжня) тісно зв’язана з економічними і політичними питаннями. 
Централізація і диктатура Політбюра РКП є ті причини, які внеможливлюють усамостійнення політики і фінансів на Україні. 
Справа не в посаді для мене, а в загальних поступках). С. — 9.
20. II
Дощ. Туман.
Лист (рекомендований) до "Оборони України". (Розповідь про конфлікт серед есерів. Прохання висилки грошей на "Нову Україну" і "Трудову демократію" ).
Лист до Юлії Володимирівни. (Вигляди на здобуття візи кращі, — можна купити за 200 франків. Тижня через півтора може бути).
Від Воронова сповіщення немає. Чи не вийде аналогічний з Брандесом кінець: і там заповідалося блискуче спочатку, а потім кінчилось майже брутальним одмовленням. Чи не обмежиться й Воронов обіцянками, які скінчаться ухиленням від виконання під тим чи іншим приводом? Та й справді, за наших часів, коли найменший рух на користь іншого індивіда мусить оплачуватись якнайдорожче, чому саме Воронов повинен робити дурно таку велику послугу? Єдиний закид я маю: чому не поставити ціни за послугу просто, ясно, одверто? Коли б не міг заплатити, то хоч би знав, скільки треба мобілізувати на майбутнє.
Візита Миколи Шаповала.42 Людина — не дурна й не погана, але, на диво, безфарбна. Чи то від незнайомства таке вражіння?
Хазяйка помешкання m-me Marmoreck43 сьогодні знову принесла інформації про мене: що я не тільки письменник, а й політичний діяч, був навіть в Уряді. С. — 8.
21. II
Хмарно.
Лист від Левицького. (Німецьке видавництво може дати фірму, але мусить знати твір).
Лист до д-ра Левицького. (Посилаю гроші в книзі: 20 доларів, 15 марок на видатки на подорож до Франкфуртського видавництва в справі «Соняшної машини»).
Лист до Левіні. (Історія сварки есерів, створення Революційно-Демократичного Союзу).
Від Воронова і сьогодні немає ніякого повідомлення. Беру себе в руки і борюся з "дурним песимізмом". Не може ж бути, щоб таке категоричне обіцяння так мовчки було нездійсненим, хоча б пояснення мусить бути.
Візита Шрайдера. Справа його винаходу. Можливість мільйонів. Пропозиція мені 10% їхнього гонорару за грошову участь у справі. Моя пропозиція 25%. Немов би згода Шрайдера. 
Потрібно 40-50 тисяч франків. Міркування, де здобути. Скептицизм Кохи. Остаточна умова: Шрайдер переговорить з своїм інженером і підтвердить карткою його згоду на наш договір.
Лист від Тамари. (Повен скарги на тугу і тяжкі настрої. 
Можна зрозуміти, що хоче натякнути на тугу за нами).
Лист від Сірого. (Дехтярьов і Приходько читають «Соняшну машину», відповіді з Харкова ще немає).
Лист від Ґалаґана. (Безнадійні вигляди на порозуміння між есерами. Група Шаповала, мабуть, ухилиться від суду). С. — 8.
22. II
Лист від Ґалаґана. (Прискорити третейський суд між есерами. Коли буде невдача з судом, запропонувати групі Шаповала назватися "Незалежною Групою українських есерів" і як такою ввійти в Союз).
Лист до чеського Міністерства закордонних справ. (Прохання видавати мені стипендію на руки представника УГК).
Лист до берлінського посольства Чеської Республіки. (Про припинення видавати мені стипендії).
Лист до Сірого. (Про суд між есерами, домагатись примирення їх).
Лист до Ісаєвича. (Офіційна пропозиція третейського суду між цією групою і Закордонним Комітетом УПСР).
Шрайдер не підтвердив карткою згоди на умови моєї участи в справі. Відмовляється? Тим краще, менше матиму клопоту, який і так лежить на плечах. Де я візьму ті 40-50 тисяч, коли не знаю, чи будуть гроші на "Нову Україну", на переклади «Соняшної машини», на життя нам. І спокійніше можна буде віддатися праці. Досить з мене Маркушиних авантюр.
В кіно з Кохою. Щедрі французи: за два з половиною франка дають таку силу розваг, — аж три години треба пріти в залі. С. — 8.
23. II
Сніг.
Лист до Микити Шаповала. (З приводу суду з Закордонним Комітетом УПСР).
Лист від Миколи Шаповала. (Візу Ґаліфре згодився виробити за 150 франків. Микита Юхимович ображений на мене, що я балакав у Празі з його противниками).
Лист до Миколи Шаповала. (Подяка за візи).
Лист до Тамари. (Спроба випитати, через що в неї така туга. 
Чому мені не пише в таких виразах, немов натякає, що з нашим виїздом зв’язані ці її стани. Згадка про колишню розмову, в якій вона сказала, що ніколи нічого не почувала до мене як до мужчини. І вираз її, що я "смішний" тим, що зв’язався "с девчонкой", себто, я старий чи що? Чи цим вона хотіла сказати, що не варта моєї уваги? Сповіщення про можливість здобути візу їм).
Повідомлення від "доктора Жоржа": завтра о 12-ій годині в лікарні rue Montaigne. Отже, "дурний песимізм чи скептицизм", здається, не має рації. Схвильованість Кохи до сліз і спітніння. Знову виривання на простір з притримуючих кігтів розуму зграї надій. Забігання наперед, уява майбутніх станів.
Розчарування: телеграма від "д-ра Жоржа", що операція відкладається; просить прийти до нього завтра о 5-ій годині. 
Пригніченість і сум: значить, відкладається на довший час, якщо кличе до себе. Або ж питання грошей, або ж матеріал недобрий. Одне слово, — сумно, бо знову все непевно.
Від Шрайдера нема підтвердження нашого договору. Очевидно, невигідними видались мої умови. С. — 8.
24. II
Сонце. Дощ цілий день.
Ще одне розчарування: лист від Шрайдера. Моя участь у винаході унеможливлюється, — німці запропонували блискучі умови: 100 тисяч франків на провадження експериментів і 50% участи у правах на патент. Як компенсацію пропонує мені Шрайдер позичити йому 15 тисяч франків, а за це я матиму від нього 10% від "основної суми" за винахід (з його долі),себто, від [половини] 300.000 долярів — 15,000 долярів. Приймати цю пропозицію не хочеться з мотивів ... естетичних.
Лист до Шрайдера. (Відповідь на пропозицію невиразна).
Головне лишається: невдача з операцією Жоржа. Вже психіка приготовилась. Уже дав собі волю уявити можливі наслідки. І знову треба стримувати, спиняти надії. Нудно і порожньо.
Йозефка не відповідає на наш лист. Мабуть, з "другом" покращали відносини.
У "доктора Жоржа". Пояснення: захворіла мавпа. Чекає на іншу в п’ятницю. Як прибуде, сповістить і в суботу, мабуть, оперує. Вражіння таке, що він мене "примазує" до когось. Тому і матеріяльна сторона "не важлива". Сумно: треба йти в прийми навіть у такій справі.
Боротьба з сумнівами, з "дурним скептицизмом". С. — 8.
25. II
Сонце. Дощ.
Подорож до Зелюка в справі «Соняшної машини».
Лист від Йозефки. (Довгий, старанний лист, написаний гієрогліфами. Розбирали цілий день. Хоче приїхати сама, без "нього". Невдоволена раціонами кохання, що "він" їй приділяє).
Лист від Левіні. (Несподівано різкий, майже брутальний. За те, що я вважаю його за члена нашої групи, а він, мовляв, давно відмовився від політичної роботи. Готовий виступити в пресі з протестом, коли його ім’я буде в "Новій Україні". Дивна лють. Чи не початок це смєновєхівства?).
Фінансова скрута большевиків. Корчеві шукання позички. 
Чутки про сутички Чічеріна44 з Зінов’євим. Усе стають "лицем до села".
З приводу моїх переговорів з ними ніяких ще наслідків. Мій плян: спровокувати на переговори, на виставлення ними умов (по можливості в документах), заявити про свої позиції. Розуміється, ні до якої згоди прийти у нас не може, в це може вірити наївний Олександер [Бадан]. Але скористатися з можливости викрити їх — треба. З огляду на чергове завдання опанувати селом вони можуть вступити в серйозні балачки зі мною, маючи намір, розуміється, використати мене для себе та й більш нічого, не думаючи ні про які поступки. С. — 8.
26. II
Телеграма до Єлени Давидівни з моєю адресою.
Лист від Микити Шаповала. (Доводить, що не саботує ні РДС, ні "Нової України". Як може він, творець Статуту РДС, саботувати? І тут людина не втрималася, щоб не підкреслити свого хворобливого честолюбства).
Між іншим, Микола Шаповал гадає (так пояснює Шрайдер), що причиною конфлікту між есерами є те, що всі есери посварилися за "близькість до Бога" — Микити Шаповала. Тільки через те стався конфлікт. Микита Шаповал у великій претенсії до мене за те, що я вів переговори з його противниками. Яка безмежна і небезпечна зарозумілість! Мені здається, що цю людину можна вже, дійсно, викреслити з громадського життя. Трудно буде йому зжитися з недостатньою оцінкою громадянством його якостей.
Шрайдер весь повен мрій і плянів щодо винаходу. Одначе, будучи таким альтруїстичним і "безсеребреником", дуже стримано поставився до моєї пропозиції поставити фільм з «Соняшної машини», коли матиме мільйони. Ще не маючи грошей, він уже починає виявляти пізніші риси Думбадзе. Той принаймні був щедрий і широкий у грошах. А в цього і цього немає.
У перекладачки Gineste-Tesi. Антикварна крамниця замість сальону. Майже договорились. С. — 8.
27. II
Лист до Йозефки. (Щоб не писала так нерозбірливо. Щоб швидше приїжджала. Натяк на чи).
Лист до Миколи Шаповала. (Подяка за турботу про візу Віленським).
Лист рекомендований до Єлени Давидівни. (На ім’я Лундберґа, повторення адреси моєї і Кельберина. Запитання, чи збирається приїхати за кордон).
Лист до Марка Григоровича. (Нагадування про обіцянку позичити у Зальцмана 11/2 тисячі долярів).
Лист до Наді. (Бажання з нею побачитись).
Картка до Аріядни Петрівни.
Несподівана невдача з перекладачкою. Олександер Абрамович за мене пішов з нею балакати з приводу пробного аркуша. 
Вона "з олівцем у руках" довела йому, що на переклад їй треба рік і що за годину вона з нього матиме менше, ніж femme de menage,45 себто, 2 франки 25 сантимів. Після моєї перевірки виявилось, що вона помилилась із своїм "олівцем у руках".
На виставі "Henri IV" Pirandello.46 Суперечка з Кохою. Обстоювання нею цінности ілюзійности в житті. Не заперечуючи цього, я доводив штучність і теоретичність п’єси.
Від доктора Жоржа знову нема ніякої звістки. Навіть у "примазаному" вигляді я ніяк не можу досягти мети. Знову тільки у вівторок дістану від нього звістку? Чи й того не буде? 
Хочеться вже того чи іншого, але остаточного вирішення. 
С. — 6.
28. II
Лист від адвоката Беме в справі гіпотеки. Сподівання на мирне полагодження справи. Старий Fridl. ніби припинив процес, послухавши його роз’яснень.
Від доктора Жоржа ні слова. Ну, хоч надія лишається, що ще не зовсім провал справи.
Труднощі з виданням «Соняшної машини» французькою мовою виявляються в непоборних розмірах. Насамперед французький шовінізм і фашизм. Якраз починає розвиватися активний виступ проти всього чужинного в культурі. Похід навіть на американські фільми. Книжки взагалі у Франції не читаються, збут французьких книжок є тільки на чужинних ринках. Французька буржуазія, як і писав А. Франс, книжок не купує. Купує якась група один примірник, і всі читають. Крім того, саме тепер, як і у всьому, похід проти чужих авторів. А щодо «Соняшної машини», то тут до всього цього ще й ті труднощі, що автор — українець, член невідомої, а як відомої, то як 'Терманофільської" нації. А ще більше: зміст роману з життя Німеччини. Отже, виникає питання, чи не засуджується річ на провал, якщо тепер видасться у Франції. Чи не краще почати з Німеччини, зробивши [цим] хоч якунебудь рекляму?
Так і нема нічого від Жоржа. Чи буде взагалі? Чи виправдається моя впертість і терплячість? С. — 8.
1. Ill
Ясно. Сонце.
Визріває думка: всі ці клопоти й турботи, що ними я зайнятий тепер, чи варті вони витрачання на них стількох сил, уваги й часу? Надлишку сил у мене мало. Без Жоржа їх ставатиме все менше. Наслідки всіх цих клопотів — мізерні або негативні. 
Отже, чи не облишити мені все й присвятити всі свої сили, час і увагу літературній праці? Наша політична робота в умовах еміграційної взаємної гризні, особистих сварок, в умовах апатії і знесилля, в атмосфері персональних інтересів і амбіцій, — та ще без усяких матеріяльних засобів, — майже неможлива. Мрії про "завоювання Европи «Соняшною машиною» " — наївність. 
Ніякого шуму й ніякого успіху вона ніде не матиме вже через одне те, що у сучасного європейського читача не стане часу й охоти читати таку величезну річ. Розмір «Соняшної машини» є один з факторів, що вб’є її. З п’єсами я особисто також нічого зробити не можу. Маркушкині кораблі, Думбадзе і т. п. забирають частину моєї уваги, не даючи ніякого еквіваленту. 
Особисті переживання (Йозефка і т. п.) без Жоржа мені непотрібні й байдужі. Втіхи й "досягнення" сучасної цивілізації мені смішні. Який же сенс перебування в Парижі? Чи не краще виїхати до Італії, на берег моря, залізти в нірку — сільце і віддати всі сили, увагу й час на корисну й продуктивну роботу? 
Нарада з Кохою відносно цього і позитивне вирішення. Тільки вияснити з Жоржем. С. — 8.
2. Ill
Лист від Левицького. (Франкфуртське видавництво не видає белетристики. Шкода. Інше видавництво не поставить такої реклами).
Здобування кофрів на залізниці La Porte de la Chapelle.47 Бюрократичність: щоб узяти переслані речі, треба було звернутися в шість відділів Douane’a,48 витратити на це дві години. 
Машинність і фатальність блукання з одного відділу до другого позбавляють волі, переносять у стан механізмів. В результаті Олександер Абрамович, вислухавши урядовця, тупо й ошелешено дивиться на нього, чекаючи чи не скаже він ще чого, готовий слухняно все прийняти.
Вже маленька підготовка найближчого оточення, можливого свідка, О. Шрайдера, до нашого виїзду: жалі на матеріальну скруту і безнадійність у можливостях політичної праці.
Від Жоржа нічого немає (була маленька надія, що застану дома синеньку телеграму). Непевність у цій справі щодалі все більше паралізує активність. Невдоволення з цього переносяться на інші справи, малюючи їх у занадто чорні фарби. 
Сподівання перерви на час операції не дає змоги розпочати якусь роботу. Головне ж, можливість починати все у відновленому стані, бажання немов би з іншими силами підійти до кожної акції — і відкладання цього, залишання всього в тому ж самому стані — гнітить, придушує до землі, сповнює сумом і тугою. С. — 7.
3. Ill
Хмарно. Сіро.
Лист від Микити Шаповала. (Дальші пояснення своєї непомильности й правоти. "Так, і в мене була одна помилка: я помилився в людях". Характерно для самозакоханої людини. 
Ніякі оцінки інших людей, навіть найближчих, нічого для нього не варті. Коли вони критично ставляться до нього, значить, вони винні, значить, він помилився в них. От і все. Елегійний тон резиґнації, почування себе в ролі д-ра Штокмана.49 Так і пише, що він д-р Штокман).
Постанова: вияснити в д-ра Жоржа ситуацію. (Такий параліч волі й активности далі терпіти нема сенсу). Коли потрібні гроші, коли через це відтяжка і затримка, мобілізувати все, що маємо, і пожертвувати (якщо вистачить). Коли не в грошах справа і він ще раз підтвердить це та вияснить причину й пообіцяє конче зробити, як тільки буде можливість, тоді спокійно чекати.
Коха поїхала до Жоржа. Заспокоєння: він чекає новий матеріял з Африки. Має бути тут на 15 березня. Жорж не забув, пам’ятає і зразу ж сповістить, коли матеріял буде тут. І відразу стало тихо і спокійно. Можна бути активним і чекати. Коха теж стала спокійнішою. Всі пляни на Італію і "утікнення" відсуваються. Можливість побільшити сили вже надає більше сил і охоти до акції. С. — 7.
4. Ill
Лист від Єлени Давидівни і Левана. (Хворий Леван з жінкою виїхав за кордон лікуватися. 7. III. має бути в Парижі. Привезе гроші, передані Леночкою. Самій Леночці погано. Крах надій і перспектив бути актрисою. РУХ вислав 400 рублів. Має ще вислати 500 з чимось. 10% ЄД не відрахувала. Ніяково).
Лист від Левіні. (Милий, зворушливий лист: кається за попередній "незаслужено різкий" свій лист і відмовляється від нього, не відмовляється від політичної роботи, і все як і раніш).
Лист до Левана. (Коли затримається в Берліні, хай висилає гроші). 
Настрій спокою і праці. Твердо тримаюсь надії на африканський матеріал. Цупко, впевнено, надійно тримаюсь. А що вийде з того? Чи не тримаюсь я за власне хотіння?
Лист до Шаповала. (Повторення свого відношення до конфлікту. Пропозиція ліквідувати суд і вступити обом групам до Союзу. Група Шаповала має прибрати назву "Незалежна Група українських есерів" ).
Лист від Йозефки. (Вагітна. "Він" пропонує женитися. 
Боїться зв’язати його. І себе? Має зробити аборт. Приїзд, очевидно, до Парижу відсувається).
5. Ill
Лист до Левіні. (Вияв радости з приводу його каятливого листа).
Лист до Марка Григоровича. (Чому ні від кого з них нема відповіді й ніяких заходів щодо візи? Чи одержала Тамара листа?).
Втома, розбитість. Одцвіли сподівання на успіх «Соняшної машини». Бідна моя "машинка", кому ти тут потрібна серед цієї дріб’язкової продажности, дрібних утіх і понурого, величезного отупіння мас? Якими смішними мені видаються тут, у Парижі, мої колишні рауенівські, хуторянські пляни! Хто тут купить таку величезну книжку, коли тут, як ритуал, зафіксовано книжку в 6 франків 75 сантимів? Заплатити 20-25 франків за книгу?! Це значить — збожеволіти Франції. Вона ще до цього не дійшла, ні. Моя книга лежатиме спокійненько на складі і на душі автора. А наші "перебудівники" світу, наші "революціонери", "комуністи" в своїх Ґосіздатах і Держвидавах видаватимуть ШерльоківГолмсів для мас, а «Соняшної машини» не видадуть,бо вона написана мною. Бідна моя, люба "машинко", лежатимеш ти в моєму столі аж до... Доки? А мрії на гонорар за неї відпочити від перманентних злиднів, капцанства й попрохайства, мати змогу купувати книжки, які схочу, і передплатити журнали, і ... 
Addio, mii carissimi.50 Та й надовго вже тепер! С. — 8.
6. Ill
Праця над «Соняшною машиною». Тиха, сумна, без піднесення праця. Навіщо вона, властиво? І бідна Коха сидить, стука на машинці, перекладає. Аж сором мені, що витрачає сили надаремне. І сором згадувати про свої пляни, що розвивав перед чужими людьми. Сором перед тими з українців, які ждуть якогось успіху цієї української речі в Європі.
От-такий єдиний результат од трьохлітньої праці: почуття своєї смішности, безсилля і сорому. І хочеться завмерти, заціпити душу, не рухати ні одною думкою. Всі намічувані раніш теми праць здаються гидкими, смішними. Розуміється, це тимчасова реакція на цей страшний удар. Піддаватись їй — ще більший сором. Переможу, знаю. А що гидко й тяжко аж до бажання закопатися в нору, то з цим покищо треба миритися.
Від Левана телеграма: завтра буде в Парижі. Привезе ті нещасні 200 долярів, що РУХ спромігся видати.
З Праги на працю ніяких грошей. З Америки теж.
Д-р Левицький вже нічого й не пише про «Соняшну машину» — чи згоджується якесь видавництво за 10% дати свою фірму.
7. ill
Туга за продуктивною працею. Туга за Україною, виразна, пекуча. А коли доведеться там бути? Досить малонадійно стоїть справа з акцією РДСоюзу. Нема сил, треба це щиро визнати. В атмосфері еміграції плодяться сварки, а не генії. Але кожен отаман вважає себе за генія.
Сварка есерів набирає глибини. Я хотів цю глибину засипати, але, здається, тільки побільшив. Нарікання вже на мене. Нудно, гидко, безнадійно. Все частіше й частіше з’являється думка — залишити справу з РДСоюзом і дати собі спокій. 
Нехай якимсь "природним" шляхом розвиваються події. Коли б забезпечити матеріальне існування, — забратися в якусь тиху щілину й працювати.
Зустріч Нуци і Левана. Схудлі, змарнілі. В обох туберкульоза, обоє лікуватись їдуть кудись на південь Франції. Леван — чесний комуніст, рідка, як кажуть, порода. Тому то в нього у 28 літ такі зморшки під очима й на чолі. Зустрічало їх ще двоє грузинів з довгими, гострими носами.
Лист від Паламаря. (Закид за "недемократичність", що не заїхав до Відня перебалакати наперед. Якби ж я міг!). С. — 7.
8. Ill
Побачення з Нуцою і Леваном. Ті ж самі грузини. Шрайдер, не зважаючи на осуджування Левана за повстання в Грузії, прийшов також.
Бідний "зампредсовнаркома"5’ мусів усіх частувати обідом. 
А в них грошей на все життя й лікування впродовж чотирьох місяців — 500 долярів.
Лист від Марка Григоровича. (Справа з Круппом посувається. Крупп має взяти концесію на кораблі. Тоді буде остаточний договір. Хутко в Парижі має бути славетний Думбадзе).
Лист від д-ра Левицького. (Дав «Соняшну машину» на читання видавництву Ровольт.52 В середу буде остаточна відповідь).
А Тамара не пише. Цікаво, яка причина. Невже та, що я написав, щоб краще зовсім не писала, ніж — нещиро? Або, може, Юлія Володимирівна щось їй зауважила?
Рахую дні до зустрічі з д-ром Жоржем. Найголовніший інтерес.
Лист від Сірого. ("Держвидав" згоджується друкувати «Соняшну машину». Найвищий гонорар. Аванс 50% по прочитанню рукопису. Але викинути "бога" з уст інаракістів53 та комуністів!!). С. — 7.
9. Ill
Лист до Сірого. (Згода на умови "Держвидава", але коли [буде] виплата другої частини гонорару?).
Лист від Шаповала. ("Вияснення відносин". Нудно, тоскно. 
Те саме втретє).
Лист до Шаповала. (Він — ніякий д-р Штокман, а людина, здатна, як і всі, на помилки).
У Леванів. Леван збирався купити пальто і знайти пансіон. 
Замість того купив штани для їзди верхи. Знову невдача в кіно, але знову бідний "зам" мусів заплатити за білети по 8 франків.
Під час кіна, сидячи поруч з Нуцою, наткнувся пальцями на її руки. Обережно потиснув один її палець, потім другий. Не приймала руки довго, аж поки не запалилося світло і я не відняв руки. Але потім уже не клала руки так, щоб я міг узяти. Навпаки, сховала. Цікаво, чому зразу не відняла. Думала, що просто собі ласка? Чи пам’ятає той вечір, як проводжали Леночку?
Втома і нудьга від цих "розваг". С. — 7.
10. Ill
Сніг. Холод.
Лист від Ґалаґана. (Нова неприємність: закид, що я втрутився у сварку есерів і ще більше попсував справу).
Лист до Сірого. (Щоб вислав український рукопис «Соняшної машини» для перекладу Кохи).
Лист до Ґалаґана. (Вияснення свого проекту щодо "Незалежної Групи українських есерів" ).
Лист до Марка Григоровича. (Щоб швидше приїжджав і ловив Думбадзе).
Лист до Бадана. (Чому не відповідає).
Коха з Леванами у лікаря. Сам. "Метеорологічна туга". Небо дикоясне. Різкий холод. Відбивається на нервах, наче шкіра зідрана. Порожнеча і роздратованість, невідомо на кого й на що. 
С. 7.
11. Ill
Сніг.
Все більше й більше бере сумнів, чи можлива якась робота РДСоюзу. Приклад: поведінка есерів не дає оптимістичних думок. Нездатність стати вище понад свої амбіції; невиправдана, роздута і хороблива честолюбність; дріб’язковість і егоїстичність; відірваність від мас і черпання з свого болота мотивів для діяльности, — все це не дасть можливости розвинути роботу. Охоплює нудьга і нехіть до співробітництва з такими людьми. З другого боку все більш і більш обсідають думки про спробу співробітництва з большевиками. Також є багато проти. Треба буде виступити проти самого себе. Правда, багато з тих позицій, що я займав у 1920 році, визнані большевиками. Маю сатисфакцію. Але головніші все ж таки відкидаються. Тут знову доводиться переглядати питання: чи доцільно, чи виправдано примусовим способом заводити певні соціяльно-економічні форми. Це — радикальне питання. Коли вирішити його позитивно, тоді, будучи послідовним, з цього можна в певних обставинах визнати і диктатуру Політбюра. Для мене ж іще одне питання: чи може бути виправдане співробітництво можливістю національних досягнень?
Нуца в гостях у нас. Чекання Левана. С. — 7.
12. Ill
Сніг. Холод.
Лист до Закордонного Комітету УПСР і до групи ІсаєвичаШаповала. (Вимога скінчити конфлікт, бо я усунуся від справ Союзу. Відповідальність покладаю на ту групу, яка відповість негативно. Хай вступають обидві в Союз без претенсій на виключне представництво партії).
У Леванів. Розповідь про Шрайдера і про його вісім замахів на самогубство. Кожен замах робився з розрахунком на те, що його врятують. Поведінка Шрайдера з Єленою Давидівною під час перебування в Польщі як "чоловіка й жінки". Користуючись тим, що Єлена Давидівна мусіла жити з ним під одним пасом, він вимагав, щоб вона була його справжньою жінкою. Робив на неї замахи, навіть доходячи до спроб хлороформувати її, щоб у сні заволодіти нею. Леван, очевидно, має на нього серце за те, що він робив замахи і на Нуцу. Домішуються ревнощі до фактів, і висновки виходять різко негативні: "препоганий тип", "бездарність", "падлюка" і т. п.
Картка від Бадана. (Невідомо чого не відповідав. В суботу має бути в Празі й балакати з комуністами. Тоді напише). 
С. 7.
13. Ill
Дощ. Сніг.
Лист від Шаповала. (Знову самохвальство: він пропонував те саме. Образа за те, що я не вірю в існування докторів Штокманів. Я ніби хочу його "вколоти" цим недовір’ям до Штокманів. 
Образа за те, що предоставляю їм "гризтися").
Лист від Сірого. (Харват за «Соняшну машину» пропонує гонорар ... 200 долярів. За все. От бігаюча копійка! Нахабство — надмірне).
Погода, очевидно, перешкодить перевозці "матеріалу для д-ра Жоржа". Треба бути готовим, що операція буде не хутко. 
Обіцяна на 15. III., може перенестися на 15. IV.
14. Ill
Туман, мжичка.
Лист до Єлени Давидівни. (Підбадьорювання її щодо невдач в артистичній кар’єрі, запрошення приїхати до нас, узявши на дорогу гроші в РУХ’у).
Лист до Сірого. (Незгода з умовами гонорару чеського видавництва Харвата. Цинічна експлуатація авторської праці).
Лист до Шаповала. (Холодна відповідь на нове самохвальство, ніби він пропонував те саме).
Гості: Нуца, Леван і Джапарідзе. Надзвичайно горбатий, загнутий як серп, ніс. Рум’яний, чорнявий. Легкі дотики до Нуци. 
Знову під столом упіймав пальці, і знову не виривались, покірно лежали, але потім рука більше на те саме місце не лягала. 
Однак, ніяка гра з Нуцою не можлива: шкода Левана. Правда, у них, здається, не все добре у відносинах.
З висловів Левана можна вивести, що національно-культурний момент у Грузії стоїть досить добре. Запевняє, що фінансова самостійність майже повна. В чому федерація, не міг сказати. 
Яка різниця між цим "союзом" і культурно-національною автономією? А на Україні, видно, справа стоїть ще гірше, бо відповідав ухильно, посилаючись на те, що не знає добре відносин на Україні. С. — 7.
15. Ill
Сонце.
У Леванів. Шукання для них пансіону. Аристократичність Джапарідзе. В Alhambre з Нуцою. Вже не віднімає руки після дотиків. Навпаки, кладе руку так, щоб можна було непомітно торкнутися. Маленька трагедія, боротьба почуттів: Леванові треба їхати на курорт лікувати легені. Він сам не хоче їхати. І справді тоскно, трудно самому. А вона хоче лишитися в Парижі, зробити пластичну гімнастику, вчити мову і ... може, ще щось. І от боротьба: їхати з чоловіком, чи лишитися, боротьба альтруїзму з егоїзмом. Що поборе, цікаво. С. — 6.
16. Ill
Сонце.
Лист від Григорієва. (Видавництво "Нова Україна" — Шаповал, Григоріїв і Ґалаґан — постановили замість журналу видавати збірники. Пропаща справа).
Лист від Шрайдера. (Цілковитий успіх з його винаходом. 
Одержав 100 тисяч франків на працю і 20 тисяч на життя).
Крах надій на «Соняшну машину». Пише Шрайдер, що розмір речі спиняє німецьких видавців навіть братися поширювати книгу, не витративши нічого на її видання. Треба скоротити принаймні на одну третину. Знову робота. Та ще болюча, принизлива. Але ясно, що нічого з того, про Що думалось, не буде. 
Пригнічення і апатія ще більші. Байдужість. Невдачі не відпускають. Журналу нема, операції немає, найбільша надія на «Соняшну машину» зраджує. Літературна праця здається непотрібною, нудною, смішною. Політика? Така сама нудна, непотрібна серед цих умов. Жалюгідні пражани з своїми крихітними сварками, амбіціями, драмами. Продажність "великих" французів, обман, обдурювання, лицемірство, гонитва за франком. Нудно, гидко. їхати на Україну? Значить, іти в Каносу,54 продати (за що?) свої роки боротьби. Нема місця на землі навіть для такого притулку. Нудно, гидко.
Нуца вже приймає як законне гру рук і дотиків. С. — 8.
17. Ill
Хмарно. Мряка.
Лист до Григорієва. (Протест проти видавання збірників, а не журналу).
Лист до Сірого. (Переслати перший примірник рукопису до Харкова, другий буду редагувати. Поки Харків вирішить і пришле аванс, я відредагую і приготую до друку).
Втома. Нудьга. Нехіть до роботи. Нехіть до всього. Підігріваю себе Маркушиними можливостями, з яких може матиму якусь частину. Гидко.
Коха старається підтримувати бадьорість інтересом до Institut de beaute.55 Від д-ра Жоржа нічого.
Коха, люба, єдина, сумує, що чи у неї немає. За весь час, що ми тут у Парижі, тільки раз. А це, великою мірою залежить від мене, від моїх станів, якими Коха заражається. Не могла ж у ній самій статися така зміна за один місяць. У Берліні ж було зовсім інше. І от цікаво, що буде після Жоржевої інтервенції (якщо вона буде!).
Лист до Бери [Яковенко]. С. — 8.
18. Ill
Лист від батька. (Гроші одержав, зовсім здоровий, ніколи не хворіє!).
Лист від Єлени Давидівни. (Закидає, що починаємо розлюблювати. Приїхала б відразу, коли б гроші. Вся справа в "монеті").
Трошки кращий фізичний стан. Уже взявся до роботи: вичеркую зайве й незайве з «Соняшної машини», аби довести до двох томів по 350 сторінок. Тоді, може, німецькі видавці, не витративши ні шага на видання, згодяться поширювати роман і брати 10%.
А від Жоржа нічого. Знову сумніви: чи не був то тільки спосіб одчепитися, пославшись на партію з Африки? Але чого б людині накопичувати гори брехні, коли зернятком правди можна досягти того самого?
19. Ill
Шрайдер зник, не подає голосу. Мабуть, не дають німці грошей, то й чекає.
З Леванами цілий день. Бідний хлопчина: потрапив під колесо обов’язку, і воно його роздушило. Під час повстання в Грузії лідери КП Грузії кудись зникли. Вся влада опинилася в руках Левана. Заходи Чека здавались йому жорстокими. Почав писати листи до Москви з протестами. Але Москва дала наказ виконувати точно всі розпорядження Чека. Навіть прислала йому промову, яку мусів виголосити, [хоч і] противну йому поглядам. В результаті: невдоволення Москви за "слабодухість" і можлива димісія з постів. А з другого боку ненависть населення, [всієї] нації за жорстокості й лютість Москви. Виїзд за кордон і немов би посада при Паризькому посольстві є, очевидно, наслідком "опали".
На балю у педерастів. Манеж повен божевільних. Тіла мужчин, розмальованих, оголених, одягнених у жіноче вбрання. 
Почуття огиди від дотиків цих тіл. Смертнотна духота нагорі. 
Модні сукні мужчин. "Наречені" мужчини. Тюкання публіки при вході до Magic City. С. — 6.
20. Ill
Ясно.
Цілий день з Нуцою. Обід у Жюльєна, огляд Люксембурзького музею. "Le reve" Gustav Michel’a. Люба, мила, молода, рожева. Пахнуло Новомиргородом, молодістю, Софійкою.
Молоді люди на вулицях усі здаються гомосексуалістами. "Купування" "вілли-модерн": аванс у 25 тисяч перетнув у корені пишні мрії. Візита до Medical Hotel. Сумно: наше гніздечко, золотисто-жовте, тепер брудне, сіре. Ніколи не треба занадто близько підходити до місць свого минулого. Неодмінно мусить бути болючий дисонанс, бо дійсність старіється, а спомини молодшають і розходження стає таке велике, що без болю не буває. .
Огляд майбутнього мешкання на rue Dareau. Але хто житиме над нами? Коли руські, то треба негайно тікати, передавши помешкання.
Нуца у нас. Розвиток дотиків. Відповідь руки Нуци. Візита Миколи Шаповала. Всі в кіно. Дитячість Миколи й захоплення фільмом. Дотики сміліші, натяки пальцем у долоні. Чи зрозуміла, цікаво. Поцілунок у щоку на вулиці. С. — 7.
21. Ill
Сніг. Дощ.
Втома. Апатія. Нехіть до «Соняшної машини» й до роботи. 
Наївність планів з «Соняшною машиною» гнітить. Потрібні зусилля, щоб спинити зневагу, яка зростає до культури Європи. 
Розклад капіталістичного світу б’є в ніс трупною задухою. 
Надто в деяких місцях.
Куняння на канапі і мрії про Африку. Коли б змога, поїхати туди, купити матеріал й зробити.
Сповіщення д-ра Жоржа: понеділок о 10-ій ранку. Вибух радости й піднесення. Хвилювання Кохи. Ну, тепер, мабуть, уже напевно. Від думок неможливо щось робити. Вихори уяв про майбутнє. І відразу турбота: Косі теж!
Візита Марморечки. Круглі рогові темні окуляри на інтеліґентному моложавому лиці. Пасмо сивого волосся збоку, загнуте хвилею назад. Трошки шепеляві звуки у вимові, як у людей із вставними зубами. Її захоплення "Записками кирпатого Мефістофеля". Розповідь про Угорщину.
А думки про сповіщення Жоржа не відступають. С. — 6.
22. Ill
Дощ. Сніг.
Лист до Марка Григоровича. (Чому не сповіщає, чи потрібні заходи про візу Юлії Володимирівні і Тамарі).
Лист до Паламаря. (Закид у недемократичності несправедливий, — не було чого заїжджати до Відня та й грошей на це не було).
Лист до Ніни Захарівни. (Пояснення моєї стриманости: Григорій Ґуставович — мій політичний товариш).
Лист від Цеглинського. (З Праги йому не прислали ні плятформи, ні статуту. Через це не можуть вислати грошей. Сумнів, чи буде якась робота).
Тепер цікаво запам’ятати все, що маю: 1) Постійна втома, нехіть до думання й праці. Дражливість, пригніченість у такі моменти, песимізм. 2) Щемління в лопатці. Стікання лівої ноги й лівого боку. Байдужість малюни, ніколи не досягнення [сторчка.] Сивина на скронях, у бороді. Зморшки під очима, як рівчаки. 
Трудний сон. Часом часті удари й штовхання серця. Тепер цікаво, що зміниться після Жоржа і коли саме?
Гості: Левани з Лельо. С. — 5.
23. Ill
Сонце.
Лист від Сірого. (Виїхав до Відня. Значить, передасть до Харкова «Соняшну машину» тільки I. IV, як повернеться. 
Досадно),
Малюноперація
Досить точно все сталося. Зараз же по прибутті поголили.
Літня жінка з круглим личком і тонкими губами. Зробила це звичними рухами, тільки позичила у мене бритви, бо казенна була тупа. Нумер 1-ий був хтось інший. Я — нумер 2-ий. Об 11-ій годині в нічній сорочці, в пальті поверх неї спустився з цією літньою жінкою вниз. Вона мене вже як хворого весь час підтримувала під лікоть. Малесенька операційна з скляним низьким дахом. Постаті в білому з запнутими білими хвартушками ротами. Наче маскарада. Оранжерійна температура. Наліво в кутку на столі якась купка, вкрита білими простирадлами. Між білим помітив кошлату чорну з бурим шерсть. Зрозумів. І [от я] вже на столі, витягнений, як покійник. Асистентки з білими хвартушками на устах. Ріжучий, пекучий біль від дезинфекції йодом. Відразу вдарило в голову напруженням. "Починається!" Здавалось, зідрали шкіру з тіла і чимсь терли живе м’ясо. Анестезія уколом. "Буде боляче". Дивно, про цю дурницю д-р попередив, а про катування йодом і не подумав. Звуки і відчуття ножа, що поре шкіру. Але так, ніби тим ножем водить по сорочці. Спокійні, діловиті, трошки притишені голоси. Я весь тремчу і вигинаюсь, а вони спокійно бубонять і щось там роблять. Коли і що саме робить лікар, трудно вхопити. В кутку чути хропіння, трудне й глибоке. Я знаю, хто це хропить. І часом іскра вдячної ніжности та жалю пробігає крізь чад болючого напруження організму. 
Спокійна розмова зі мною лікаря під час катування. Мої спокійні відповіді, навіть з посмішками. Нарешті, зараз [буде] кінець! 
О, ні, це тільки одна половина. Почуття млосности. От-от стане погано. Напруження волі. Соромлення. Перемога волі: млосність стала зникати, хоч біль побільшився. Коли все дійсно вже скінчилося, мені показали її. Жовто-рожева пика і чорна шерсть.
Хвилювання Кохи в кімнаті. Страшенна блідість мого лиця. 
Цілий день з Кохою. Почуття тоскности в тілі й ріжучого болю в місці операції. С. — 7.
24. Ill
Лист від Шаповала (брата). (Таки хоче зробити мені побачення з генералом Савицьким, міністром Кубанського Уряду. В якійсь політичній справі. Яка така може бути в мене справа з генералом Савицьким? Ну, нехай, як вийду). Цікаво — "математик" той, що матюкається. С. — 7.
25. Ill
Хмарно. Дощ.
Лист до Левіні. (Шаповал і Ґалаґан воліють, щоб він їхав до Галичини, бо вони не хочуть йому відривати шматочок того забезпечення, яким вони запаслися. Зневага і ненависть до Шаповала в кожному рядку. Обурює лицемірство і жорстокість. Питає поради в мене. Власне, допомоги. Треба помогти).
Вже починаю мати сумнів: а чи добра та мавпа, що має дати мені підмогу? Чи досить її матеріалу? Чому лікар сказав, що вона мала? Значить, коли більша, то краще. І так далі, і так далі. 
В кожному разі треба приготовитись на випадок невдачі. 10% не дають результатів. Не виключено, що якраз я попаду в ці 10%. 
Буду так само чекати всяких явищ, покладати на них усі надії, відкладати всі свої акції до того, як почнуть виявлятися наслідки. І таким чином психологічно себе знищувати, гіпнотизувати. А потім якщо невдача, — почнеться депресія, зневіра, апатія. Отже треба бути готовим до всякої невдачі і не піддаватись її впливові. Пам’ятати, що настійність і воля доводять таки до мети. Зразу не вдасться, вдасться потім. Можна ще раз зробити. Зусилля волі: позбавив Коху балачки про гонорар. І маю нагороду: замість 5 тисяч, на які приготувався, виявилось, що можна 3. Коли б Коха говорила, запропонувала б 5, як ми умовлялись. С. — 8.
26. Ill
Лист до Левинського. (Заспокоєння його: 700 чеських корон будуть йому забезпечені щомісячно. Як? Якнебудь, побачимо. 
Мабуть, з своїх дам та й усе. Ну, ще трошки більшими капцанами будемо жити).
Лист (експрес) від Шрайдера. Не все добре в нього. Мабуть, не підписав договору. Прохання про допомогу в маленькому шахрайстві: послати телеграму немов би від імени П...с, що фірма згоджується і без патента на попередні умови. Які умови він німцям виставив, що ніби їх дає П.? І чому не виходить?).
Коха була вчора у Леванів. Я виїхав до Туру56 на два-три дні. 
Нуца рветься до нас. Ставила умовою переїзду, щоб було добре сполучення з Boulogne. Аж ревнощі до нас викликала в Аннет Бабе і Дарусі. "Невже в Парижі тільки Винниченки є?" Мріє про час, коли переїде після виїзду Левана до Boulogne.
Миколі Шаповалові написав, що побачення з "міністром" генералом Савицьким буде на тому тижні, як я повернуся з Туру.
Є надія завтра переїхати додому!
27. Ill
Дощ.
Лист від Григорієва. (Пражани знову постановили видавати "Нову Україну" в Празі. Немов би так хочуть жертводавці. Чи не заходи це Микити?).
А відповіді ні від одної групи на мого листа немає.
Виїзд із санаторії. Перші спроби ходіння. Комашня в підошвах. Слабкість ніг. Змарнілість лиця. Здивування служника, — що я їду: великі невідривні очі й трохи роззявлений рот. Переїзд додому в авті. Дощовий, холодний, понурий день, і тьохкання радости в грудях крізь слабість. Але весь час гарячий жаль до Кохи, що не зроблено їй. Тепер чергове завдання: зробити Косі. 
Але ускладнення: треба цю акцію з’єднати з акцією за дитину. 
Обидві повинні бути разом. Розмова на цю тему і постанова: робити восени після доброго спочинку літом, після Кохиних вправ, гімнастики і т. п.
Лист до Леванів. (Я повернувся з подорожі й не застав дома жінки. Де вона?). С. — 7.
28. Ill
14 років шлюбу. Холод. Роковини.
Лист від Ґалаґана. (Нарікання на Сірого, що той іде разом з групою ЗК УПСР і виступає проти члена РДС Ґалаґана. Хуліганська поведінка ЗК УПСР).
Лежання в ліжку. Глибока, гаряча ніжність до Кохи. її завзята героїчна боротьба проти наступів старіння.
Візита Шрайдера. Виявилась помилка, — у нього "все" закінчилось добре, а не "не" закінчилось. Німці видали 120 тисяч франків на роботу. Надії на закінчення винаходу зміцнюються. 
Мільйони от-от присуваються. — "Божевільний документ". 
Колись видав він трьом особам: Штейнберґові, Баканові й Єлені Давидівні повновласть, — мати всі права на його майно, навіть після смерти. Тепер одібрав назад.
Чекання грузинят у гості. Не приїхали. Гадання: чи не ревнощі Левана, — може, щонебудь помітив?
Чутка про втечу Троцького з Суху му. Немов би поїхав до Москви на засідання Ісполкома Комінтерну.
Неприємний осадок від наших скарг Шрайдеру на крах надій і безгрошів’я. С. — 7.
29. Ill
Сонце.
Писання відповіді з приводу переносу "Нової України" до Праги. 
По обіді. В ліжку. Дивний, ніжний, солодкий сум. Образи з минулого, з молодости випливають з незрозумілою найстіійністю й силою. Що це значить? Ніколи такого стану не бувало. 
Світло у млі цього солодкого суму, розум легко охоплює весь комплекс життя, як одну цілість, прекрасну і тужну. Дивний стан! Невже це — вже дія інтервенції? Ох, коли б знову не розчаруватися!
Гості: грузинята з Лельо — і Олександром Абрамовичем. З двома ворогами, які не балакають між собою (через Дарусю). 
Нуца, виявляється, вчора на концерт грузина-композитора не пішла, щоб приїхати до нас. Але не змогла знайти Шрайдера, який був у нас. Шрайдер, видно, розповів, що ми збираємось тікати до Італії, і Нуца тривожно запитує [про це]. Поведінка Левана в пансіоні, а Нуца вчить його гарних манер. "В чем дело?" — улюблений вираз Левана. І "пошел вон!" (в жарт). С. — 5.
ЗО. Ill
Хмарно.
Лист від Шаповала. (Лагідний, мирний тон листа. Згода вступити до РДС на тих умовах, що я ставлю. Нарікання на ЗК УПСР і на "хамство" "негідників". Знову про Сірого, що йде з тою групою).
Лист від Тамари. (До Кохи, а не до мене. Але зміст увесь до мене. Не пише не тому, що нема енергії, а що зараз же була написана відповідь та порвала. Не забуває про успіхи свої згадати. До Парижу ніби зовсім не хоче їхати. Настрої бувають погані, але жене їх від себе, і це їй вдається. Ой, смішне дівча!).
Зняття швів.
В результаті якого процесу большевики впадуть? Раптовий чи повільний буде кінець? Чому таке запобігання перед селянством? Якими шляхами економічна сила мужика добереться до влади і чи добереться? Чому большевики йдуть навіть політично на поступки селянству? Гра, чи справжні поступки? Коли можлива відповідь на ці питання? С. — 7.
31. Ill
Лист від Наді. (Нарешті! Збирається приїхати знову. Щоб подобатись Вечке — старається схуднути).
Нуца приїхала сама. Прогулянка з Медором в Бульонський ліс. Лежання на траві. На Нуці чорна сукня з золотими ґудзиками і фестончиками. Руки голі. Підчас гуляння весь час дотики до голих рук. Тихий, блаженний захват у всіх. Солодка втома.
"Лукуллівська" вечеря без "луку". Чудо з шампанським. Легка сп’янілість Нуци. Гра в джокера на рабство. Успіхи Нуци на початку і крах у кінці. "Властелин" — Коха. Проводжання до траму. І тут заява: "Не треба більше. Треба все припинити". — "Чому?" — "Мені ніяково". — "Чому ніяково?" — "Не треба говорити й питати, — ви розумієте". Одначе, я хотів знати все. 
Ніяково перед Розалією Яківною. Я сказав, що й мені ніяково перед Леваном. Але коли є потяг, що поробиш? Згадав афоризм якогось пана: в цих питаннях нема ні батька, ні друга, ні брата.... "Ну, що ж, я мушу не бачити у вас жінки? Буду старатись. 
Хочете ви цього?" Мовчки довгим поглядом подивились в очі. 
Один раз рвучко відірвався й відійшов набік. " Что такое, Владимир Кириллович?" — "Стараюсь не видеть в вас женщину". 
С. 6.
Наші ґанджі подібні до сивого волосся. Як тільки ми помічаємо перші сиві волосинки, ми лякаємось і починаємо пильно виривати їх. Але з часом сивини стає щораз усе більше, густіше, тоді ми махаємо рукою, кидаємо виривати і потроху звикаємо. А потім ще й кокетуємо часом своєю сивиною.
Є категорія людей, які, помилившись, кажуть: "ні, я збрехав", а, збрехавши, кажуть, що помилились.
1. IV
Хмарно.
Лист до Шаповала. (Одверте нарікання за відсилання Левіні в Галичину на загибель [тільки] тому, що не можуть забезпечити йому місячно 1 000 чеських корон. Членів своєї групи не відсилає. Гірко й соромно. Настоювання на видаванні "Нової України" в Парижі. Тон листа мирний, лагідний, відповідно до тону листа Шаповала).
Лист від Левіні. (Відповідь на моє запитання, на скільки має забезпечення. На два з половиною місяці).
Сірий, очевидно, активно встряв в акцію ЗК УПСР проти Управи УГК. Досадно. Видно, був у змові, бо дістав листа від Паливоди57 з закликом швидше приїхати з Відня. Обрано комітет з п’ятьох для переговорів з чехами про продовження допомоги для УГК. Словом, гризня збільшується.
Лист до Левіні. (Обіцянка, що за два з половиною місяці щось йому влаштуємо).
У Леванів. Нуца сяє посмішкою. Ревнощі під час вечері до дочки хазяйки пансіону. Критика її уст (одвислих), кривого погляду і т. п. Бажання зачепити мої ревнощі висловами захоплення малярем — поляком. Моє запитання: а чи вона вже попередила його, щоб він ставився до неї не як до жінки. Зрозуміла. На fete forcene.58 Вудіння пляшок. Катання на руських горах. Замах на катання на "аероплянах". Знову запитання: чи буде їй "неловко?" Мовчання. Активний намір Нуци знайти помешкання для нас трьох й жити разом.
Поганий сон. Напружено рано прокидаюсь. Через чи? 
С. 6.
2. IV
Сонце.
Лист від Цегельського59 з Америки. (Пропонує свої послуги щодо приміщення моїх п’єс в Америці. Руський жид Бернштейн — мій ворог. Очевидно, зробився ним через те, що я йому не дав перекладати своїх речей).
Стан роздратування, треба було вжити чи — слабо й нечутливо.
Весняний день, теплий, як літом. Розмореність, ноги важкі.
Візита до д-ра Жоржа. Огляд цілком задовольнив. "Ну, и растут же они у вас!" Дія має бути тільки через три місяці. Раніше сподіватись не можна. Шкода, — мусять затихнути всі замахи на Нуцу, Йозефку, Надюгу і т. п. А проте, нічого, на той час повинна приїхати Єлена Давидівна.
Від Бадана ні слова. Очевидно, розмови з Приходьком або зовсім не було, або була така, що бідний Баданчик сконфужений і не наважується мені написати.
Картка від Сірого. (Послав рукопис «Соняшної машини» до Харкова). С. — 8.
3. IV
Хмарно.
Лист від Марка Григоровича. (Концесії Крупп ще не одержав. У Маркушат настрій поганий. Тамару на службі експлуатують).
Побачення з ген. Савицьким. (Посередництво Трохимовича і Миколи Шаповала). Савицький робить вражіння київського дядюшки, селянина. Височенний, покороблене лице, немов од віспи, маленькі очі, розумні й тверді. Бувший військовий міністер у Кубанському Уряді. — Як я й гадав, розмова була з приводу інтервенції. Англійські капіталістичні кола намацують ґрунт для нового походу проти СССР. Савицький подав меморандум до англійських політичних діячів ("приватно!" ). Плян: організація війська в Румунії. Українські кадри і німецька команда. Всі нові технічні вдосконалення. Мені запитання, чи згодився б я вступити в "центр". Щоб мати можливість далі бути в курсі планів, висловив згоду, обумовивши, що це залежатиме від умов і обставин.
Повернувшись, застав гостей: Нуцу, Левана і Олександра Абрамовича. Провокаційний вчинок О. Абр. з підлістю: запропонував написати Єлені Давидівні колективного листа. І сам написав, що я зраджую Єлену Давидівну з Нуцою. Прочитав усім вголос. Немов би донос на нас Леванові. Невинно чи свідомо зроблено? З ревнощів та заздрости, щось помітивши і бажаючи викликати ревнощі Левана?
Тривога вночі. С. — 4.
4. IV
Вчора перед сном раптом виявився якийсь загрозливий процес у тестикюлях. Спухнення, запалення, підвищення температури. Незрозумілість явища — найстрашніша річ. Зразу ж виникла думка про можливість якогось процесу, що може скінчитися смертю. Спочатку тоскний жах. Потім воля взяла все в руки. 
Припускаючи можливість смерти тієї ночі, нічим не виявив свого стану. Вирішив: якщо температура підніметься вище 38,5°, написати зараз же тестамент, передавши Косі всі права на моє авторське майно. Косі нічого не сказав. Температура не піднялася. Одначе, спати не хотів лягати, не бажаючи бути захопленим у сні процесом. Коли зменшилась на 0,2°, ліг спати.
У лікаря Жоржа. Нічого небезпечного. Виходить нитка. 
Гарячі компреси.
Лист від Бадана. (Можливість успіху в справі переговорів про приїзд на Україну. Лист від Приходька. Просить, щоб я сам підтвердив згоду на переговори і побачився з ним).
Чекання гостей (Аннет Бабе). Даремно.
Глущенко в гостях. Франт. С. — 8.
5. IV
Хмарно.
Думки про переїзд на Україну. З РДС, очевидно, нічого не вийде. Брак сили і громадського почуття в есерів. Особисті амбіції й матеріальні інтереси на першому лляні. Брак матеріальних засобів. Брак відваги і саможертвенности. Чи варто зачинати "Нову Україну" і "Трудову демократію"? Чи варто утруднати собі можливість переїзду на Україну і ставити себе у протиріччя з собою? З’являється думка: чи не залишити покищо без руху ідею РДС, а тим часом вияснити можливість повороту на Україну. Питання складне і важке, яке потребує пильного обміркування з усіх боків. Чи буде, головне, користь справі соціялізму й національному визволенню від мого переїзду? Особисто виразно не хочеться їхати, не вабить життя в тих умовах.
Візита Перепелиці.60 Пропозиція робити заходи щодо видання і перекладу «Соняшної машини» французькою мовою. А також і щодо п’єс. Узяв німецький текст «Соняшної машини», "Закону" і "Гріха". Сумніваюсь, що вийде щонебудь.
Я хворий, лежу в ліжку. Нуца розважає. "Какая вьі прелесть!" — "Правда?" Тихі, ніжні дотики, милування рукою по голові й щоці. Заплющені очі, тихо-серйозний вираз. Утома. Піднесення. 
Гуркіт у шлунку. Роздратування. Все налетіло, мов вихор. Невідомо від чого. Невже зміна погоди? Нуца поїхала додому теж у розбитому стані. С. — 6.
6. IV
Дощ цілий день.
Вчорашній мій стан, Кохи, Нуци і навіть сусідського собаки, який гавкав увесь вечір, мов одурів, — пояснюється [просто]: лютий, безупинний дощ.
Лист від Сірого. (З копією статті-рецензії Дехтярьова на «Соняшну машину». На диво безграмотна, наївна і злісна писанина. "СМ" — нічого не варта. "Нічого повчального" нема. Все про "любов-любов-любов". Претенсія, мовляв, на соціальний роман, а індустрії нема і пролетарські маси тільки в натяках. "Література для відпочинку" ).
Очевидно, хлопця дуже зачепило, що в романі так непоштиво говориться про комуністів і ніякої особливої історичної ролі їм не надається. І дурне смаркаченя навіть суті речі через це (чи через брак розвитку свого?)не помітило. Одначе, чи насмілився б Дехтярьов сам написати рецензію в такому тоні, коли б не знав, що саме цей тон треба брати проти мене, коли б хтось старший його не підтримав. А цим старшим може бути, мабуть, Приходько, секретар місії, який теж читав «Соняшну машину». А саме ж Приходько веде переговори про мій поворот на Україну. Що ж має означати такий вибрик Дехтярьова? Як його розцінювати: як їхню певність, ніби мені так потрібно, щоб вони видали «Соняшну машину», що я мовчатиму, чи вже вирішено у них, що Держвидав відкине річ? В кожному разі треба дати їм по носі! С. — 8.
7. IV
Дощ. Сонце.
На перев’язці у Фізіологічному Інституті, Нитки немає. Безнадійний вигляд шукання, але для мене досить болючий і нудний.
Писання листа у відповідь на "критику" Дехтярьова.
Візита Миколи Шаповала. Цікавився, звичайно, про що була розмова з Савицьким.
Безсоння. Вночі стало ясно: інцидент з «Соняшною машиною» і рецензією представника Держвидаву повинен послужити мені покажчиком у справі переговорів про поворот на Україну. 
Безграмотність цієї писанинки, неуцтво, вузьколобість у розумінні комунізму, — чи вони властиві тільки парубчаку Дехтярьову, чи цей парубчак тільки відбив те, що, як він знав, повинні сказати його центри, його авторитети? Питання досить важливе. І коли він, дійсно, вгадав і відбив розумовий, етичний і естетичний стан провідних елементів, то мені нема чого провадити переговори у справі співробітництва з такими людьми. Нехай самі доводять свою лінію до краю. С. — 6.
8. IV
Лист до Приходька. (Згода провадити переговори безпосередньо. Приїхати до Праги не можу. Може, є хто в Парижі, з ким можна говорити. Відмова від видання «Соняшної машини» в Держвидаві. Прохання повернути мені рукопис. Пояснення: рецензія представника Держвидаву на «Соняшну машину» є вираз ворожости до мене і нерозуміння самого твору. Очевидно, ця рецензія є вираз відношення і самого Держвидаву і всієї комуністичної преси. Через те для речі буде створена несприятлива обстановка. І гідність моя не дозволяє мені погодитись).
Лист до Марка Григоровича. (В чому затримка в справі кораблів? Всячина — буденщина).
9. IV
Неспокійно на селі. Нема довір’я. Зростання впливу "безпартійної" інтелігенції. Активність супроти комуністів. Тому то "ще й тепер поворот Винниченка на Україну мав би велике значіння". Цікаво, що Приходько, автор цих слів, напише на мого листа? Чи рецензія якогось дурного парубчака важливіша за вплив на селянство? Видадуть вони мені цього парубчака з головою, зречуться солідарности з ним, чи амбіція більша за користь від мого повороту?
Отак кінчаються широченні пляни. «Сонашна машина» не тільки не дасть ні шуму, ні буму, ні грошей, а навіть, видно, не покриє й видатків. Нікому не потрібна праця двох років, не цікава й тяготна своїм розміром. Оце і все. Оце наука на майбутнє: вважати річ за надзвичайно потрібну, цінну, важливу і багатообіцяючу, поки її пишеш. Написавши, зараз же викинути її з своїх оцінок і розрахунків. С. — 6.
10. IV
Перев’язка. Досадно, що це запалення, мабуть, спинило процес зростання й надавання сил. Вся увага перейшла на це запалення.
Якийсь атмосферичний процес в Атлантиці. Через це холод, депресія і розбитість у всьому тілі.
Подорож до Парижу. Не застали грузинят дома. В Люксембурзькому саду. Сумирний, ніжний вечір. Благосність у хмаринах. Торкнуло ніжністю туги за українським небом. Занило, заболіло.
Знов у Леванів. Вечеря в Жюльєна. В кіно. Дотики до Нуци. 
Злегка кінчиками пальців торкався до ніжної теплої опуклости. І видно було, як уся завмирала і вслухалася в ці дотики. Злегка ніжно відпихала руку рукою, але знову ждала нападу. А на екрані щось миготіло. Білий газовий шарф ховав під собою іншу, цікавішу гру й боротьбу. Іноді звернені з докором чи запитанням, чи з жагою темнокарі довгасті очі. С. — 7.
11. IV
Хмарно.
Перев’язка. Коли скінчиться ця історія, невідомо.
Лист від Ґалаґана. (Повен гніву, шпильок і образ на мою адресу. Все за Левіні й Сірого. Навіть наклепи).
Лист до Ґалаґана. (Відповідь у примирливому й вибачливому тоні. Надокучило все це смертельно, всі ці рахування за шмат хліба. Гидко, тоскно).
Думки про злидні. Чехи, очевидно, мають намір рішуче зам’яти стипендію. Написав Ґалаґанові, щоб більше ніяких заходів ніхто не робив. Кінець. Нехай "бегающая копейка" збереже собі ці 55 доларів. Але що робити? Чим жити? Шукати якоїсь фізичної праці. Якої? Нічого не вмію. На завод, кидати вугілля. 
Написати Миколі Шаповалові, щоб написав Удовиченкові.61 Треба це зробити. Або ж заїхати десь у село, щоб на 500-600 франків можна було прожити й жити там на ті 300 доларів, що ще лишилися. Можна прожити місяців п’ять. А там, може, виручимо 2 000 марок і можна буде ще місяців п’ять. А за 10 місяців може щось виясниться. С. — 7.
12. IV
Сонце.
З Кохою в St. Cloud.62 Даремне шукання палацу: як пояснив поліцай, він згорів ще в 1... 70-му році, — а якого віку, не розібрали. Парочка в обіймах на очах юрби.
Візита Шаповала. Балачка про шукання фізичної праці на заводі. Замішання Шаповала: як таки колишній голова держави працюватиме як простий робітник. Відмовився написати Удовиченкові.
Гості: Нуца, Леван, Абрамчик і професор. Легкі ревнощі до професора. Його виразне залицяння до Нуци. Він — сірий, блідосмуглявий з сивим стриженим волоссям. Бідний Микола: гра в синоніми зовсім збила його з пантелику. Від замішання й засоромлености він навіть не міг зрозуміти сенсу гри. Гра в телефон. Професор на вухо Нуці по-грузинському: "я вас люблю". 
Вона по-руському переказала йому телефоном. Її відповідь на його признання? Нуца залишилась у нас ночувати, чим завдала досади Абрамчику і професорові. їм незрозуміло це. Одверта балачка Нуци з Кохою при мені про провокаційні заходи Абрамчика. Випитує про її відносини до нас, намагаючись із того виловити відношення Нуци до мене. Тиха розмова втрьох на канапі. 
Дотики. Легкі ніжності. С. — 6.
13. IV
Сонце.
Лист від Сірого. (Виправдання за порушення невтралітету. 
Жалі на Ґалаґана і Шаповала за брутальне поводження з ним).
Лист від ЗК УПСР. (Має бути конференція, яка й вирішить питання з відповіддю на мій лист).
Чудовий, теплий весняний день. Ранок у Бульонському лісі з Нуцою. Пропав Медор. Гра в опуку. Нуца вся тане в ласці. Не боїться дотиків. Дома. Обійми сміливіші. Обхоплює вже мою голову руками і тулить до себе. Але, видно, боїться можливого розвитку відносин. Як і Леночка, хоче спинитися на певній межі. "Неизбежно", і її незгода.
Знову в Бульонському лісі з Шаповалом. Шаповал привіз адресу Удовиченка. Але користуватись нею не хочу: їхати на фізичну працю на завод буде зрозуміле як криклива демонстрація з мого боку. Дитячість Шаповала в лісі. Французька юрба: вільність, простота. Зміна настрою у Нуци. Розмова під ліхтарем, чекаючи № 25. Знову: "неизбежно" і знову: "ні!" Значить, нам краще не жити разом і не їхати на південь. Все залежить, мовляв, від мене, себто, якщо я відмовлюсь від "неизбежности". Відповідь: я брехав би, коли б Гарантував. Чудна тривога Нуци, неспокій. Чи не від погоди, а не містики? С. — 8.
14. IV
Хмарно. Холод.
Лист від Левіні. (Нагадує про допомогу. Жалі на пражан. 
Стипендія, видання його книги. Страх перед майбутнім без копійки. А чим помогти, коли сам такий же?).
Лист від Леночки. (Хвора лежить, недокрів’я. Хоче їхати на Кавказ. До нас на гроші РУХ’у не хоче їхати).
У Леванів. Леван у сні на ліжку з лицем догори. На канапці напівглухий молодий з голеною головою Зданєвич63 і Нуца. Вогкість, незатишність кімнати. Слово і депо Зданєвича: розмова з Манухіним по телефону. Гра в слова. Даруся з своїм повним животиком і скляним смішком, дрібненьким і легковажним навіть тоді, коли розповідає про щось трагічне. Згадується її смішок, коли розповідала, що народить трійню дрібнесеньких, крихітних дітей і буде їх показувати. Коли Коха і Нуца виходили телефонувати, ми з Дарусею вели ділову розмову про її вагітність, роди, помешкання і т. п.
Абрамчик у нас. Марморечка з нами. Теоретичні балачки. 
С. 7.
15. IV
Вітер. Дощ. Холод.
Тяжкий стан у зв’язку з атмосферичними пертурбаціями. 
Нічим іншим пояснити не можна. Дражливість, утома, розбитість.
Щодня люди у нас.
Чи через запалення, чи від чого іншого, наслідків малюнопа не помітно. Все те саме. Тому жагуче бажання виїхати до сонця, до спокою, самоти.
Крах усіх плянів, а надто всіх надій на «Соняшну машину» створює психічну апатію, вбиває стимул до праці. Для чого писати, думати, шукати, мучитись, коли це нікому не цікаве, не потрібне і ніякої компенсації самому мені не дає? Хоробливий стан, — боротись треба, а боротись трудно, нема піддержки ні в яких обставинах. Невдачі все котяться, як хвилі, і вже німіють руки.
Несподіваний приїзд Нуци. Коха в місті в справі помешкання. "Не надо, родной". "Не мучай меня". Цим уже підписано майбутнє "неизбежное". "Чому лиця гарячі?" — "От предвкушения опасности". Чотири години, як чотири хвилини. С. — 6.
16. IV
Вітер. Холод.
Перев’язка. Ще більше тижня протягнеться. Через це виїхати на південь раніш 1. V не вдасться.
Лист до Левицького. (Переслав листа Цегельського про п’єси. Пропозиція 10% гонорару. Запитання про «Соняшну машину».).
Лист (рекомендований) до Цеглинського. (Пересилка копії мого листа до есерівських груп з закликом припинити конфлікт).
Лист до Левіні. (Виклад скрутних обставин. Попередження, що не зможу помогти, бо невдачі з усіх боків).
Невдалий переїзд Леванів у нове помешкання. Кара за неточність: кімнату здано. Нуца приїхала до нас ночувати.
Лист від Тамари. (Опис життя і успіхів у різних "мальчиков". 
Бореться з "настроениями". Очевидно, натяк на тугу за "кимсь").
Втома діє прибиваючи на кохання. Приклад Нуци. Прикрості з кімнатою втомили до безчулости. Тільки пізно ввечері трохи відійшла.
Мрія виїхати на сонце й відпочити від людей. Вернутись до себе, до дум, до праці. З Нуцою варто б зовсім усе припинити й не розвивати далі. Щоб на цьому й перервалося. С. — 6.
17. IV
Хмарно. Холод.
Розмова з Нуцою. Я: "Знаю, що нічого не буде". І моментально — зміна відношення до питання. "Правда, що знаєте? 
Щиро? Глибоко?" "Так". Видно, що прийняла без радости. "Ну, тепер легше, спокійніше". — Але це для "так годиться". Очевидно, коли я буду настоювати, що "не буде", вона перейде в наступ, щоб "було".
Тяжкий стан від погоди тягнеться. Розбитість. Тупість. 
Постійна втома і байдужість. Абсолютна нехіть до руху, праці.
А совєтські мудрії все силкуються повернутися "лицом к деревне", та ніяк не можуть, бо звідти занадто сильно дме мужицьким власницьким і ворожим духом.
Микита мовчить.
Міністерська криза. Ерріо пішов у димісію. От і Ерріо за Макдоналдом. Sic transit безупинне. А все фінанси, їжа, одежа. 
Називається все це бучними словами, а зміст таки простий і малесенький. С. — 8.
18. IV
Хмарно. Сонце.
Лист до Єлени Давидівни. (Настійна пропозиція їхати до нас, узявши з РУХу на подорож мій гонорар).
У Леванів. Виявляється, Абрамчик розповів Нуці, як Микола Шаповал прийшов до нього з розповіддю про моє бажання фізично працювати. Виставляння себе як людини з великим значенням. Вихователь Микити Шаповала. Директор Французького сектора Управи Соціологічного Інституту. Микола Шаповал у нього підручний. Тому він повинен давати йому відчит про все, в тому числі і про мене, про моє бажання працювати на заводі. 
Здається, Шрайдер і Микола написали листа Микиті про це моє бажання. Очевидно, з ґвалтом, — як можна таке допустити, щоб "така людина" і т. д. змушена була йти на завод. Микита, звичайно, великодушно почне "робити заходи". Не зважаючи на всю мою несправедливість до нього, він урятує мене. От тільки я зіпсую йому цю насолоду, — ніяких його заходів не прийму і, дійсно, швидше піду на завод, ніж візьму поміч пражан.
Нуца хоч під руку взяла під час проходу, все ж таки легше.
Леван уже не буде лікуватися у Манухіна. Значить, через місяць-півтора ми побачимось, якщо ми виїдемо. С. — 8.
19. IV
Сонце.
Метеорологічні пророки оскандалились: замість дощу, граду, холоду — чудове, гаряче, справжнє сонце цілий день.
Лист до Ґалаґана. (Прохання переказати Микиті, що листи Шрайдера і брата його до нього про мою скруту і т. п. зроблені без мого відома й проти бажання. Ніякої помочі ні від Ґалаґана, ні від Шаповала не прийму, хай і не роблять ніяких заходів. 
Микола зовсім не від брата має гроші, а також одержує стипендію. Лист Сірого для інформації).
20. IV
Від Приходька немає відповіді. Очевидно, послав мого листа до Харкова або Москви й чекає відповіді. Цікаво, як вони постараються використати мого листа. Писав р його, маючи це на увазі, одначе, при бажанні можна все перекрутити. Факт є той, що я писав. Що саме, це питання другорядне. Але може бути, що вони схочуть і далі провадити розмову. Чому не використати більше? Чому не купити за якусь посаду або просто за гроші неприємну й шкідливу фігуру? З другого боку, коли наш дядько дійсно ворушиться і розминає руки, то може бути, що захотять виставити перед собою мене, щоб захиститись моїм тілом від ударів дядька. В такому разі питання: що дадуть Україні за те, що я погоджуся на таку ролю. Коли дадуть дійсно щось путнє, спробую ще раз покуштувати кулаків; здається, починаю вже за ними скучати. Та коли цими дядьківськими кулаками можна буде створити дійсно соціялістичну омріяну Україну, нехай вони б’ють мене, якщо це треба. І коли большевики для цієї мети хочуть мене використати, а не для чогось іншого, то хай, згоден. С. — 7.
21. IV
Лист від Сірого. (Схвилювався моєю відмовою від видання «Соняшної машини» у Держвидаві. Чому я не через нього зробив цю відмову?) Лист від видавництва "Нова Україна". ("Трійка"64 погоджується видавати "Нову Україну" в Парижі. Сперечається з деякими моїми аргументами. Бажання жертводавців треба шанувати. Умови нашої групи — не до прийняття їм (щоб редакція не була есерівська). Запитання, чи я житиму в Парижі. Ніякої уваги на те, що я писав, що не маю змоги через матеріальні обставини жити в Парижі, ніякої пропозиції допомоги. Видно тільки, що без моєї участи видавати "Нову Україну" в Празі вони не хочуть, бояться. Одначе, мабуть, насміляться і будуть видавати).
Лист від д-ра Левицького. (Кіпенгойєр милостиво читає «Соняшну машину». Роман йому немов подобається. Може, ласкаво згодиться дати свою фірму й прийняти від мене проценти з книжки. З Італії нарешті йде гонорар — 5 000 лір, з яких 30% лишаться у Кіпенгойєра, а 10% у Левицького).
Диспут з мадам Марморек на тему жіночих і чоловічих ріжниць. Ідея Марморечки: жінки не мають поетичних якостей (творчости, синтези, широкої уяви). Бога створив чоловік, а не жінка. Я і Леван боронили жінок. С. — 6.
22. IV
Холод.
Нуца в гостях. Вираз м’якого страждання і благання при обіймах і дотиках. Сцена на канапі по обіді. У всіх трьох утома. 
Читання Кохою "Тисяча й одна ніч".65 Від холоду вкрилися Кохиною шубкою. Боротьба рук під шубкою. Прагнення до дьони, оборона, благання очима. Захист грудей, і завмирання на хвилинку. Перед закінченням підбирання до дьони повільними рухами, чекання і відсутність оборони. Але закінчилось читання, і наступ мусів припинитись. Проводжання Нуци до метро. Чекання траму. Холод. Прикриття половиною пальта. З-за спини наступ на груди. Трудне дихання Нуци, благання. "Ну, хорошо" — в момент найвищого підняття. Рішуча заява, що на морі "буде все". На це майже ніякого її заперечення, тільки задумливий пильний погляд. Вдень заявлено: якщо "це" станеться, вона помре. На це — "так можна все вбити". І страх Нуци, що дійсно все буде вбито. "Що ж робити, щоб цього не було?" — "Нічого не почувати". Сором, що всяку радість нищиться такими рефлексіями, каяттями, думками про смерть.
Не забути попасти на кортеж бретонців 26-го в XIV arrondissement. С. — 7.
23. IV
Сонце.
Лист до Сірого. (Порада не ставати на бік ЗК УПСР, тримати строгий невтралітет. Щодо відмови друкувати «Соняшну машину» в Держвидаві, то змінити її не маю ніяких до того підстав. 
Сірий помиляється, гадаючи, що рецензія Дехтярьова є його особистий виступ. Це — вияв загальної методи большевиків у таких випадках).
Після довгої перерви Коха відчула яз. Гострота і піднята чутливість на чи.
Прохід до Бульонського лісу. Відчуття втоми і слабости. 
Після чи, чи зміна погоди?
Інцидент з Нуцою і Абрамчиком. Вчора після нас Абрамчик обманом завіз Нуцу на Place Pigalle.66 Там умовив її зайти в Dansing "подивитися". В Dansing’y вблагав випити шампанського. Канючив, прохав, жалобив. Нуца, щоб довести йому, що він не зможе напоїти її, пила. Вино погане, отруйне. Стискувала руки так, аж нігті впивалися в долоні, щоб не виявити, що п’яна. 
Дома стало надзвичайно погано, почалася маячня, в нестямі жалілась матері, що нещасна. Бідний Леван думав, що з нею щось сталося, що вона зогрішила з Абрамчиком.
24. IV
Сонце. Зміна погоди. Дощ.
Гроші батькові.
Лист до "трійки", видавничого товариства "Нової України". (Відповідь на листа "трійки". Пропозиція відсунути видання "Нової України" до осені. Вважати "Нову Україну" на підставі колишньої постанови неофіційним органом РДС. В Парижі через матеріальні обставини залишитись не можу. Коли "Нова Україна" буде виходити як орган видавництва, а не РДС, участи брати не буду).
Заходи в справі продовження візи. "Впливи" і "зв’язки" Абрамчика і Зданєвича в поліції. Все це, здається, в їхній уяві.
Абрамчик з Леваном після вчинку з Нуцою. Його намацування, як ми всі до цього ставимось. Здається, йому досадно, що ніхто ніякої уваги на це не звернув.
25. IV
Холод. Сонце.
Лист від Мірного. (Гроші одержав. Сварки й гризня в УГК не вгавають. "Опозиція" все добивається, щоб чехи не припиняли помочі УГК. Обвинувачення Управи, що вона сама хоче ліквідації УГК, щоб цю допомогу перевести на Соціологічний Інститут).
Шукання пансіона Нуці й Леванові. "Жуирование жизнью" в Жюльєна. Зустріч з Нуцою в Люксембурзькому саду. Успіх у студентки-польки біля фонтану Медічі. Чорні, гарні очі все ловлять погляд; при Косі й Нуці нахабно впиваються, посміхаються. Успіх у дівчинки 7-8-и років, кокетливі безперестанні погляди в бік Ді. Чи сонце діє на жінок, чи щось є в Ді, але успіх помітний. Після вчорашнього не помітно ніяких драматичних і містичних наслідків. "Каяття не було?" "Ні". — " 1 передчуттів ні?" — "Ні". У нас з Нуцою.
Криваві події в Болгарії. Взаємний терор комуністів і урядових груп. Подібність болгарських комуністів до Інарака. 
Боротьба терором. Розлад комуністів. Треба чекати збільшення реакції й занепаду комуністичного руху в Болгарії. Пропозиція англійського уряду спільними силами європейських держав наступати на Комінтерн, вимагати від совєтського уряду ліквідації Комінтерну в Москві. Цікаво, що відповість Москва? С. 7.
26. IV
Холод. Дощ. Холод.
Цілий день у Леванів, бо наше помешкання взято під гостей Марморечки. Знайомство з Аннетою й Ірою. Аннет — сива, стрижена, в пенсне, з-за якого видно гарні довгасті очі й густі, широкі чорні брови. Постать ще молода, струнка, але вся робить вражіння 50-літньої. Непомітна "схватка" з Кохою. "Так от ви, моя суперниця щодо Леночки". І з виглядом жартівливого виклику: "Ну, ми ще поборемось!" На це Коха: "О, старі прив’язаності завсігди дужчі". І Коха цієї відповіддю виявила себе дужчою, більшою і переможницею. Нуца запропонувала Косі разом працювати над сценарієм з грузинського роману, який Абрамчик має продати своїй фірмі за 15 000 франків, плюс 5%. Я зауважив, що ця пропозиція є філантропія, бажання Нуци "дати заробити". Протести Нуци. Немов би серйозно хоче разом працювати. З моєю участю має писатися ними сценарій. І Нуца вже заявила, що поїде з нами до моря писати сценарій, якщо expose буде прийняте. Чи тільки для сценарія хоче їхати? А що з "опасностью" і моїми рішучими заявами, що "буде все"? Наші побоювання, що не зможемо й місяця побути тільки вдвох [з Кохою] біля моря. Туга за нашою самотою. Як зробити, щоб відсунути приїзд Нуци? Чи не поможе Абрамчик: з заздрости, щоб Нуца не їхала, постарається, щоб expose не було прийняте.
Бретонський кортеж у XIV arrondissement. С. — 7.
27. IV
Розмова з фрейліною королеви Бульоня через вікно. Дві години прибирання кімнати й щохвилини витрушування ганчірочки. Надзвичайна маса пороху повинна там бути. Білі зуби посмішки на смугляворум’яному милому лиці. Щоразу, як з’являлося личко у вікні і бачило, що на ганку стоїть Ді, освітлювалося білими зубами, радісно соромливими.
Вибрано Гінденбурґа67 на президента Німеччини. Праві пишуть: "німецької держави", а не республіки. Так само писав колись наш "гетьман". Досить пікантне становище монархіста на фотелі президента республіки. Хоч-не-хоч мусить виявляти себе тим, чим не є. А може ввійде в смак і не дуже охоче згодиться поступитися своїм фотелем імператорському тронові?
Читання грузинського роману Церетелі.68 Герой Башіячук, легендарний визволитель Грузії від панування персів. Невміло зроблена річ. Треба з неї зробити сценарій для бюра Шрайдера.
Ніяковість і тяжкість: в сальоні темно, Ді з Нуцою, Коха на кухні. Постійна боротьба. Палання лиць. Досягнення до дьони. І раптом кроки в саду, і на ґанку постать — Леван. Важка ніяковість усередині. Весь вечір пам’ятання цього стану. С. — 7.
28. IV
Холод. Дощ.
Гостювання Нуци. Писання сценарія. Розмова на тему приїзду. Моя пропозиція: не приїжджати або приїхати з Леваном. 
Настоювання Нуци, що вона сама приїде. Мій протест. "Довірливість Левана гнітить. Не можу обманювати довір’я. Тим паче, що Леван — хороший". Перед тим запитав, чи було б Леванові тяжко, коли б він довідався? Так. Але після моєї відмови раптом признання: "Я мала близькість з однією людиною. І Леванові було не тяжко, мені більше". І, очевидно, зрозумівши, що цими словами підбадьорює мене, додала з ніяковим усміхом: "Для чого це я сказала?" Дійсно, підбадьорила. Зразу легше стало, і знову "напад і оборона".
Гості: Леван і Микола Шаповал. Микола читав лист від Микити. Нарікання на мене, що через ЗК УПСР гублю справу РДС. А ЗК УПСР навмисне відтягає відповідь. Моє пояснення: я хочу, щоб ЗК УПСР сказав "ні" свідомо і обдумано, себто, щоб сам собі виніс обвинувачення в перевазі групових інтересів перед загальними. "Бенкет". Коха і Нуца напідпитку в костюмах для гімнастики. Танці й гімнастичні вправи. Допізна. А потім балачки на всю ніч. С. — 6.
29. IV
Стан утоми Нуци після вчорашнього "бенкету", а надто після безсонної ночі. Ґрунт цілком реалістичний, але під нього підставлено всякі містично-психічні стани. Розчарування, песимізм, зневір’я в радощах життя. Особливо цей стан виявився ввечері. "Отого никогда не будет. Я больна, я пережила тяжельїе годьі". 
Це було сказано на вухо, не шепотом навіть, а диханням. Поруч спала Коха, в кімнаті світла не було, тільки в сусідній. Ми ждали (і не хотіли) візити Марморечки. "На зто я не приеду к морю". 
Моя втома робила мене майже байдужим. Тільки відчувалась нудьга: чого це ви почали тепер попадатись на шляху, жінки з хворим, невеселим, несоковитим тілом? І Нуца вже стала губити фарби жінки. "Зачем тьі убиваешь женщину?" І вже дійсно стало ясно, що нічого не буде і що вона не приїде. Ну, значить, ми будемо вільні від людей у своїй самоті, самі, самі, близькі, веселі, любовні. С. — 8.
ЗО. IV
Нуца виспалась. Стан уже інший. Інша і психіка. Уже "существует". Уже нема мови про "не будет", уже приїде, тільки не каже, що все буде, але вже нема виразу страждання при обіймах і рука так не боронить тіла, як уперше. Але чи "существует" ні за що не хоче сказати (мимоволі показуючи цілком позитивну відповідь).
Лист від Приходька. (Не може приїхати на переговори. Стан радянської влади — прекрасний, зовсім не критичний і не тяжкий. Я, видно, не поспішаю з поворотом на Україну. На цім, власне, він міг би й закінчити свою відповідь. Але хоче ще дещо вияснити з мого листа. Я немов пишу, що без огляду на всякі моменти готовий їхати на Україну, а далі хочу вияснити деякі моменти й ними обумовлюю мій поворот. Навмисне не зрозумів, чи справді? Готовий їхати, не зважаючи ні на який стан радянської влади. Але хочу вияснити умови, на яких можу працювати. Видно, їм хочеться, щоб я звернувся офіційно з пропозицією своїх послуг чи з проханням дозволу повернутись. 
Наївні люди).
Про «Соняшну машину» теж написав дипломатично. Але, видно, Держвидав таки хоче взяти «Соняшну машину» і рецензію Дехтярьова не пустить до друку. Приходько каже, що дадуть на рецензію іншим "компетентним особам". Очевидно, дано директиву не згадувати про мою відмову, але й не прохати, щоб я її взяв назад. Дипломати!
1. V
Холод. Дощ.
Тихе Перше мая на всьому світі. Чи не є це найкращий покажчик світової реакції? Втома, зневір’я, брак активних настроїв у робітництва.
Візита Миколи Шаповала. Видно, спеціяльно прийшов для того, щоб роз’яснити мені, що він стипендії не одержує, що брат йому висилає гроші, що все раніше він мені брехав. Ясно, що одержав листа від Микити з таким дорученням. Але коли брехав, раніш, чи тепер — невідомо. "Значить, то як його" майже в кожній фразі. Мова кострубата, буркотлива, неохайна.
ногу", — Аркашон, чи Канни. Але головне досягнено: і в Каннах і в Аркашоні ми будемо разом. Так хитро поставлено питання.
Візита Аннет. В характері гумор. Любов до анекдотів, навіть непристойних. Сива, але підпадає постановам дам пофарбувати [волосся]. Хоче вставити зуби, — бракує з правого боку. 
Чоловік її мав другу родину, якусь мединетку. Драма. Знову гра в карти на Аркашон чи Канни, і на "чистую ногу". Лютий дощ. 
Нуца залишила свій капелюх, поїхала без ніякого, ніби з театру. 
С. 7.
4. V
Сонце. Тепло.
Фурункул.
Лист від Єлени Давидівни. (Нарікання, що від мене нема ні рядка. Мабуть, ще не встигла одержати мого останнього листа. "По-моему, нашей тяжбе вообще конец". Себто, еротичний момент зник з наших відносин. Чи так? Жагуче хоче приїхати за кордон, але немає грошей).
Лист до Приходька. (Вияснення непорозуміння: готовий їхати на Україну, не зважаючи на міцне чи неміцне становище радянської влади, але не при всякій політиці РКП на Україні. 
Якщо центрові цікаво, щоб я повернувся, повинен мені запропонувати приїзд і довести, що тих причин, які в 1920 році перешкодили моїй роботі, вже немає. Задоволення від пояснення з приводу «Соняшної машини» і згода на друк).
Добування дозволу на продовження візи в поліції з Шрайдером. Урядовці з люльками в зубах. Чисто єврейська настійність Шрайдера надокучати доти, доки урядовцям не остогидне і, щоб уникнути надокучення, видадуть папірця.
Вагання, куди їхати: Канни чи Аркашон. У Каннах — самотність, але непевно: все одно Нуца приїде. Але спека буде більша, ніж в Аркашоні. І ліс в Аркашоні.
Писання листа до Микити.
Вирази Шрайдера: "дикий". "Дикий" у всіх випадках. Леван: "Уф!" Лист від Левіні. (Порада їхати восени до Америки по гроші для політичної роботи. З лекціями. Ненависть до Шаповала). 
С. — 8.
5. V
Хмарно. Холод.
Фурункул.
Вирішили — Аркашон. Не так душно, як у Каннах.
Лист від Реноделя. (Лист до нього від директора Surete про мене і про дозвіл жити у Франції).
Нуца у нас. Умова: літо житимемо разом чесно, лагідно, платонічно. А восени... побачимо в Парижі, не треба ніяких договорів. Але психологічно вже підготована, таємно вже десь постановлено солодко согрішити, тільки страх, що не відчує, спиняє. 
Але й цей страх зникає, бо вже чує, що "существует", чує до горіння лиця, до настійного бажання горнутися, торкатися, почувати близько тіло.
Страйк трамваїв. Нуца мусіла лишитись ночувати. Втома від цілоденних дотиків.
Уява життя в Аркашоні, праці. Вироблення "конституції". "На чистую ногу" в параграфах. Нотки ревности при жартах, що буде студіювати французьку мову "на стороні". С. — 7.
6. V
Сонце. Дощ.
Фурункул.
Цілій день у місті. Готування до виїзду. Неприємна інформація: в Аркашоні погана погода, значить, так само нема сонця, як і в Парижі. А жити п’яте літо без сонця — неможливо. Хоч у Африку за сонцем. Тому знову Канни.
У Леванів. Тип Міцішвілі: дуже любить документи. Балакаючи з Леваном, тут же обмінявся з ним трьома офіційними листами. Тип Германа. Нервовий. Опуклі очі. Птичий вираз. 
Товстий, куций піджачок. "Трохи не збожеволів". Причини самому невідомі. Приставляється перед Леваном?
Троцький ніби повертається до Політбюра. Трійка згодилась поділити владу не на три, а на чотири частини, одну приділивши Троцькому.
Постанова їхати в Канни. Коли там буде занадто душно, можна перебратися до Аркашону. Сонця треба, сонця. Леван і Нуца лишаються. їдемо самі, в самотність і працю. С. — 7.
7. V
Холод. Дощ. Хмарно.
Лист від Цеглинського. (Пропозиція: коли не можна з групами, то, може, приватний гурт закласти й почати роботу. 
Потім пристануть і групи).
Лист до Левіні. (Пересилання уривків з листа Шаповала про нього і допомогу).
Лист до Нижанківської. (Не можу тепер виплатити гонорару).
Лист до батька. (Не можу більше 15 доларів висилати). "Вияснення відносин" з мадам Марморек. Відчула, що мені немов би нудно з нею. Ніби я дивився на годинника під час її візитів. Мої заперечення. Її напружене бажання говорити про все розумне і зробити вражіння передової жінки.
Лист від "Месаксуді" — Діямандіді. (Я вгадав: моя згадка в листі до Віленських про те, що тут є знайомі, які можуть влаштувати на кіно-сцені, відразу викликала відповідь Аріядни Петрівни. За ролю готова пішки прийти до Парижу з Берліну).
Нуца з Шрайдером пізно ввечері. Знову провокаційна поведінка Шрайдера: "спочатку ви причепилися до Єлени Давидівни, знайшли в ній щось надзвичайне, чудо якесь, — тепер у Нуци". Цим хотів викликати у Нуци думку про нашу непостійність, внести якийсь елемент невдоволення в наші відносини, роз’єднати. Одсіч всіх нас. С. — 7.
8. V
Холод. Дощ.
Лист від Кельберина. (Пропозиція дати сценарій "КолНідре", процентова участь).
Лист до Кельберина. (Пропозиція поговорити про сценарій «Соняшної машини». Згода дати "Кол-Нідре". Хай призначить побачення).
Побачення з Нуцою в місті в кафе Pantheon. Лютий дощ. В кафе Panth6on. Товстелезна "девочка". Розмова з Нуцою на тему "чи буде" в Каннах. Вона: "не буде". — "Ну, що ж, невідомо, кому буде гірше від того".
З фурункулом у M-elle Bass. Літня, симпатична, тиха жінка, але швидше обивателька, ніж лікар. Інцидент з Нуцою: запрошувала до себе на "солодке", а втекла на авті додому.
Чергова "конференція" з мадам Марморек.
Зусилля РКП терористичними актами підняти революційність європейського пролетаріяту. Рискований спосіб: можна досягти протилежного. Гра на збільшення реакції як способу викликати потім революційний стан в Европі.
Телеграма до Марка Григоровича. (Вислати сценарій "КолНідре" на ім’я Кельберина). С. — 8.
9. V
Фурункул.
Лист до Сірого. (Чому не повідомив мене про те, що Соціологічний Інститут видав 5000 на «Соняшну машину»).
Картка (рекомендована) до Приходька. (Вияснення непорозуміння з "не зважаючи ні на які моменти". Готовий їхати завсігди, але не при всякій політиці центра на Україні. Коли центр вважає, що нема більше тих перешкод, що були в 1920 році, то хай мені це доведе. Тоді можна говорити про поворот і, коли мої умови будуть прийняті, можна й повернутися. Хай не думають, що я прохаю дозволу повернутися. Про це й мови бути не може).
Нуца у нас. Знову боротьба, захищання, ухиляння. "Мне плохо". Фізично чи психічно? Психічно. Але як саме і через що, — "не надо говорить". Постанова: силою нічого не брати... 
Облишити й ніяк не чіпати. Здається, дальша моя поведінка засмутила. Але у всіх така втома й розбитість, що навряд чи могли бути [якісь] відчуття. Замість Левана приїхав Лельо по Нуцу. Його суперечка з Нуцою з приводу виселення вірмен з Грузії.
Від Кельберина ні слова на мої листи.
Лист від Левицького. (Одержано нарешті гроші з Італії. 
Дріб’язковість, капцанство Кіпенгойєра. Насилу видрав нещасні 127 долярів). С. — 7.
10. V
Холод. Дощ. Сонце.
Фурункул.
Лист до ІДеглинського. (Треба почекати до осені з початком діяльности й виданням "Нової України". Мотиви ті самі, що й пражанам).
Лист до Реноделя. (Подяка за послугу).
Наслідок малюнопа, що не припиняється і майже не зменшується, гнітить і не дає психічного відчуття всього зробленого. До цього ще й фурункул погіршує стан і настрій.
У Леванів. Язва Левана. Підозріння, що туберкульозе кости. 
Загроза нозі й життю. Ще гості: Міцішвілі, — маленький, з дуже штивним і гострим носом. Балакає басом, голосом великої людини. Виявив гостру здатність синтези в грі на синоніми. 
Череватенька Даруся зі зрослими гарними бровами і пташиним личком. Черево вини.
Надзвичайна розбитість, втома, пригніченість. Відчуття Нуци — мінімальне. Вона, очевидно, пам’ятає вчорашнє й цікава, що сталося. Рада б загладити, та при людях неможливо. Пішла хоч провести, під руку взяла на вулиці.
Від Кельберина ніякої відповіді. Дивно і чудно. Чи одержав мого листа? С. — 8.
11. V
Сонце.
Фурункул.
Раювання з сонця. Відживлення думок, плянів, намірів. Коли б не затягнене, незрозуміле непорозуміння з малюною, психічний стан був би зовсім добрий.
Гостювання Левана і Нуци. Стриманість. Радісна, любовна посмішка крадькома.
Большевизм потроху зсувається з своїх позицій. Як довго йтиме цей процес? І до чого він дійде? Але, очевидно, треба готуватися до довшого перебування в еміграції. Коли до осені питання з поворотом на Україну вияснисться в негативному сенсі, треба розпочинати систематичну, розраховану на довго кампанію. Останній мій лист повинен викликати з їхнього боку відповідь, таку чи сяку. Питання поставлено чи є ще ті перешкоди, які були в 1920 році? Коли нема, то вони повинні в своїх же інтересах заявити мені про це й вести переговори про мій поворот. Коли ж є, то вони теж повинні відповісти — мовчанням або ствердженням. І тоді ця відповідь буде для мене матеріялом, який зміцнює наші позиції. Літо повинно піти на зміцнення моїх фізичних і нервових сил. А тоді або до роботи на Україні, або до боротьби за ту роботу в майбутньому. С. — 8.
12. V
Сонце.
Фурункул.
Лист від Наді. ([Нерозбірливе слово] хоче приїхати, нема грошей). "Кратер" фурункула з чотирма ходами. Солодкавий, тяжкий дух серому. Ріжучий, тонкий біль від шару волосинок.
Лист од Кельберина. (Виїжджав з Парижу і тому не відповідав. Побачимось).
Розмова з Нуцою. "Я не могу, я не могу". — "Чому?" — Нарешті витяг відповідь. — "Тому, що я з Леваном. І тому, що мені ніяково перед Розалією". Який же вихід? Моя пропозиція: їм їхати в гори, нам до моря. Просте й радикальне розв’язання питання. На тому ніби й зупинились. "А не тому, що це фізично неприємно?". Прямої відповіді не дано, бо протест проти цього ув би ствердженням.
Побачення з Кельберином. Пропозиція "Companie Agricole": 3% і 20 000 франків за "Кол-Нідре". Принципове заперечення проти розміру процентів, проти визиску авторської праці.
Гості: Леван, Зданєвич і професор. "Філософія" професора: зрівняння людини з "пьілинкой" в кімнаті. Намагання бути вченим у розмові. Банальність думок. Гра в синоніми, в якій професор у відповідях "вчений" і банальний до нудьги. 
Страшенна амбіція Левана, що не зміг угадати "міру". 
Згадування "жуків" Шаповала. Нуца сказала вдень: "Я теперь не могу вьіносить никакой ласки". На запитання: "чьей?" нічого не відповіла. Її розмова з Кохою про темперамент, що в декого він приходить з часом. С. — 6.
13. V
Сонце.
15. V
Драматичне вияснення відносин з Нуцою. Розмовляли на вулиці, пропускали трамваї. "Существует или не существует?" Видно, що не "существует". Аж страх у голосі, що це може бути. 
Воліє зовсім не їхати. Моя згода на все: не жити разом, жити без нічого і жити з усім. А краще їй не їхати з нами. Неприємно бути присутнім при вмиранні почуття. Бажання Нуци захворіти тяжко тижнів на три. Умова: якщо завтра до нас не прийде, значить, не поїде з нами. С. — 7.
16. V
Спека.
Готування до від’їзду.
Нуца не прийшла. Але Коха балакала телефоном з Леваном і він сказав, що Нуца завтра їде з нами. Що ж вона вирішила? Чи вже неможливо було лишатись? Чи просто злякалася самотности з Леваном?
17. V
Сонце. Спека.
Виїзд до Бретані.69 Спека в дорозі й зміна погоди в Бретані. Зупинка в Quimper’i. Затишний бретонський готельчик. Катастрофа з косметичним "молоком".
Розмова з Нуцою у вагоні. Недоцільність ховання голови в пісок, — дотики до руки, грудей є те саме, що й "зрада". Зради не може бути, коли є щирість. Опір її вбиває потяг до неї. Треба брати радощі життя весело, не роблячи з них драм, не псуючи кожну втіху каяттями. "Гра" в думку одне про одного. Перша Нуца. Моя і Кохина думка: ніжна, чесна, вразлива. Але несмілива. Цікава до деяких явищ, але боїться слів і зараз же старається зробити з серйозного жарт.
Зміна настрою. "А правда, не погано, коли дещо виявлено словами?" І відразу ж ховання голови в пісок. Стає нудно від цього. "Не думайте, що ваші слова змінили настрій". Нудно.
Драматична розмова з Кохою. С. — 7.
18. V
Дощ. Холод.
Продовження драматичної розмови з Кохою. Вибух нової людини. Чи старої?
Переляк від зміни погоди. Постанова: тікати на південь за сонцем. Одначе, [треба] подивитися на Бретонський берег. 
Подорож на авті до Benodet. Маленьке місто з брудненькими будиночками.
M-r Furik на березі моря, біля кабін. Посередник. Привітність і привабливість усмішки. М-еІІе ... покоївка, власниця вілли. 
Соромливе нахиляння негарного лиця з хорошим усміхом і длубання ногою по піску "Вілли" в Benodet. Кухні, які "комунікуються" з їдальнями, себто, з одної кімнатки перегородкою зроблено дві. Дорожнеча. Підтвердження вирішення тікати на південь.
Гра в джокера на поцілунки. Мій виграш по 10 з Кохою і Нуцою.
Тяжке вражіння від розмови з Кохою. Несподіваність вибуху, неймовірність тону. Образа амбіції? Постійність ролі — гнітить і ображає. Треба змінити? Ховати? Перестати почувати? 
Тема. С. — 3.
19. V
Хмарно.
Дорога до Аркашону. Пересідки. Шукання носіїв. Некультурність французьких станцій.
Прибуття до Bordeaux St. Jean. Вечеря в маленькому шиночку. Захоплення від вина. Піднятий настрій. Вимога боргу,виграного в Кемпері. Сміливість Нуци, віддача поцілунків при Косі. Видно бажання скористуватися нашими порадами.
Розмова з Кохою пам’ятається з важким почуттям. Треба подумати. Болючий жаль до Кохи, за її біль, за повстання і за її тон тоді на ліжку в Кемпері. С. — 8.
20. V
Сонце.
Прибуття в Аркашон. Вражіння курортного містечка. 
Непорозуміння в готелі Jampy, — не за три персони 35 франків, а з кожної. Змушені лишитись. Аґенство Garcias. Вибух надій на можливість знайти хороше помешкання. M-me Durandeau і всі інші мадами з їхніми Chalet. Цілоденний огляд квартир. M-r Paul. 
Круглі водянистосині очі, гострий ніс, лагідність у поводженні і професійна невтомність у ходінні по Аркашону та його околицях.
Утрьох в одній кімнаті. Втома. Сусідство кімнати з ватером. 
Безупинний гуркіт води у ватері, гомін, гамір у пансіоні. Неможливість заснути. С. — 5.
21. V
Сонце.
Шукання з М-г РаиГем помешкання на Abatilles. Ліс, близько моря менше людей. Mouleau і Pyla sur Мег почали будуватися років чотири тому. Спекуляція на віллах. Брак ґазу. Дорожнеча.
Коха постриглась. Дуже до лиця. Хвилювання всіх, а надто Кохи до і після стрижки. Почування якоїсь великої зміни. У мене сум за пишними бронзовими косами. Не кажу, щоб не засмутити. 
С. — 5.
22. V
Сонце.
Подорож до Cap Ferret.70 Знайомство з поляком. На океанському березі. Багатобарвність. Простір. Свіжий вітер. Знайомство з собачкою "Медором". Шукання помешкання. Некультурність Сар’а і відсутність доріг, голість, непривітність будинків і людей. По хліб аж на кінець Сар’а. Обід у лісі з червоним вином. 
Піднесений настрій у всіх від сонця, океану і вина. Тікання з пансіону.
Надії на Pilat.71 ("Не РуІаІ").
Привітність людей до нас. Цілком інше вражіння в порівнянні з відношенням німців до чужинців. Інформації залізничника про La Hume. Ми всі аж у захват упали від його люб’язности. (А виявилось, що його інформації нічого не варті. Море в La Hume з намулом і жити там трудно).
Переїзд у Hotel de Bordeaux. Гомін у шиночку під нашою кімнатою. С. — 7.
23. V
Хмарно.
Подорож до Pilat на огляд вілл. Знов услужливість і привітність усіх. Chalet в лісі. Рибалка M-r Martinerit. Хороше, спокійне, не старе обличчя. Нехапливий тон розмови. Chalet препогане всередині. Зате море в ста метрах, ліс, цілковита самотність, — ні авт, ні кишащих тіл. Словом те, що нам потрібне, за чим їхали. Обід у лісі з червоним вином. Не така піднесеність, як учора на Cap Ferret, але — таке блаженство і розмореність. "Трикутник" з тіл. Знову опір Нуци, але значно менший. Часом цілковите попускання свободи [дій] рук. Мокрість дьони. 
Змучені очі Нуци. Очевидно, потім буде знову каяття.
На березі моря коло Grand Hotel. С. — 7.
24. V
Дощ. Сонце.
Abatilles чи Pilat? Цілий день стоїть це питання. Дами, спокушені комфортабельністю "колонок", стоять за Abatilles. Надто Нуца. Для неї комфорт дорожчий простих радостей, волі і моря під хатою.
Перше купання в морі. Колюча гострота морської свіжости, відчуття на тілі в кінці купання гарячих уколів солоної холодної води.
Так і вийшло: каяття за вчорашнє знову викликає опір. Чи може ображена тим, що Коха була вранці в кімнаті Ді? Ображена тим, що "не одна?" В кожному разі це вбило вчорашнє зворушення від мокрого "существует". Нудно і смішно. Час припинити зовсім. С. — 7.
25. V
Холод. Дощ. Хмарно.
Переїзд до Les Ramiers.
Відчуття кінця в обох. Елемент вульгарного еротизму у відносинах накидає серпанок суму на минулу поетичність і навіть сувору трагічність. 
У новому приміщенні. Нефарбовані соснові підлоги і гарні шпалери. Міська панночка босонож. Лункість порожнечі, кожен звук чується скрізь у найдальшій кімнаті.
У Ville d’hiver. Поважні будинки, величезні вілли, чисті вулиці з тротуарами. Місто хворих. Задума смерти серед пальм. 
Безладність провулків.
Постанова: остаточно припинити з Нуцою всякі дотики, ласки, стати цілком на товариську ногу. Відсутність темпераменту творить чесноту, дає силу опору перед спокусами. 
Треба через якийсь час емансипуватися від Леванів, роз’їхатись.
Гадання: кому спати на "rond-point".72 Жеребок випав мені самому. С. — 8.
26. V
Холод.
Жалі за Каннами. Ідея: їхати мені в Канни й перевірити погоду. Потім передати віллу і всім переїхати на південь. Коли б можна було мені з Кохою виїхати на південь, лишивши Леванів в Аркашоні.
Телеграма від Левана. Нуца зраділа. Одначе, ображена, що довго не відповідав. Образа амбіції чи чого? З Нуцою коректно і без ніжностей. Питаючі і пильні погляди, а мої уникливі. Ніяких розмов. Ніяких більше жартів, гадань, кому з ким спати.
Купання в морі при сильному вітрі. Солоний смак у роті. 
Гостре, колюче горіння тіла. Спокій малюни, ніякої дії інтервенції. Невже цим і скінчиться?
Тема. Стаття на тему боротьби з релігією в СССР. Матеріял — Ґюйо і факти совєтської дійсности. С. — 7.
27. V
Холод. Хмарно.
Лист від Юлії Володимирівни. (Дотепний, милий лист. 
Справа з кораблями ще не вирішилась. Тамара багато танцює. 
Юлія Володимирівна мріє про магазин капелюхів).
Лист від Сірого. («Соняшна машина» недавно пішла в Харків. 
Шаповал і К° нібито провадять проти мене кампанію за те, що я віддав «Соняшну машину» Держвидавові. Ненависть Сірого до Шаповал а).
Лист від Нижанківської. (Просить гроші за переклад).
Лист від чеського консульства. (Стипендія буде й далі йти).
Лист до видавництва "Нової України". (Спроба ще раз умовити не видавати "Нову Україну" в Празі й не розбивати цим РДС).73
Лист до Цеглинського. (Копії мого листування з пражанами).
28. V
Дощ. Холод.
Лист від Ґалаґана. (Сповіщає Коху, що чеська стипендія буде видаватися далі з 1. III. Пише Косі, а не мені тому, що я відмовився приймати послуги від нього як від нетовариської і непорядної людини).
Лютий дощ. Настрій хмарний. Сьогодні приїжджає Леван. З Нуцою відносини байдужости. Яка ж рація жити разом? Треба самотности з Кохою і з думками. Треба сонця. Ні того, ні того не буде з Леванами. Настійна заява, що поїду до Канн. Але які причини? Сонця шукати.
Купання.
Нуца умовляє лишитися. Вона боїться самоти з Леваном. Чи труднощів господарювання? Я задоволений, що [все] припинив до приїзду Левана.
Від Приходька нема відповіді. Очевидно, послав мого листа в Харків і чекає інструкцій. Цікаво: коли й далі після цього листа вестимуть переговори, значить, становище їхнє не блискуче. 
Коли на цьому стане, значить, ще не почувають великої скрути. 
В кожному разі не вони мене спровокували переговорами, а я їх.
29. V
Хмарно. Сонце.
Лист до Нижанківської. (Одіслано 1000 лір гонорару за переклад «Соняшної машини»).
Картка до Юлії Володимирівни. (Привіт і адреса).
Картка до Сірого. (" ").
Лист до Наді.
Лист до Кельберина. (Що чути про сценарій " Кол-Нідре").
Розмови про шукання іншого місця, про Канни і т. п. припинені. Виїхати вже неможливо. Левани будуть ображені. Перше запитання Нуци, коли встала, було: "Володимир Кирилович не збирається їхати?" Леван каже, що тепер Нуца є зовсім інша людина, ніж раніш.
Цікаво, що відповість "трійка" на мого листа.
Тамара мені не відповіла. У дівчини є характер. Згадався Рауен, день з Тамарою на Шпрее. Дивна непорушність її при дотиках і потім наївне дозволяння обіймів. Хороше дівча, — як воно перелякалося своїх станів! С. — 8.
ЗО. V
Сонце.
На морі, у своїй схованці. Безугавний гуд моря, одноманітний і рівний, як безкраїй потяг, що жене по мосту і ніяк не може з нього з’їхати. Гамір дітей, що припливли на човні до берега погуляти. Дівчинка років 14, з невеличкими грудями, напів дівчинка, напів жінка. Троє меншеньких. Стрибають через шворку від човна, яку тримає матрос, ґвалтують, насилують мою тишу. 
Нехіть до роботи.
Картка до Ґалаґана. (Я мусів відмовитись од послуг його, бо він змусив мене до того своїми докорами).
Лист до Prefecture de Police. (Адреса для присипки анкети).
В місті з Кохою і Нуцою. Нуца вже не жде від мене ніяких заходів щодо відновлення колишніх відносин. Купування флянельових штанів.
Купання з Кохою і Нуцою. Нуца робить невеличкі заходи наблизитись, простягає руку в воді, щоб тримав, не хоче випустити. Хлюпа водою на мене. Але відповіді від мене не має.
Надзвичайно ввічливий і ґалянтний комісіонер роверів. 
Зустрів у лісі й зробив ніжкою по піску, представляючись нам.
Спомини з гімназіальних часів за вечерею.
Лист від батька. (Прохає вибачення, що домагався побільшення висилки. Любий! Це, мабуть, його підбив Рубцов.74 Батько не міг сам написати про авторські). С. — .8.
31. V
Сонце.
День сонця, спокою, блаженного тепла. Соняшна енерґія вже перетворюється в радісний неспокій, що википає несподіваними думками, темами, картинами, намірами. Любий Ґюйо знову зі мною. Знову прекрасний, ніжний і прозорий розум його входить у мене, як соняшні промені.
Як далеко-далеко бідна Прага з її ображеними амбіціями, з "честолюбністю" малесеньких острів’ян, які длубаються собі в своїх одрізаних од світу інтересиках. Дивно, що ще так недавно я пнувся здалеку втрутитися в те острівне болотце і зробити з нього родюче поле.
Тиха маленька комуна наша благає якоїсь сили, щоб місяців зо три постояла така погода. Нуца, маленька сірійка, нащадок сонцепоклонників, просто таки з молитвою звернулася до "сонечка-сонечка". Ми жадібно ловимо і переконано віримо в усі пророцтва місцевих людей, що обіцяють сонце, і надзвичайно скептично ставимось до дощових віщувань. Нуца часом задумлива і понура. Моя амбіція готова це пояснити розривом. Але справа, здається, простіша: Боткін. С. — 7.
1. VI
Хмарно. Дощик. Дощ.
У "печері" над морем. Зробив фотель. Три рази накрапав дощик. Уперто не тікаю додому. Дві жіночки з парасолею, напівголі, в купалевих убраннях ходять по березі з двома собаками. 
Рибалки чи робітники на моторних човнах зчиняють страшенний ґвалт і тюкання, пропливаючи повз цих завзятих купальниць. Раюю в фотелі й не йду додому, хоч і дощ.
Лист від Єлени Давидівни. (Поїхала до Тифлісу, взявши з собою "дєтку". Це — кінець артистичним мріям? У листі до Абрамчика ті самі вирази, що й до нас. "Вкусное письмо". Зворушена його пропозицією дати грошей на дорогу за кордон. Дуже хоче його бачити, говорити з ним, навіть сваритися. А погана думка підшіптує: тому, що Абрамчик от-от має стати мільйонером. Що Леночка здатна підлабузнюватись до всякого роду "дужих", особливо грошовитих, на жаль, ця думка про неї не здається абсурдною. І падає бажання бачити її, тягти сюди, — ніжність падає, мерзне, скрючується. Сумно).
Коха каже, що Нуца виразно пригнічена. Зовсім не те, що було під час подорожі і до самого приїзду Левана. Коха думає, що це — дія розриву зі мною. С. — 7.
2. VI
Дощ. Хмарно. Холод.
Леван кашляв уночі, — "бронхіт". Через той кашель і я спав погано. Настрій утоми і роздратовання. Зразу видно всі дефекти спільного життя. Насамперед атмосфера нічогонеробіння. Чи тому, що ще нема прислуги, чи чого іншого, але дами покищо до праці не беруться. З Кохою була розмова на цю тему й з приводу сепарації від грузинят. Утекти б від них кудинебудь і пожити самим у самоті, в роботі й тихих думках. Та от виявляється драма: ці двоє молодих, непоганих і не дурних людей самі не проживуть, — занудяться від свого товариства. Маленький у них внутрішній світ, немає в ньому достатньо фарб для них [самих], відчувають постійну потребу в рушіях зокола, в рушіях їхньої думки й емоції, — без цього застій, нудьга, потреба вирватись і страх загинути.
Лист до чеського консульства. (Адреса для пересилки стипендії).
Картка до Миколи Шаповала.
Картка до Перепелиці. (Адреса. Що чувати з перекладом "Закону"?).
3. VI
Хмарно. Сонце.
Розмова про Канни. Жеребки. То Косі з Нуцою їхати, то Леванові з Нуцою, то Леванові зі мною, то нарешті Леванові з Кохою. Видно, що всіх схвилювало таке рішення, бо всі то хотіли цього, то не хотіли. Але зупинились на ньому.
По обіді Леван і Нуца їздили верхи. Хвилювання Нуци перед сіданням. В штанях, рябенькому картузику і Кохиному довгополому жакеті від рябого костюма подібна до франтуватого містечкового жидівського хлопчика. Перед тим сказала Косі, що краще нам з Кохою їхати в Канни, взявши речей на три-чотири тижні. Під час їхньої їзди верхи ми з Кохою вирішили виїхати зовсім, забравши [всі] речі.
Вияснення питання про Канни за вечерею. Нуца злякалася нашої постанови виїхати й поспішила згодитися, щоб Коха з Леваном їхали. Коха обурена моєю "нестійкістю" і "зрадливістю". Моя пригніченість од своєї помилки: виявив своє невдоволення і сказав про виїзд не так, як слід було; сказав, власне, так, щоб викликати Нуцу на бажану мені відповідь, щоб заспокоїти амбіцію, зачеплену пропозицією Нуци.
Неспокійна розмова з Кохою з цього приводу. Докори мені за невитриманість поведінки. Під час чи призналася, що в дорозі мало б бути чи з Леваном. Безсоння. Кашель Левана. Хропіння Кохи. С. — 5.
4. VI
Сонце. На горі. Спека. Голий.
Вночі вирішив: емансипуватися не вдасться, мусимо прожити разом усе літо; в Канни їхати не треба, ніяких чи з Нуцою не вчиняти, не ускладняти відносин авантюрами, мати на меті тільки ті цілі, ради яких сюди приїхали: працю і здоров’я. З Нуцою не відновлювати минулого, забути, не помічати нічого, крім товариша по літуванню. Вимагати від компаньйонів виконування "конституції" — праці і нормального життя.
Вчорашня розмова з Леваном на тему мого повороту на Україну. Йому відомо про переговори. Значить, відомо й серед інших кіл. Побачимо, яке це вражіння зробить. Одначе, тільки "використати" ці переговори Москві не вдасться.
Нуца вночі бачила якийсь страшний сон і сьогодні послала телеграму додому, чи не сталося там якогось лиха. Віра в свої телепатичні якості надмірна.
Гадюка на доріжці. Вияви побоювань Левана. Взагалі елемент страху є в його характері. Коха цілком спокійна.
Страх Нуци перед раками, крабами, навіть перед малесенькими креветками. С. — 8.
5. VI
Хмарно. Душна спека. Збирається дощ.
Праця в ближньому лісі. Expose "СМ" — 2.
Коха і Нуца причепились, щоб я вчив Нуцу плавати. Гріх: не втримався від спокуси і торкнувся дьони. Нуца вирвалась не відразу, якийсь час пливла, тільки потім втекла до Кохи і звідти заявила, що більше зі мною плавати не хоче. Значить, все те саме й далі.
Ніяких газет, листів, нічого. Що діється поза Аркашоном, невідомо. Час би вже мати відповідь від "трійки".
Томління вдома. Духота неймовірна: задушливо.
Місячний тихий вечір. Прохід по шосе вчотирьох. Амбіція Нуци: Леван не пустив її першу в хвіртку, повернулась на вулицю. Леван мусів іти й перепрошувати. В кімнаті моїй темно. 
Я стою біля вікна. На ґанку світить лямпа, світло її міняється зі світлом місяця. Підходять до хвіртки Леван і Нуца, мирно і ніжно балакаючи по-грузинському. Перед хвірткою вони цілуються і входять. Я згадую: "я тепер не можу виносити ніякої ласки". Але тепер, очевидно, може.
Вночі така духота, що піт як водою обливає без простирадла. Години дві лежу без сну, а потім сон неспокійний, уривчастий. С. — 7.
6. VI
Мряка. Туманець. Душно. На горі.
Сон: Залізняк в очищеному вигляді десь, у якомусь будинкові (громадському), куди я приїхав з іншого міста немов би як делегат від українських еміграційних кіл, запитує мене, чи правда, і що я думаю далі робити. Що саме правда, не каже, але я знаю, що мова йде про мої переговори з большевиками. І я бачу, що весь оцей якийсь колектив ставиться до моїх заходів неґативно, а через них і до мене вороже. Бачу в юрбі знайомі обличчя, колись прихильні до мене, а тепер уникливі, насторожені. Залізняк лишає мене самого. Я не знаю, де мені переночувати. Один з юрби, здається, що він есер, веде мене якимись вулицями до якогось готелю, але по дорозі кудись зникає, і [знову] я сам. Тоді рішаю запитати Залізняка чи когось із "тих" і сказати їм усе одверто, показавши копію мого останнього листа до Приходька. Одначе, нікого не можу знайти, бо вже пізно, перша година ночі. Прокидаюсь.
Безустанний, величезний гуд океану. Наче йде безконечний потяг величезним мостом. Одплив такий у бухті, що скрізь довгі латки піску, жовті лисини. Щодня наша бухта старіється, показуючи лисини, і щодня молодіє. С. — 8.
7. VI
Сонце. Дощ. Сонце.
Подорож до Pilat. Коха з Леваном трамваєм, я з Нуцою на роверах. Чекання на Коху і Левана в лісі. Мовчання. Байдужі слова. Нарешті: "чи не шкода вам того, що було в Бульоні?" — "Шкода". — "Тому треба роз’їхатися, щоб не бути присутнім при власному самогубстві [почуття]". Згода. Отже, ми в Pilat, вони лишаються в Abatilles. Дощ. Обід на веранді chalet. Нуца хоче напитися, підкреслює [це]. Я настійно прошу Коху і Левана поїхати по вино. Проти логіки і всього раніше сказаного раптом жагучі обійми. Признання Нуци: вона все розповіла Леванові. 
Вона думала, що кінець, мучилась, була люта на мене, хотіла поставити над усім хрест і тому розповіла. І Леван тепер розуміє, чому ми хотіли лишитися вдвох. Переворот у всіх думках після [такого] признання. Тепер уже без усякого сумніву необхідно роз’їхатись.
Купання в океані під час припливу. Скажені хвилі. Тіла Кохи і Нуци як черепашки, яких перевертає і шпурляє хвиля. Вертання додому. Коха з Леваном на роверах, я з Нуцою пішки. Несподівано Леван повернувся з дороги. Прощання з Нуцою на дорозі. 
Страх перед виясненням з Леваном. Він запитає, що сьогодні було, і вона не зможе брехати, скаже. А може не скаже. Ні, скаже. Розмова з Кохою. Вияснення необхідности роз’їхатися. 
Неможливість заснути. Трудний сон.
Лист від Шаповала. (Незгода на мою пропозицію).
Лист від Перепелиці. (Треба expose). С. — 6.
8. VI
Туман. Мряка. Сонце.
Картка від Сірого. (Попередив, що маю виправити «Соняшну машину»).
Лист до Перепелиці. (Рецензії хай візьме у Кельберина).
Лист до Шаповала. (Приймаю до відома незгоду на мою пропозицію. Сміюся з їхнього обивательського закиду про друкування «Соняшної машини» в Держвидаві. Сміюся з перешіптування обивательської еміграції про мій переїзд на Україну. Посилаю копію свого листа до Приходька як документ, з якого видно мої цілі і наміри. Приймаю розрив як факт довершений. Кінець з Прагою. Лишаюсь самотою. З большевиками, розумїється, нічого не вийде. їм важливо мене здискредитувати і тим [самим] трохи розбити еміграцію. Мій тон і мої вимоги повинні їх обурити, надто, якщо вони себе почувають сильними. Хібащо їм дуже погано, тоді будуть і далі балакати. В кожному разі мені з "трійкою" не працювати, це видно).75 Постанова роз’їхатись мучить Нуцу. Пропозиція побрататися. Моя відмова. На роверах з Кохою. На березі моря. Сумирність пейзажу. Мрії про життя удвох в Pilat’i. Нуца тим часом балакає з Леваном. І несподівано: Леван зробив закид [за те], що вона йому розповіла, запропонував їй робити все, що вона хоче, тільки не розповідати йому [про це]. Мучить дурна роля його. 
Аби не роз’їжджатися, бо, очевидно, знає, що вона замучить його своїми настроями. Мирний вечір учотирьох. С. — 6.
9. VI
Постриг волосся.
Сонце. Тихо. Гуд океану. Відплив уранці. Блакитна мряка. 
Зеленкуваті смуги.
Вчора: сіра сталевість моря з м’якими оксамитовими синюватими брижами. І сліпуче золота гребля через усю бухту аж до Cap Ferret.
Дивне явище: раптово, за одну хвилину з океану погнав густий туман, який відразу закрив сонце. Спочатку я подумав, що лісом жене страшний дим од якогось вогню. Глянув на море й нічого крім густої стіни туману не побачив. Не стало ні Cap Ferret, ні затоки, ні моря, ні навіть берега під моїми ногами. 
Тільки сіра, рухлива, густа мряка, яка димом несеться наді мною поміж деревами. Сонце вгорі ледве-ледве жовтіє у вітах сосни жовтим кружальцем. Стоїть рівний, одноманітний шум моря і лісу. Минуло півгодини. Гін туману не припиняється. Сонце не може продертися крізь його густу сивину. А заповідався такий чудовий тихий день.
Розмова з Нуцою на пляжі з приводу роз’їзду. Леван не хоче роз’їзду, бо вона робитиме трагедії, адже роз’їзд цей примусовий. "А чи робитимете?" — "Робитиму". Леван запитав, чи потрібна їй близькість до Д і."Тепер ні, а як далі буде, не знаю". 
Під час розмови настрій пригнічений. "Ти хочеш бути моєю, і ти брешеш". Це — неминуче. "Ні, ні, ні!" Але це "ні" звучить як "хочу". І відразу настрій змінився, коли сказав, що "це буде" в Парижі. Ми роз’їдемось, але відкладемо на Париж. "Чому?!" — "Бо там краще сховати". З цією думкою легше розходитись. І видно, що справді так і сталося. Цілий вечір весела. С. — 8.
10. VI
Хмарно. Біля моря.
Після дощу холодно і хмарно. Cap Ferret у мряці. Жовта лисина пляжу на тім боці. Маяк розплився у млі.
Знову на горі. Соняшна ванна. С. — 7.
11. VI
Туман. Сонце.
Лист до Кельберина. (Ще раз запитання, що з сценарієм?).
Лист до Пілатихи. (Беремо chalet з 1. VII).
Запитав у кімнаті Левана Нуцу, чи "пам’ятає про Париж"? 
Неґативно покрутила головою. "Без цього буде тяжко і вам і мені розходитись". Нічого не сказала. Вираз понурого страждання. Вирішив: негайно виїхати кудинебудь, щоб дати їй відчути біль від своєї відмови. Постанова їхати в Канни. Захоплення Левана, Нуци і Кохи від ідеї їхати на роверах до моря. Моє остудження їхнього ентузіязму. Ну, в Biarritz?76 І в Biarritz не можна. Нуці потім тихо зауважив, що треба їхати або їм удвох, або нам, а не вчотирьох.
Нудьга і втома цілий день. Як багато образ людини залежить од її відношення до мене. Зникає вибачливість до її хиб. Я їх бачив раніш, не можу не бачити, але я їх пояснюю, виправдую. Коли ж відношення до мене не таке, як мені бажано, — пропадає вибачливість, і хиби постають виразно, гостро.
Після купання. Настрій змінився. Лагідність вечора. Філософічність думок. Не треба їхати в Biarritz, проживемо тут три тижні, а потім переїдемо до Pilat. Та й усе. Коха невдоволена моєю мінливістю. Я теж. Але краще змінити невдалу постанову, ніж її виконувати на шкоду собі. С. — 8.
12. VI
Туман. Сонце.
Лист до Марморечки. (Привіт і т. п.).
Лист до Йозефки. (Де вона? Чи побачимось?).
Знову туман на морі непроглядний, а в лісі сонце.
Expose "СМ" — 3.
Понурий настрій Нуци. Не спала вночі, не могла заснути. 
Чого? Нав’язується думка: того, що вчора спитав її, чи сказала Леванові про "Париж". Ні, не сказала. Чи скаже? Знизала плечима. Розмова з кількох слів, у ту хвилину, коли в хаті нікого не було. Може, думала, що настає "кінець". А може й не того. Я також досить мовчазний. По обіді Коха порадила бути з ними ці два тижні привітними. Має рацію: краще хай жаліють за нами, ніж радіють, що розлучились. Відразу ж запропонував подорож учотирьох до Mimizan-les-Bains.77 Нуца вся засяяла. Зраділа до того, що, як каже Коха, аж "неприлично", могла б трохи стримати свою радість. Чого зраділа? Подорожі? Чи того, що я запропонував, що не почуваю себе з ними тяжко? Чи тому, що в цьому вбачає знак "ще не кінця"? Очі весь день звернені до мене, такі м’які, ніжні. Чи то здається?
На горі. Візита Кохи. Купання з грузинятами біля моєї гори. 
Леван учить Нуцу плавати. Щоб не давати їй прохати мене, робить це?
Дружній вечір за пасьянсом з чотирма тузами. "Безнравственньїе и нравственньїе" загадування. Мрії про завтрішню подорож. С. — 7.
Слабенькі наслідки малюнопа. Власне, майже ніяких. 
Малюна кволий. Сон трудний. Працездатність мала. Щемління майже те саме. Відчування змін погоди. Можливо, що від запалення "ниточки" дія не могла відбуватися й її треба чекати не раніше трьох-чотирьох місяців. В кінці квітня наполовину ліквідувалося запалення. Значить, приблизно в кінці липня треба ждати появи наслідків, хоча б часткових. З малюною вже бували [деякі прояви]. Але чомусь зникли. Чи не морські купання винні? Коха зауважила, що мені потрібен інший об’єкт. Сам помічав, що з Нуцою малюна часом виявля активність.
13. VI
Сонце. На горі.
У Кохи Б. Подорож до Mimizan неможлива, відкладається на кілька днів. У Нуци нема пригнічення. Значить, не сама подорож така цікава і радісна?
Expose "CM" — 2.
Читання Метерлінка78 "Le grand Secret". Ідея написати "роман свого життя" повертається. Дати дійсний опис життя з усіма так званими "гріхами", з усіма "темними" і "ясними" сторонами свого буття. Все, що звичайно ховається всіма автобіографами, винести наверх, виявити зневагу до цих "гріхів" і помогти боротися з ними дійсними засобами. Але чи буде кому яка користь від цього? Чи хоч цікаво? Чи потрібна така праця?
Поверталися після купання всі четверо додому. Нуца загубила на березі білий Кохин капелюх. Леван вернувся шукати. 
Коха як дежурна мусіла поспішати додому готувати вечерю. Я запропонував Нуці піти з Леваном, а нам з Кохою йти додому. Я міг скористатися з випадку і лишитися з нею насамоті. І я цього не схотів. Але я більше не холодний з нею, а привітний і веселий. А насамоті з нею не потребую бути. Чи не того вона весь вечір була млява, невесела і про щось уперто ворожила на пасьянсі. С. — 7.
14. VI
Туман з океану.
Expose "СМ" — 2 1/2.
Знову суне густенний туман з океану. Я радий: не зможу пектися сьогодні на сонці, маю передишку. Бо здається від надуживання сонцем маю недобрий сон.
Швидше б закінчити працю над "СМ". Держвидав не відповідає. Очевидно хоче собі використати справу з "СМ" як засіб паралізувати мене потім у політичних виступах. Ну, й хай собі планує що хоче.
З ніжністю згадав Маркушку. Хотів би побачитись. А Тамару пам’ятаю просто з хвилюванням. Хороше дівча, з гідністю, з характером, веселим, ніжним, хоча й егоїстичним.
Лист до Зданєвича. (Гроші для батька).
Лист до Миколи Шаповала. (Дозвіл Слабченкові79 звернутися до мене в якійсь фільмовій справі).
15. VI
Сонце.
Expose на горі — 2 1/2.
Рівний, сухий соняшний день. Подорож учотирьох до міста. 
В кафе, у Peugeot, в аптеці, у грамофонному магазині. Купа підлітків у білому нафарбовані, розмальовані. Виявляється — руські.
Як далеко Прага, інтриґи, сварки, честолюбність Шаповалів і К°. Все виразніше стає постанова відійти на довший час од політичної активности. Трошки завмерти. Спочити. Набратися сил, фізичних і духовних. Колись пригодяться, колись ще доведеться витрачати їх цебрами. І не треба від большевиків ніякої відповіді, ніяких переговорів, ніяких мені поворотів на Україну. Настане ще час для всього цього. Тільки б нам з Кохою якось увільнитися від товариства грузинят і пожити в самоті й праці. Мені наука: не жертвувати своєю самотою ні за які приваби.
Знову пасьянси. Знову вічні вигуки Левана: Нуца, Нуціка, Нуцік, — подай те, зроби це, поможи там. Наче щохвилини чоловік підкреслює своє право власности на цю жінку. С. — 7.
16. VI
Наше свято. Сонце.
Подорож на бісіклетах до Ares. Чудовий ранок. Бадьорість і гарний настрій у всіх. Запах кошеного сіна по дорозі. Відпочинок на галявинці біля дороги. Дух трави такий же, як і на Україні. Рої образів, спогадів: Київ, Дніпро, часи революції 1905 року, Есфір,80 конспіративні квартири, Маруся. З духом сонця й трави пройшла рання буйна молодість.
Обід у Тусса. Пляж, "калюжа" з теплою водою і намулом на дні. "Купання". Нуца сховала цигарничку. Довго не хотіла віддавати. Хотіла цим натякнути, щоб уживав її подарунок? Нема охоти. І взагалі вже нудно і трохи тяготно з нею і з Леваном. 
Жагуче хочу переїхати.
Поворот додому. Інцидент: я з Нуцою звернув на іншу дорогу. Заїхали попереду на асфальтове шосе. Щоб не завдавати Леванові страждання, що ми десь удвох зникли, мусів вертатися за Кохою і Леваном. Дорога проти вітру. Втома.
Від "пілатихи" нема нічого, — значить "Пілату" ми не матимемо, мусимо всі три місяці тут прожити разом! Пригнічення. 
С. 8.
17. VI
Сонце.
Від "пілатихи" ні слова. Надій уже зовсім мало на Pilat’a. 
Бере досада й одчай: невже доведеться все літо прожити разом з "молодими людьми", як справедливо називає їх Марморечка.
Тяготно. Нуца вже трохи дратує і стає неприємною.
Подорож з Кохою до Pilat’y для остаточного вияснення. 
Безнадійний настрій. І раптом — цілковита удача: Pilat нікому не здано, нас ждуть, навіть шукали нас. Дано завдаток, першого липня переїжджаємо.
Нуца, здається, прийняла звістку про переїзд до Pilat без радости. Спочатку ніби аж злякалась. Цілий день задума. Леван, видно, дратує її. Вступила з ним у суперечку про безсудність у Совєтській Росії, про безправність. Увечері пасьянс на чотири тузи і весь час щось загадувала, аж щиро хвилювалась.
Лист від Цеглинського. (Збирається в особистих справах до Европи, але хоче бачитися зі мною і спробувати улаштувати відносини з Прагою. Конче треба з ним побачитись).
Радість від переїзду до Pilat’y і розлуки з грузинятами. 
С. — 7 1/2.
18. VI
Сонце.
Лист до Цеглинського. (Щоб заїхав до мене).
Expose "СМ" — 3. Кінець.
Після вияснення, що [ми] роз’їжджаємося, стан і настрій рівний і веселий. Нуца каже Косі, що не може собі уявити, що ми роз’їжджаємось, що все їй стає немиле, коли уявить собі, що нас немає. Навіть виноград і інжир. Тому, очевидно, дуже старанно шукає віллу для Пірумова,81 товариша Левана, який хоче оселити тут жінку з дитиною. Хоч когось матиме біля себе. Мені ж думається, що взагалі не любов до нас вганяє її в тугу, а нудьга життя її, безфарбність, неглибокість Левана, та й власне невміння знайти красу й насолоду в житті.
Гадання на пасьянсі з "чотирма тузами" стає вже звичкою. 
Комічні вигуки Левана і заклики дивитись на його гру. "Граждане, граждане, прошу полюбоваться". І щирий гнів огірчення, коли не виходить! Нуца майже вірить у віщування пасьянса і радіє, коли виходить, сумує, якщо ні. Трудний сон. С. — 7.
19. VI
Сонце.
Незрозуміла втома у всіх цілий день, не зважаючи на ясну погоду. Вражіння таке, що має бути сьогодні буря. Тим часом ніякої ні зміни, ні бурі не було.
Лист від "Трійки". (Грубуватий тон Григорієва з задерикуватими випадами проти мене. Повен злісного перекручування
фактів і наївної брехні в очі. Паршивенька роля Ґалаґана, який заради стипендії готовий сам себе вилаяти. Звалювання на мене вини за розходження. Видно жагуче бажання видавати їм самим "Нову Україну" в Празі і заслужити назву "діячів культури", національних добродіїв, рятувальників, провідників і т. д. 
Маленька честолюбність).
Нуца, здається, пробує якось викликати на розмову, та соромливо не знає, як. По обіді взяла Туссена і ніби мала студіювати. Несміливо запропонувала: не хочете? А до катастрофи ми ж постановили студіювати разом. Після катастрофи ні разу не піднімали про це мови. Само собою було зрозуміло, що тепер цього не можна. І раптом запрошення. Що це значить? 
Я відмовчався. С. — 7.
20. VI
Сонце. Холод.
Телеграма від Леночки. (Вислала 275 доларів від РУХ’у).
Писання відповіді пражанам. (Викриття їхніх "несправедливостей", пункт за пунктом розкривання брехні й соромлення їх. 
Вони вже згодились передати "Нову Україну" організації, злякавшись, очевидно, моїх аргументів і боячись відповідальности перед "історією". Але випустити її фактично з своїх рук і позбавити себе чести бути "проводирями" ні за що не хочуть. 
Провокую: хай вступають до Союзу, в Раду Союзу, передають йому "Нову Україну" і самі вирішують, де і як має видаватися "Нова Україна". У Празі, то й у Празі. Цікаво,якими ще комічними стрибками будуть вони викручуватися з цієї пропозиції).
Подорож до міста по морожене. А попали в гудрон на вулиці.
З Нуцою все так само, — ні розмов, ні вияснень, ні поглядів. 
Нема нічого, немов би й не було.
Вночі обдумування п’єси. Обдумування листа до Нуци перед від’їздом до Pilat’y. Згадування Маркушок і Тамари.
Лист до Йозефки. (На Karlsruhe, на адресу матері, бо з Берліну повернено). С. — 8.
21. VI
Сонце.
Лист від Надюги. (Ніжности вже нема, є доручення про фарбу для волосся).
Нуца все ж таки сподівається, що ми не переїдемо до Pilat. 
На цей випадок згодна взяти половину заплаченого завдатку на них. Випав жеребок їхати нам з нею до міста .ю цигарки. "Вперше ми виконуємо вирок судьбішки. Що то буде?" — сказала вона. Очевидно, гадала, що станеться нарешті якась розмова. Але не сталося нічого: нічого не було, нема і, очевидно, не має бути. Починає, видно, звикати до цього стану. Під час гадання на пасьянсі я загадав: чи з’єднаються дві відповіді пасьянса, маючи на увазі 33 positions, напророковані пасьянсом їй і мені? Нічого більше не додав, але [вона] зрозуміла, хоч удала, що не зрозуміла. Охоче розкладала і ждала позитивної відповіді. Але вже те, що я поставив це запитання, видно було, трошки підняло її.
Писання листів до Віленських. Ніжність до Тамари, спомини про Рауен і життя там, ніжність.
Лагідні спомини про Микиту Юхимовича, німфича. Аж ніжність з’явилась до нього. В цьому настрої лист йому написав. 
Треба розійтися з гідністю, без дрібної ворожости, лайок і т. п. 
Принаймні з мого боку. Якщо вони не можуть, тим гірше для них. 
С. — 8.
22. VI
Хмарно. Холодно.
Лист до "трійці". (Відповідь на їх н і"несправедливості". Прощання з ними, лагідне і миролюбне. Можуть цю лагідність витлумачити, як страх перед ними, як запобігання й бажання навернути колишні відносини. Хай тлумачать як хочуть, [я] роблю так, як велить гідність і розуміння).
Лист до Марка Григоровича й Юлії Володимирівни. (Привіт, ласка).
Лист до Тамари. (Ласка і ніжність. Коха аж позаздрила, що дівча дістане такого листа).
Лист до Сірого. (Погані чутки про наміри большевиків здескредитувати мене переговорами з Держвидавом відносно «Соняшної машини». Хай дають остаточно ту чи іншу відповідь. 
Треба покінчити з цією тяганиною чи провокацією).
Лист до Беме. (Що чути з справою гіпотеки).
Лист до чеського консульства. (Сповіщення про нову адресу).
Лист до Бери [Яковенко].
Лист до Пілатихи. (В справі chalet).
За пасьянсом Нуца з інтересом попрохала, щоб я сказав їй на вухо, що я загадав, сподіваючись, що я скажу щось про неї. Я згодився відкрити свою таємницю і прошепотів: "Чи прийде сьогодні Діячка?" Вона засміялась, потім одповіла мені там же, прошепотівши, чи вдасться грузинське видавництво в Парижі. А потім була сумна, задумлива і, коли я запропонував щось задумати, з кривою посмішкою сказала: "Що мені задумувати? Мне некого больше любить". С. — 8.
23. VI
Хмарно. Сонце. Холод.
Несподівано прийшла телеграма, що його викликає Париж. 
Уявивши, як тяжко буде йому їхати, знаючи, що тут може щось вийти між Нуцою і мною, я при всіх запропонував Нуці їхати теж у Париж. Немов би я на її місці неодмінно скористався б випадком і теж поїхав. Зачеплена амбіція відразу ж підказала позитивну відповідь. Я пішов далі й вирахував подорож так, що їм треба їхати сьогодні. І на це з амбіції погодилась. Одначе, перед від’їздом не втрималась і почала робити спроби вмовити нас не переїжджати до Pilat’a. Навіть Левана примусила пропонувати здати цю віллу й переїхати всім разом до Pilat’y. Ми відмовились. "Ціль не буде досягнена". (Спокій Левана за вірність). В місті, чекаючи потяга, вже розмов не було. Але перед guichet, беручи перонні білети, я спитав ще раз, чи розповіла вона Леванові про "Париж". Ні. "Сумно, що кожне слово й рух під контролем". Вона криво посміхалась. Але так радо-чекаюче дивилась, ждучи, що я скажу ще щонебудь, що подало б надію на зміну нашого наміру. Не сказав. Поїхали. Махала кінцем білого шарфу аж доки потяг не завернув і не сховався.
Вражіння після [їхнього] виїзду: наче ми довго були в подорожі і нарешті повернулися у свій тихий, затишний дім. 
С. — 7.
24. VI
Холод. Хмарно.
Різкий холод, зміна погоди так діють, що психіка цілком пригнічена. Тупість, порожнеча, нудьга, туга, роздратованість.
Лист до Єлени Давидівни. (Подяка за вислані гроші від РУХ’у, жаль, що не взяла [їх] на подорож до нас).
Лист до батька. (Нова наша адреса).
Не знаходимо обоє місця від поганого стану. Pilat уявляється в такому стані страшнуватим своєю відлюдністю. Коха занудиться, боюсь. Запевняє, що ні. Побачимо. Але з грузинятами жити далі було б важко. Відсутність їхня більше помічається Кохою, ніж мною. Тиша й самотність зменшують тяготність фізичного стану.
Читаю совєтські газети. Здається, лінія РКП вирівнюється, стираються ті гострості, які відштовхували. Більше випинається революційність, соціялістичність, хоча і з діалектикою. А об’єктивно мають прекрасну ціль. Мати ціль життя — переворот люду на всій плянеті, — ціль гідна існування. Відповіді від Приходька все немає. Час написати, що буду змушений оголосити зміст наших переговорів, щоб спростувати всякі неправдиві чутки. 
С. — 8.
25. VI
Сонце. Холод вранці й увечері.
Погода виправилася, стан моментально став нормальний. Ні нудьги, ні туги, ні роздратовання. Все повне, цікаве, фарбисте. 
Спроба виправляти "СМ", але хай до того часу, як щось виясниться. Покищо обдумування п’єси.
Лист від Йозефки. (Рада, що знайшли одне одного. Хоче приїхати).
Цілий день голий на сонці. Уява побачення з Йозефкою з усіма наслідками. Коха хвилюється і робить проекти. Писання відповіді Йозефці.
Обдумування п’єси. Хаотичність образів. Невиразність провідних ідей. Вибирання між ними основи.
Діяна дома і на березі. Дома — поважна, чемна і строга собака. Чужих людей зустрічає строго, з гавкотом і попередженням. Не грається. Лежить, стереже або спить. І цілком міняється весь образ на пляжі. Там чужих для неї немає. Там це грайлива, причеплива, навіть, здається, трохи дитинкувата собака. Рішуче до всіх підбігає, просить, щоб їй щонебудь кинули у воду, щоб вона могла витягти. Стрибає, коли на неї кидають пісок. Діти, дорослі, чоловіки, жінки, для неї [всі] однакові. Всі її знають, всім вона надокучила, всі нехотя трошки граються з нею. С. — 8.
26. VI
Хмарно. Дощ. Холод. Сонце. Холод.
Лист (рекомендований) до Приходька. (Сповіщаю, що з огляду на різні чутки про мій поворот на Україну, хочу оголосити точний зміст наших "переговорів". Не буду мати ніяких претенсій, коли Держвидав не видасть «Соняшної машини». Хай тільки дасть остаточну, ту чи іншу відповідь).
Лист до Йозефки. (Запрошення замість Бретані в Аркашон і до нас. Обіцяння зробити все, щоб перебування у нас було приємне).
Лист до Ґалаґана. (Не вважаю за негромадську людину. 
Змушений був ним самим [на] заяву про неприйняття їхніх послуг. Прошу назад листа Сірого. Хочу зробити розходження без лайок і зайвих емоцій).
Лист (від Кохи) до Нуци. (Привітання, погода і т. п.).
Коха запевняє, що маю виразно кращий вигляд. Пояснює як наслідок малюнопа. Коли б то!
Соняшна ванна. Перечитування совєтських газет. Бадьорий, діловий тон. Все йде прекрасно. Чи дійсно так, довідатися з совєтських газет неможливо. Читання "Le grand Secret" Метерлінка. Бідні люди, — як вони пнуться розгадати загадки, десятки тисяч літ тупцюються на одному місці.
Уяви і пляни щодо Йозефки. Побоювання довгого гостювання. Згага жити самотою.
Ідея жити зимою не в Парижі, а біля Канн.
Туга за матеріалом з України. Думка нелегально пробратись і походити кілька місяців по Україні, як колись. С. — 8.
27. VI
Хмарно. Холод.
Очевидно, знову період холоду і поганої погоди. Холодно так, що треба тепло вдягатись і вкриватись, щоб сидіти на веранді.
Лист (експрес) від Левана. (Через кого можна добути для когось візу. Ні про що більше ні слова).
Лист до Левана. (Відповідь на запитання про візу. Більше ні слова).
Лист до Сірого. (Прохання спитати Матюшенка про мої речі в Парижі).
Лист (від Кохи) до Гаші.82 (Запитання про адресу Сьоми).
Лист Кохи до Наді.
Біль голови у Кохи. На зміну погоди?
Увечері Коха заснула на веранді. Гуляв по дорозі біля дому. 
Обдумував п’єсу. Ряд п’єс. А Кохине "Намисто"? Треба зробити. 
Треба життя їй зробити якомога кращим. Не ображати ніяк, а надто своєю поганою, брутальною нестриманістю.
Розподіл часу для занять.
Читання Метерлінка. С. — 7.
28. VI
Сонце.
На березі. Лежання, обдумування тем.
Лист від Тамари. (Відповіла в день одержання. "Беспричинного мрачного состояния" в неї вже нема. Себто, вже немає туги за Ді. Він сам це знищив. Він — брутальний, не вміє підходити, не вміє розвинути, а те, що починається, розбиває розумуванням, аналізою, викриттям, виводінням на поверхню, вимогами дозріння, коли цього ще немає. Маркуші збираються в "Россию". 
Тамара теж уже бачить необхідність, уже мириться. Лист уже дозрілої жінки. Нема вже тої сміхотушки, напівдівчини, жадібної до втіх. Сумно дуже).
Французька мова з Кохою. Писання перекладів. Конкуренція.
Пляж. Багато публіки, — неділя.
Читання Метерлінка. Суперечка. Нахил Кохи до прийняття окультизму. Неприємний, гострий тон суперечки. Гріх: роздратовання. Каяття, а де ж моя вчорашня постанова нічим не завдавати Косі прикростей? Треба на ніч читати інші, не дражливі речі. С. — 7.
29. VI
Сонце.
На березі. Обдумування "Намиста", п’єси, роману. Занадто багато тем. Embarras de richesses83 завсігди шкодить.
Шаповалище мовчить і копію мого листа до Приходька не повертає. Використовує? Чи не має що сказати? Чи не може перетравити ворожости за недовір’я до його безпомильности? 
Цікаво, як реагуватиме мила "трійця" на моє бажання розійтися без лайок?
Побоювання приїзду Йозефки є також і в Кохи. Страх за нове ґвалтування нашої самоти.
В Пілаті можуть бути різні труднощі. Життя уявляється там не зовсім приємним. Але все залежить від нашої волі.
Уже минає сум од Тамариного листа. "Все йде, все минає". "Le grand Secret" Метерлінка викликає цілий ряд питань і балачок у нас. Спокуса повірити в можливість потойбічного існування. Але чи це не самообман тільки, віра самого Метерлінка? С. — 8.
ЗО. VI
Сонце.
Складання речей.
Наше свято. З Кохою на пляжі. Діянка з нами. Конче хотіла покотити дубиняку. Сонце пекуче, дух водоростей.
Від Нуци нема ніякого листа й досі. Як пояснити таке чудне поводження? Образою, що "випихнули" її в Париж? Байдужість? Бажання показати, що ми їй байдужі?
Подорож з Кохою в Аркашон. Діяна з нами. Звичка Діяни на пляжі підбігати до всіх і вимагати, щоб їй щось кинули, щоб вона могла піймати.
Лист до грузинят. (Іронічно-докірливий за неввічливість. 
Якщо неуважність до нас, то хай принаймні хоч m-me Antoinette сповістить, коли приїдуть. І більш нічого).
Sic transit... на світі все. Ще недавно ніжно-жаль було "бульонського", сумно було й досадно. А тепер уже й це, на жаль, розтає, запорошується чимсь неприємним, трохи не ворожістю.
Зовнішній світ зник. Газет не маємо. Що там діється? Обіцяли грузинята передплатити для нас газети, та мабуть "забудуть".
Чомусь туге засинання. Туга по ночах. С. — 7.
Місяць відривання себе від грузинят. Остаточна ліквідація відносин з празьким болотом. Місяць вичікування наслідків малюнопа, повільне зникання деяких негативних явищ. Шукання точки опору в новій ситуації — політичної ізольованости й тимчасової самоти. Туга за самотністю в буденщині, — як засобу зміцнення і заглиблення своїх висновків.
1. VII
Сонце.
Переїзд до Pilat’y. Втеча від Діяни. Ґалянтність крамаря, який перевіз речі і не схотів нічого взяти за це. Як це пояснити? 
Старомодністю? Чи, навпаки, модерністю?
Зустріч у Pilat’i з листом від Шаповала. Він також хоче розійтись по-джентлменському. Слава Богу, зрозумів хоч це. Але все ж таки не по-джентлменському хапається за [мої] переговори з большевиками для підняття своїх акцій. Причиною мого розриву з ними вони тепер будуть виставляти ці переговори. 
Вони, мовляв, бережуть вірність нації, а Винниченко зрадник. Це вже проглядає з листа.
Чудове вражіння від Pilat’y, зовсім не таке, як уявлялось. 
Тиша, самотність, простота, затишок, широчінь океану, пеовісність лісу. Хатинки простенькі, але чисті, біленькі, привітні. 
Коха вже вмостилася спати на веранді. Руки в обох уже закаляні нафтою. Речі в безладі. На вікно вистрибнула чужа сіра кітонька, посиділа і, роздивившись, що ми на веранді, пробралася до кухні на стіл. Рибалки, наші сусіди, поїхали по рибу, знісши втрьох на човен волок. Засвітили нафтові лямпи, на столиках біля ліжок поставили. Океан гуде рівним одноманітним гудом, — їде безконечний потяг мостом. С. — 7.
2. VII
Хмарно. Дощ. Холод.
Обдумування п’єси — 2.
Цілий день холодний, безперервний дощ.
Настрій затишку, суму, "суму краси". Але чимдалі сум і туга за Україною.
Політична діяльність, очевидно, відсувається на довший час. 
Здається, большевики справді спровокували на переговори, щоб розбити РДС. Відповіді на мого останнього листа немає й досі від Приходька. Мабуть, їм головним чином потрібно було досягти розбиття, а не використання сил. Помилка, але рахуватися з цим фактом очевидно доведеться. З Прагою кінець. Лишається літературна праця. Може, й на краще. Може, хоч таким способом нарешті позбавлюсь вічного свого роздвоєння. Хоч на якийсь час. З тим більшою енергією і невтомністю треба працювати над собою і літературою. Бути цінним! Це є невмирущий закон всякого існування.
Увечері власним мугиканням українських пісень викликав таку носталгію, що хоч криком кричи.
Вночі буря, дощ, лютий вітер. С. — 7.
3. VII
Сонце. Дощ лютий. Холод.
Обдумування п’єси на березі моря. Небезпека впасти у вульгарну карикатуру на большевиків.
Лист від Нуци. (Левана щось надовго затримує в Парижі. 
Нуца сама приїхати не може, щоб самій жити в Les Ramiers. Ніби натяк, щоб ми закликали до себе. Тужать за Аркашоном).
Подорож до Abatilles. Дощик. Бурхлива радість Діянки. 
Стрибала, бігала від щастя по подвір’ї, гарчала басом, перекривлюючи рота. Значить, вона приходила і чекала на [наш] приїзд. В Les Ramiers сумно і понуро в дощ. Пілат уявляється затишним, привітним навіть у цей холод, бурю і лютий дощ. 
Діячу знову довелось обманути, поставивши їй їжу біля кухні, а самим утекти якомога швидше.
Телеграма до Нуци. (Коли можна, хай приїжджає до Пілату, поки не звільниться Леван).
Побоювання, що Нуца прийме пропозицію і знову порушить наш порядок і заспокоєння. Головне, знову не буде нашої самоти. Та й на скільки це? І взагалі, що з цього може вийти. Чи зрозуміла вже вона, що не завсігди "правдивість" дає радість і спокій. С. — 8.
4. VII
Дощ. Холод.
Обдумування п’єси. Розвиток ідеї. Образи ширшають. Деякі відпадають.
Чекання телеграми від Нуци про приїзд.
Спроба скупатися в приплив. Скажена бурхливість хвиль. 
Дивлячись на воду, яка стікає в море, здається, що сам зсуваєшся; легкий закрут голови, треба швидше дивитись на берег, сосни, небо, на все непорушне.
Дощ безперестану січе, ллє, хлюпоче, тарабанить по даху веранди, сипле мокрим порохом в лице й на голову. І затишок, і сум, і натовп образів і думок. "Le grand Secret" Метерлінка. Як хочеться людині повірити в свою невмирущість. Готова ради цього знасилувати найочевидніші факти, щоб убгати їх у рямці своєї ідеї. Розмова з Кохою (французькою мовою) про "Книгу про щастя". Чи стан був поганий, чи недовір’я до самої ідеї праці, але не було в неї колишньої піддержки. І сумно, і самотньо стало. Все частіше набігають на її ясно-веселу душу моменти втоми чи понурости. Невже віднімається від мене найдорожче серед найінтимнішого мого, — моя Коха, і виростає інша людина? Треба боротися всіма силами.
Трудний сон. С. — 7.
5. VII
Дощ. Холод.
Обдумування п’єси.
Чекання пошти. Нічого нізвідки. Навіть газет нема. Цілковита відрізаність від світу. Як викинені на безлюдний острів.
Дощ і холод не перестають. Небо безнадійно-сіре, запеленане в густі, товсті, суцільні хмари. Цілий день капотить з дахів.
Перерва в дощі. Вистрибнули до Abatilles. Сумно, покинуто стоїть Les Ramiers. Навіть Діячка не зустріла.
Читання Метерлінка. Людина страшенно хоче вірити в невмирущість і тому вірить у свідоцтва всіх таких, як [вона] сама. На ніч не варто читати, бо Коха вразливо сприймає такі свідчення і погано спить.
Біль голови. На вечір утома. Знайомство з Dick Carter’oM. Чим він захоплює мільйони читачів? Рухом дії? Загадками? Таємничістю ситуацій? Предметами тем, — кров, смерть, злочинства? 
Примітивізмом образів? А дощ усе своє. Увечері все вчувається, ніби чийсь жіночий голос десь глухо-глухо читає комусь книжку. Монотонно, але з деякими інтонаціями. Капотить вода? На горищі якась ворушня, ніби багато маленьких ніжок бігає. Миші? 
Океан гуде, рівно, грізно, одноманітно. С. — 7.
6. VII
Дощ. Холод. Сонце. Соняшна ванна. Дощ. Хмарно.
Обдумування п’єси.
Лист від Сірого. (Запевняє, що Держвидав видасть «Соняшну машину», хоч вони й дзвонять про те, що ніби я звернувся з проханням. Ну, брехня це узаконений метод їхньої політики. 
Шаповалище відбив у багатьох копіях мого листа до Приходька й поширює по Празі. Для чого? Щоб мені пошкодити в очах еміграційного обивателя? Чи щоб підняти свої підмочені акції?).
Як тільки з’являється хоч на хвилину сонце, стараємось "ущіпнути" від його тепла. Соняшна ванна з Кохою на веранді в товаристві з двома молодесенькими ящірками.
Йозефка дивним чином не відповідає. Що сталось? Чи одержала листа?
7. VII
Хмарно. Дощ. Холод. Сонце. Соняшна ванна. Хмарно.
Обдумування п’єси на березі. Зустріч з marsouin (по-німецькому) Meerschwein (чорна, велика істота з "рогом" на спині — плавник), наче колесо крутиться у воді, часом вистрибуючи на поверхню води.
Лист від жінки Приходька. (Приходько поїхав на Україну й повернеться тільки 10-15 серпня. Мого листа йому переслала).
Подорож до Abatilles. Так само пусткою стоїть вілла з зачиненими віконницями.
Лист до... (Фото і книжка).
Нуца не відповідає на телеграму і запрошення. Образилась за щонебудь? Чи дожидає Левана, щоб разом з ним приїхати?
Лист до Нуци. (Чому нема відповіді на запрошення приїхати на час пожити в Пілаті).
Спроба спати на веранді. Невдача, втеча до хати. 
Ніжність до Тамари. С. — 8.
8. VII
Дощ. Хмарно. Сонце. Хмарно. Холод.
Лист до Тамари. (Сум, що їде на Україну. Чи побачимось? 
Порада стати дочкою своєї країни).
Лист до m-me Marmoreck. (Привіт і приємні слова).
Телеграма від Нуци: приїде в четвер. Знову уява можливого. 
Подорож до Abatilles. С. — 8.
9. VII
Хмарно. Сонце.
Приїзд Нуци. Несподіванка: не сама, а з Шаліко Мдівані, — gardien?84 Радісні, питаючі очі. Житиме в Les Ramiers з Шаліко. (Високий, білявий, в прищах, товстий, хоче худнути, тримає режим для цього). В Ramiers [її] радісні очі прорвали мою стриманість. Але все те саме "не надо", страхи, "вьі меня мучите". В нас в Pilat’i. На веранді, на ліжку: дотик до ноги; заплющені від жаги й насолоди очі, закочені догори, вираз страждання і заглиблености в муку насолоди. А потім знову "не надо", "прошу, молю".
Лист від Григорієва. (Докори за непоінформування про "переговори". Порада перервати "переговори" і "спростувати". 
Підставляння цієї причини під наше розходження. Шахрайство!).
Очевидно, знову зміна погоди, втома, неспокій.
Драма Нуци: родичі Левана (сестри Ліза і Леночка) докоряють Нуці й братові її, що вони "кушают Левана", що Леван помагає родичам Нуци і що вони його експлуатують. Нуца хоче їхати в Грузію, взяти службу й утримувати сестер. С. — 8.
10. VII
Дощ. Хмарно.
Лист до Сірого. (Копії листів до пражан).
Лист до редакції якоїсь газети. (Пояснення "переговорів" з большевиками разом з наведенням листа до Приходька).
Писання листа до Шаповала і Григорієва. Відповідь на їхню паніку перед "переговорами". Викриття їхньої нещирости.
Надокучили мені пражани смертельно. Дрібна крутня, вічне бажання викрутитися з однієї брехні другою, вічно зачеплена мала амбіція, вічне підкреслювання своєї праці "для громадянства" і жалі на невдячність. Нудно і надокучливо.
Коха в місті з Нуцою. Нуца натякала на зустрічі по неділях і вівторках, і вечорами. Але Коха відхилила. Хотіла зайти ввечері, але gardien Шаліко відмовився, боячись мені перешкодити.
Боротьба із зморшками наліпками. С. — 6.
11. VII
Дощ. Сонце.
Лист до Нуци. (Прохання пояснити відношення. Недокрівність? Постійне "самогубство" почуття? Просто флірт? Але та чи інша відповідь і вияснення мусить нарешті бути).
Дуже можливо, большевики, щоб вийти з честю з становища, оголосять, що взагалі про мій поворот на Україну нічого не думали, не цікавляться ним і ніяких відповідей нікому давати не хочуть. Якщо Винниченко хоче повернутися на Україну, то хай собі дивиться, чи є для нього умови праці, чи нема. На їхньому місці я б так і зробив. Звичайно, в тому випадку, коли б дійсно не потребував цього повороту або для чогонебудь хотів би показати, що не потребую. Що Приходько вів переговори, то це його приватне діло. А що [вони] не офіціальні, то це доводиться його запитанням, чи треба йому повідомити центр. Таким чином я не тільки не ставлю їх у необхідність так чи сяк відповідати і себе так чи сяк зобов’язувати чи зайвий раз говорити неправду, а мене ще й поставити в дурне становище. Цікаво, чи вгадав. 
С. — 8.
12. VII
Сонце.
Обдумування п’єси при соняшній ванні.
На обіді в Нуци.
Лист від Нуци. (Відповідь. "Изжила, не прожив?" "Мираж". "Не полюбила". А разом з тим на "ти". І "жутко" їй від того, що розійдемось, що зникає між нами щось. Згодилась на побачення в лісі. Навіщо? Незрозуміло: Стиль листа — уривчастий, лундберґівський. "Не принимаю страсти").
Неприємний інцидент: у кімнату Нуци розігнався Шаліко і побачив Нуцу в моїх обіймах. Одскочив. Нуца пригнічена. Розповісти Левану, — йому буде тяжко. Я заспокоював, що [він] нічого не бачив. "Ні, бачив". А все ж таки на побачення хоче прийти. От тільки тепер Шаліко матиме підозру і його не можна самого лишати, він і так нудиться. Міркувала зі мною й так і сяк. "Як не смішно, а доведеться відкласти до приїзду Левана". Одначе, згодилась на середу о 4-ій годині. Для чого? Певен, що це перше й останнє, ліквідаційне побачення. Занадто все це недокрівне й тягливе. Стає тяготно і нудно. Хочеться швидше розчепитися якнебудь остаточно. С. — 7.
13. VII
Сонце.
Цілий ранок готування "кабінету" в лісі.
Міркування над листом Нуци. Все виразніше — кінець. Очевидна відсутність в організмі сил на фізичне кохання. Очевидно, занадто винищує. Тому зарані страх і огида. Легке лоскотання — ще допустиме. Позбавлення лоскотання і всієї гри — загрожує порожнечею і тому викликає — "жутко". Зарані бачу всю послідовність нашого побачення. Спочатку розмова з приводу листа. Вияснення його суперечностей. Спроба довести одне одному правильність своїх поглядів. А поскільки вони випливають з різних станів, то різницю цю ніяк не можна буде згладити в поглядах. Ілюстрація на практиці. Спроби обіймів. 
Знову ґримаска, "не надо", зусилля викликати неіснуюче. 
Замість того викличеться ще більший опір, бажання втекти з цього місця кудись на люди. І тоді картина стане цілком ясною. 
Я пропоную покінчити раз на все цю гнітючу тяганину, бажаю їй все ж таки покохати когось, не "віддавати любов воздуху, пустоті" — розійтися. А щоб згладити у Шаліко вражіння від того, що він бачив, зустрічатися якомога рідше. І Леванові буде спокійно.
Нуца з Шаліко у нас. С. — 8.
14. VII
Сонце.
У Кохи зранку болить голова. Настрій якийсь пригнічений, хмурий, майже понурий. Чи від болю голови? Все думається, що історія з Нуцою її гнітить. Я нічого про свої відносини з Нуцою не кажу, як [було] раніш, і може це її найбільше гнітить? Через біль голови не хоче їхати до Нуци обідати, як учора умовились. 
Коли б уже швидше покінчити тяганину з Нуцою і провадити далі наше [власне] життя, перерване дощами і, особливо, приїздом Нуци.
На обіді в Нуци. На пляжі. Діянка вже не зустрічає з захватом. Очевидно, задоволена компенсацією від Нуци та Шаліко. Так буває на світі не тільки з Діянкою, це сумний для нашої амбіції, але світовий природний факт. Повторне призначення побачення. Бажання, щоб воно було останнім.
Коха мовчазна, чудна, стиснена. Від цього в обличчі чужість, колючість.
Нізвідки ніяких листів. Все більше й більше відтирає в самотність. І нехай.
Дика кішечка Vartineri’iB уже підпускає до себе. Вже не тікає стрімголов, — нявкне, присяде і жде, щоб погладив.
А все — увага і доброта Кохи. С. — 8.
15. VII
Сонце. Спека.
Коха зранку все така ж сама мовчазна, хмура, чужа. Очевидно, історія з Нуцою. Хотів одкритися, заговорив. Ухилилась од вияснень. Тяжко.
Коха пішла в дюни до вечора. Стан той самий. Ну, швидко, все виясниться і буде кінець цим настроям.
Побачення з Нуцою. Все вийшло так само, як уявляв. Наче на концерті, за програмою, яку на репетиціях довго студіювали. Цілковита непорушність малюни. Усе вбиває свідомість відсутности жаги з того боку, потреба домагатись і видирати. На пропозицію остаточно попрощатися з жахом відмовилась. Дома на веранді сказала, щоб не мучив, — сама колись прийде. Засміявся. І покінчено. Відчуття полегкости, визволення. А головне, — внутрішнє переконання, що, дійсно, не здатна [вона] на кохання. 
Якщо після невинних обіймів стає фізично погано, то тут нема ради.
Шаліко привіз цигарки і сказав, що Нуца сиділа у нас три години, нікого не було, пішла в дюни до Кохи. Дурненька: звідки могла знати, що в дюни? З цього Коха [все] зрозуміла. І розмова [була] одверта. Вияснення всього. Одверта [моя] розповідь. 
Знову чужа жінка. Нагадала Людмилу. Стало страшно і тоскно: через 15 літ! С. — 7.
16. VII
Сонце. Злегка мрячно.
Докінчення вияснень з Кохою. Почуття з’ясованости, приведення до старого, порозуміння. Полегкість і звільненість від "корівки" з Нуцою.
Обдумування п’єси.
На березі з Кохою. Раювання з сонця, моря, самоти.
Парочка: вона в купальному костюмі, він у всьому білому, молодий, важкуватий в ході. Вона полізла на вищий, зарослий берег, а він з пляшкою пішов до моря набрати води. Для чого може бути потрібна морська вода? Після того вони зникли на якийсь час, а згодом він з’явився на горбі, приводячи свій туалет до ладу. Вона також через якусь хвилину з’явилась одягаючись.
Авта на березі спеціяльно для їзди по піску. Купа дівчат на одному помахали мені ліском дівочих рук на привітання, одна навіть поцілунок послала. Радість і молодість щедра і любовна.
Подорож до Abatilles. Бурхлива радість Нуци і Шаліко, — томляться вони своєю самотою. Одне й те саме одним дає раювання, інших гнітить і вбиває. З Нуцою байдужий. Правда, нуднувато, — малофарбна, якщо немає специфічного інтересу. 
Дав їй забуті в мене гроші, загорнені в папірці. Сховала, не подивившись. Мабуть, подумала, що лист. Буде розчарована, як розгорне. С. — 7.
17. VII
Мрячно. Хмарно. Духота. Дощ.
Обдумування п’єси в "кабінеті" — 3.
Рисочка: під час боротьби з Нуцою відірвався гудзик од сорочки. Вона підняла і в самий трагічний момент з мовчазним і понурим лицем подала його мені. Я машинально взяв, потім подумав, як це смішно, і викинув ґудзик у кущі.
В корі сосни в "кабінеті" недокурок Нуци. Коли вона його там притовкмачувала, я слідкував за цим і думав, що от оцей недокурок там залишиться і я потім буду згадувати, як це було, і не буду викидати його звідти.
Так і не відіслав листа пражанам. Нема для чого. Нецікава їхня думка, надокучило їхнє смішне, амбіційне крутійство, їхнє убозство думання. Бідолахи: так їм хочеться зажити слави добродіїв української еміґрації, рятівників української культури, а заживають тільки нарікання й обурення проти себе. Людський егоїзм це бездонна бочка, її ніколи не заповниш.
Стеклова05 викинули з редакторства. Нарешті вчинили, хоча і з якихось своїх мотивів, акт охайности моральної. Увірвався бас найнесимпатичнішій людині, яку знаю. С. — 7.
18. VII
Дощ. Холод.
Обдумування п’єси — 3.
В "Последних новостях"66 стаття з приводу запитань свердловців і відповідей Сталіна. З запитань, дійсно, видно, яка небезпека стоїть перед РКП, — переродження комунізму в свою протилежність. У мене також виникає питання: чи можна ще боротися з цим? І чи не було вже з самого початку, в самій основі диктатури центру невеличкої групки, зародку тих явищ, які тепер виявляються? Чи варто підтримувати те, що життя спихає?
Тихий ранок на морі. Свіжість нагадує Дніпро вдосвіта. Сиві чайки, плескуваті, мов з бляхи зроблені, плавно перегойдуються з боку на бік у повітоі. За гирлом затоки видно гривасті білі гребені хвиль океану. Cap Ferret у фіолетовій мряці в задумі встромив палець маяка в небо. Червоний буйок гойдається під ритмічним диханням моря. Постаті з закоченими холошами бродять по березі з сіточками в руках, виловлюючи з води черепашки (мушлів). Серед розмоклого каміння пробирається [підгицуючи] на біциклеті подорожній без капелюха і з клуночком, прив’язаним до керми. С. — 7.
19. VII
Хмарно. Холод.
Обдумування п’єси в дюнах — 3.
Гості: Нуца, Шаліко — і несподівано ... Леван. Схуд. Виразні зморшки. Так само: "Нуца! Нуціко! Нуцік!", так само при всіх горнеться [до неї], тулиться, обіймає, — демонструє їхнє "кохання", чи справді не помічає смішности свого становища. Розповідь Левана про смєновєхівця Лук’янова, про його антипатичність, нахабство, підлабузнювання. Збирання шишок на паливо. 
З Нуцою ніяких розмов з приводу розриву. Так само й з її боку ні слова, ні натяку. Забув нагадати, щоб повернула мого листа. 
Обіцяла [раніш] вернути, коли буде розрив, — сама, мовляв, не схоче [у себе] тримати. Чому ж не повернула? Не вважає, що є розрив?
Раювання з Кохою в самоті після гостей. Раювання від переборення темного моменту, який тягнувся кілька днів. Моє прохання: ніколи не балакати про розлуку. Це — так не пасує до наших взаємин, це такі неприродні слова для нас, абсурдні, що просто образливо вживати їх у нас. С. — 7.
20. VII
Хмарно. Тяжко. Духота.
Є політичні діячі, що подібні до порожньої, заткнутої пляшки на березі моря під час припливу. Пляшку то підкине вгору хвилею, аж на самий край, то знову зсуне аж наниз. Свого власного руху не має.
Коха в Аркашоні з Леванами. їх погода розбила. Неспостережливі люди: не вміють пов’язувати явища і робити висновки. 
Нуца була чомусь певна, що й я приїду, і була здивована, що не приїхав. Вчиться плавати, щоб довести мені в неділю, що може перепливати на одміль. На запитання Левана, коли будемо разом обідати, призначили неділю.
Рій у діжці на березі океану.
Обдумування "Ательє щастя".07 З попередніх, первісних задумів мало що лишається. Ще невдоволення: треба взяти ширше й глибше.
Лист від Наді. (Пришелепуватий лист).
Вражіння таке, що сонця довго не буде, що коротенький час в Abatilles був останнім соняшним за це літо. С. — 7.
21. VII
Хмарно. Дощик. Хмарно.
Початок "Ательє щастя" (п’єса) — 1.
Лист від Віленського. (Справа з кораблями не загублена. Є багато надій. Має певність на переїзд до Парижу. Справу з Думбадзе передав Марґоліну).
Лист від Ніковського. (Через Оренштайна і Віленського. 
Справа з «Соняшною машиною» йде добре. Несподівано він опинився коло неї. Умови Держвидаву: 100 карбованців за аркуш тиражем 10-15 тисяч примірників. Чистісінька експлуатація авторської праці. Що робити з ними, коли вже й Олесь коло цієї справи?).
Лист від Йозефки. (Нарешті відповіла. Обіцяє неодмінно побачитись, але тільки восени. Це краще й для нас).
Сказ, — чи цілий день.
Треба братися за перегляд «Соняшної машини» до друку і відсилки. Робити скорочення для українського і руського видання, чи не треба? І треба, і не треба, і шкода, і варто.
Небо низьке, задушливе, безнадійне.
Читання Фляммаріона00 з Кохою. Людина твердо вірить в існування "на тім світі" .
Поганий сон од бурі й погоди. С. — 7.
22. VII
Дощ. Грім. Сонце. Вітер.
Перечитування «Соняшної машини» для друку українською і руською мовами в Держвидаві.
Читання "La mort" Фляммаріона. Глибоке переконання Фляммаріона в існуванні людини після смерти. Численні факти явління померлих живим. Його аргументи мимоволі викликають інтерес до цього питання і примушують задумуватись. Що ми знаємо про "той світ"? Чому,, справді, не може бути існування "там"? Хто довів, що його немає, що ми зникаємо цілком? Але припущення, що ми не вмираємо після смерти, одразу викликає цілий ряд зовсім нових станів. Віра в це може викликати велику бадьорість, офарбувати теперішнє життя в оптимістичні барви. 
Безглуздість життєвого процесу зникає, коли є віра, що це життг. тільки коротенький етап у всьому твоєму існуванні. Ідея цілковитого знищення принижує розвинену свідомість. Ідея потойбічного існування піднімає, зміцнює. С. — 7.
23. VII
Вітер. Сонце. Соняшна ванна. Вітер. Дощ. Хмарно. Холод. 
Перечитування «Соняшної машини» — 3.
Читання Фляммаріона. Чому так дрібно, так по-земному виявляють себе мертві, з’являючись нам? Коли вони, дійсно, існують там, коли можуть являтися нам, коли цікавляться нами, то чому вони нічого не дають нам із знання того світу, який напевне мусіли придбати? Чому вияв їхнього явління відбувається в таких дріб’язкових і смішних формах, як стуки, розбивання посуду, шарпання за ноги, хилитання портьєр і т. п.? Чи не діє тут наша власна телепатична сила, а не померлих? Чи не є ці форми наші власні форми?
Лист від Сьоми. (Приїхати за кордон не може через труднощі з візами. Займається гіпнологією. Очевидно, прийде до тих самих питань метапсихічного характеру, що й ми. Цікаво, чи змінила його революція на краще?).
Ще не звикла [наша] психіка до наближення до неї питань метапсихіки. Ще старий жах перед потойбічним живе в мені. 
Страшенний вітер, буря, дощ, гул і гуркіт океану, шарудіння в стінах, — все це створило піднесений жахний стан нервів, які не піддавалися холодним міркуванням свідомости. Але подушка на голову, притишивши шум і гудіння, відразу притишила і весь настрій.
Сон поганий. С. — 6.
24. VII
Лютий вітер. Сонце і хмари. Дощ.
Ухитряюся вщіпнути сонця, ловлю кожен його виприск з-за хмар. Скупо-скупо південь Европи частує нас сонцем.
З позичкою за кордоном у большевиків рішуче погано: фінансова бльокада. Замість позички в капіталістів беруться за позичку в селян Союзу. Мабуть, розумніше, але чи доцільніше? 
Однак, так чи сяк, а "комуністична небезпека" є поважний фактор сучасности Европи. В кожному разі Комінтерн є активна й чимала загроза капіталізмові. Трудна роля соціялістів, розумію їх: або з большевиками, або з буржуазією. І трудно тримати якусь свою лінію. Бліда вона, ця лінія, непевна, нерішуча. 
Постійна небезпека впасти в розгорнені обійми з обох боків робить [їхню] поведінку надзвичайно стриманою, половинчастою.
Вітер, холод, безперестанний дощ, який разів з двадцять то починається, то припиняється. Не буде сонця і літа й цього року? С. — 7.
25. VII
Хмарно. Вітер. Сонце. Холод.
Перегляд «Соняшної машини».
Приїзд Левана. Змучений вигляд.
Подорож до Abatilles з метою, якщо нема для Пірумової помешкання, запропонувати Леванам переселитися до Pilat’a. 
Нуца зраділа з такої пропозиції. Але вираз очей боязкий, недовірливий. Про повернення листа мого не вистачило відваги забалакати. Хай потім.
Картка від Сірого. (Гадає, що не слід було б друкувати мого одвертого листа про переговори з Приходьком, бо це пошкодить у подальших моїх "поступуваннях" у цьому напрямі).
Пражанам не відповідаю. Відсунулись. Пише Сірий, що вийшло число "Нової України". Цікаво, який матеріял. Уявляю, як тепер порозписується "трійця". Надто дядюшка Григоріїв розпережеться. Та й Микита не відстане. Хібащо ледачий Ґалаґан не спроможеться на довгу балаканину.
Цеглинський не їде і не відповідає. Чи не повідомили вже його пражани про мої "переговори"? Дуже можливо. А він злякався. Яке все це смішне і малесеньке.
Поганий сон. На веранді. Вітер. С. — 5.
26. VII
Дощ. Вітер.
Писання листа до Леночки.
Приїзд Леванів. У Нуци вночі був приступ апендициту. 
Стогнала і мучилась. Чи не має зв’язку з цим мій сон. Бачив Левана і Нуцу. Вона збиралась кудись їхати. Ми умовляли її лишитись. Потім мені чомусь стало млосно. Я впав непритомний, чуючи сам, як важко дихаю. Потім почав стогнати і від того стогону прокинувся. Прокинувшись, ще чув свій стогін і мав почуття страждання. Нуца під час болю згадувала мене й Коху. 
Можливо, маленький приклад телепатії?
Нуца нічого не розповіла Леванові. Листа не показала. Бо він ні про що не питав. "А якби запитав?" — "Не знаю. Не сказала". — "А скажете, як запитає?" Повагавшись: "Ні, не скажу". " Бо це ж чистий жах: кожне твоє слово буде відоме". Пропозицію нашу приймають, але як бути з кашлем Левана, — заважатиме спати. 
Проекти лікування Левана. Санаторія? Обоє такі вимучені, бідні, схудлі. Болюче шкода. Надто Левана. Чи зможемо ж тут допомогти йому? С. — 8.
27. VII
Мінливо. Вітер. Холод. Сонце.
Лист, гроші батькові.
Лист до Єлени Давидівни. (Провокація: пишу, що насміхається, пишучи про свої ревнощі до тонкушок. Мовляв, тепер я знаю її справжні почуття, які немов би невтральні до тонкушок і товстушок. Чи приїде, якщо одержу гонорар за «Соняшну машину»?).
Лист до Сірого. (Оголошення листа доЛриходька потрібне і з громадського, і з особистого погляду. Прохання посунути справу з «Соняшною машиною». Права на видання «Соняшної машини» російською мовою Держвидавові не даю).
Лист до Ніковського. ( 3 «Соняшною машиною» він запізнився. Пропоную заопікуватися моїм драматургічним гонораром. За послугу 10% гонорару).
Подорож до Abatilles. Зморшка хвороби у Левана ще більша. 
Сам розуміє необхідність іти до санаторії.
Нуца вчуває знову поворот, і в поведінці легкість, веселість, грайливість. Стоїть за санаторію. А сама, значить, до нас?
Леван 14. VII в Парижі танцював на вулиці з якоюсь дамою. 
Вона гадала, що він шотландець. Танцювати зовсім не вмів. Дама розсердилась і по-руськи голосно сказала своєму кавалерові: "Жорж, зтот шотландец совсем не умеет танцевать. Но е... с ним лучше, чем с тобой". С. — 8.
28. VII
Сонце.
Редагування «Соняшної машини».
Метерлінк. Слава Богу, помилка: Метерлінк не вірить у духів, у явління мертвих. А то просто незрозуміло, як можна так безоглядно вірити, як то робить Фляммаріон, в оці всі з’являння мертвих. Нудьга бере від них. "Той світ" у цих явліннях точнісінько такий же, як і цей, з тими самим забобонами, дурощами, інтересами. Коли мертвяк на тім світі не може заспокоїтись, що його кістки якось не так лежать, як він хоче, і ради сього з’являється людям, сам хвилюється й інших хвилює, то краще вже ніяк не жити після смерти. Вияви і вислови мертвих такі дріб’язкові, суто земні, що це ніяк не в’яжеться з величністю смерти, з розв’язанням усіх земних питань на тому світі.
Коха з Леваном поїхали на Cap Ferret до Abrami. Він ще не приїхав. Леван розповів Косі, що Нуца дуже ревнує його за зраду в Парижі. А чого він зрадив? А навіщо розповів? Чи не з спеціяльною метою викликати ревнощі або показати, що йому байдуже, — врятувати свою амбіцію?
Чудово проведений день у "кабінеті". С. — 8.
29. VII
Сонце.
Лист до Віленських. (Вітання з іменинами Юлії Володимирівни. Скучили. Раді, що побачимось).Лист до Левицького. (Спробувати пристроїти «Соняшну машину» в німецькому комуністичному видавництві).
Леван у нас цілий день. «Ательє щастя» — 3.
Соняшна ванна — 6.
Метерлінка "L’hote inconnu".09 Пригнічення: факти передказування майбутнього показують, що все наше життя зарані розпозначене, що є фатум, доля, що всі наші вольові зусилля нічого не варті, що й вони вже зарані визначені. Сумлінність Метерлінка в шуканнях виклика довір’я.
Нуца зайнята переїздом Пірумової і не могла приїхати. 
Леван після вчорашніх конфіденцій Косі про Нуцу сьогодні — ні слова. Чи не виникло трохи каяття й досади на себе за щирість?
Раювання від Pilat’y. Затишно, сумирно, самотньо.Найкраще було б, коли б Левани лишилися собі в Ramiers і не переїжджали до нас — ні обоє, ні сама Нуца. С. — 7.
ЗО. VII
Хмарно. Дощик. Мрячно. Сонце.
Подорож — прогулянка пішки на океан з грузинятами. 
Закопування в пісок у дюнах черевиків. На океані. Пінясті кучері хвиль. Уява простору води. Пекучість сонця, відбитого тисячами піщинок. Ритмічність і широчінь океанських хвиль, навіть у відплив.
Знову розмова з Нуцою. "Ждати, що сама прийдеш?" Спочатку мовчання, потім неґативне покручування головою. Знову "не надо". Тоді вирішення (о Боже, який же вже це раз!) спровокувати на відмову жити у нас. Мати принаймні ці останні два місяці спокій і працездатність. Леван має їхати в санаторію. 
Нуца повинна їхати або з ним, або лишатися в Ramiers. Ще розмова по дорозі додому. "Значить, міраж?" — "Не знаю". — "Ну, а я знаю, що у мене, на жаль, не міраж. Ми в нерівних умовах: з міражем легше боротися, ніж з реальністю. Тому прошу помогти мені: якомога рідше бачитись". Згода. Таким чином переїзд до нас унеможливлений. Пропажа закопаних черевиків. "Вони вже більше не «ископаемьіе»". Остаточне підведення кінця. Признання Нуци: хоче розійтися з Леваном. Які причини, не схотіла сказати. В кожному разі, — не наша історія. "Краще смерть, ніж умирання. Так?" — "Так". На цьому й кінець. 
С. — 7.
31. VII
Хмарно. Холод. Дощик.
Лист від М. І. Жука.90 (З України. Просить фотографію для портрета, замовленого Книгоспілкою).
Лист від Марморечки. (Компліменти Косі й мені. Намір пішки походити по Піренеях).
Лист від Левіні. (Чому немає вістей від мене).
Лист від Глущенка. (Рецензія на його виставку від ЗО. VII).
Відчуття попечености після вчорашньої прогулянки. Втома ніг. Розбитість.
Прохід по березі. Раптом стало ясно, що вся увага, час і сили повинні взяти напрям на літературу. Працювати найінтенсивніше і найбільше дати. Уникати всіх політичних справ, якщо нема дійсної і невідступної потреби в мені. Від політики не усуватися, але не витрачати на неї в цих обставинах багато уваги.
Почування ніби каяття, досади і ніяковости за всю тяганину з Нуцою. Трошки соромно йтяготно від усього цього. Бажання, щоб виїхали вони собі обоє і звільнили від необхідности зустрічатися і гаяти час на нуднуваті побачення. С. — 8.
1. VIII
Хмарно. Дощик. Мінливо.
Лист до Йозефки. (Нехай приїде в другій половині сентября [вересня] на два тижні. Тоді поїдемо разом до Парижу).
Лист до Тамари. (Чому не відповідає? Зачепив якимсь запитанням? Чи просто не хочеться?).
Лист до М. Жука. (Не маю фотографії в даний момент. 
Пришлю з Парижу, коли буде ще потреба).
Лист до Шрайдера. (Привіт і запитання, як справи з винаходом).
Сам в Abatilles. В Ramiers застав Пірумову. Все ті самі балачки про себе. Злякалась: добре було б, копи б у Парижі замість Красіна91 був Раковський. Але схаменувшись, зараз же додала: і Красін добрий дипломат.
Левани у нас. Вивіз їх від Пірумової. Обоє змучені, не спали до 3-ої години ранку: очевидно, були трагічні сцени і розмови. 
Нуца ніби хвора, але на мою пропозицію їхати до Пілату моментально згодилась.
Гра в джокера дала Нуці "властепанство". Вжила його на свої примхи: грати в карти до 3-ої години ночі, бо вона вдень виспалась і спати не хоче. А в самої болі від апендициту. 
Почалися припадки, блювання.
Ніч на веранді. Свіжі подихи повітря виривали з пам’яти дитинство. С. — 4.
2. VIII
Сонце. Вітер.
Всі сонні. Альтруїзм вимагає жертв: жалюгідний вигляд грузинят коштує нам безсонної ночі й марнування двох днів. 
Нуца листа мого не повертає. Забула чи одсуває? Леван збирається до санаторії. Але Нуца йому не сказала, що до нас не переїде, а поїде в Париж. Чому не сказала? В надії, що я ще зміню свою пропозицію і знову її запрошу? Тяганина починає вже бути нестерпною. Підштовхую Коху, щоб рішуче втрутилася в питання санаторії і щоб вони виїхали обоє найшвидше. 
Але виявляється: він чекатиме дома два тижні, прийматиме ліки і, як буде погано, поїде в санаторію. Значить, тяганина тягтиметься й далі. Вирішили з Кохою: уникати побачень з грузинятами. Під захистом початої моєї нової праці звести побачення ці до мінімума.
Затишок, самотність, тиша після грузинят, як тихе вечірнє поле після цілої доби їзди в душному, нудному вагоні. С. — 9.
3. VIII
Сонце. Тиша. Спека. Соняшна ванна. Парко.
Знову спроба кинути курити. Тільки після їжі одну цигарку, щоб не робити занадто великої порожнечі в звичках.
Щемління в лівій нозі, явища шлунку при алькоголю чи в безсонну ніч майже не зменшились. Кращий (трохи) стан малюни. Менша дражливість. Працездатність більша.
По обіді спочатку з’явилась на небі ясносива густа кучерявість хмарин з димним порохом. Далі кучерявість потемніла, згустішала, стала зливатися з димністю. Сонце зблідло і застигло в цій пелені матовим шаром. Земля почала парко дихати, і в холодку стало так само душно, як і на сонці. З-над обрію насунула суцільна олив’яно-синя запона. В морі дрібнодрібно заряботів приглушений відблиск матового сонця і колір [його] став олив’яно-зелений. Cap Ferret присунувся, зелень його лісу опуклою, кошлатою смужкою ділить небо від моря. В опив'яній рівній синяві неба починають намічатися западини хмар-кучугур. Накопичування вилилося в страшенну бурю. Тричотири години гуркотіло і майже безперестану сліпуче блимало небо. Спати — ні на хвилину. Коха втекла з веранди.
Курив тільки після їжі. С. — 5.
4. VIII
Хмарно. Вітер. Сонце. Хмарно.
Весь день відчувається некуріння. Якась порожнеча у відчуванні світу. Все — несправжнє, тимчасове. Тяготна задума. 
Повільність думок.
Обдумування "Ательє щастя" — 4.
Лист від С. Мако. (Репродукція [мого] портрета. Досить цікавий рисунок. Підкреслення хижої сипи в обличчі. Не знаю, чи це в такій мірі є у мене. Пропонує дати до видання «Соняшної машини». Ідея — непогана. Треба буде здійснити).
Цілий день боротьба з собою. Кидати курити — це вступити в першу клясу школи виховання волі. Воно досить цікаво: коли трошки набираєшся сип, то виявляється, шукаєш якоїсь боротьби якщо не з іншими, то хоч із самим собою.
Лист до Левіні. (Згадка про розходження з пражанами. Чи одержав він од Сірого копії моїх листів?).
Трудність переходів, від етапу до етапу, від сніданку до обіду, полудня, вечері, коли можна покурити.
В грудях постійне тоскне смоктання. В горлі ковтальні спазми. Голова важка, надута, як міхур. Млявість, грузькість думки. С. — 8.
5. VIII
Сонце. Соняшна ванна. "Ательє щастя" — 3. (Перша сторінка 1-ої дії в другому варіянті). "Ательє щастя" — 3. Коха до міста поїхала.
По обіді настала погода. Море рівне, без ряботіння хвиль, без гребенів. Величезна зеленкувато-сталева, суцільно вилита маса. Вона вся хитається всією своєю суцільністю, тому хвилі при березі такі несподівані, круті й величезні. Вони мов грудьми навалюються, щоб когось ухопити на березі, але, нічого не схопивши, розбиваються і з шкварчанням розливаються піною по піску. Гостро пахне викинутими і нагрітими сонцем морськими травами. Білі морські блохи жваво стрибають по жабуринню, — вони задоволені. На обрії застиг контур океанського пароплава, наче не рухається.
Коха раптом заявила: "Ді, я закохана в Левана". Штовхнуло болем, розлилося сумом, але копи б же це дало їй радість, то порадів би й я. Та не дасть, — занадто примітивна натура Левана, і різниця літ має для нього таке містичне значіння, що не може бути й мови про закоханість з його боку. Від усієї душі хочу, щоб Коха пережила ще раз ці стани в усій глибині, з усіма болями, смутками, радощами і насолодами. С. — 6.
6. VIII
Вночі дощ. Хмарно. Тихо. Сонце. Соняшна ванна.
Повітря густе, тепле, як в оранжерії. Хочеться, щоб з моря війнуло, але море тихо без хвиль відпливає, сунеться кудись на захід.
Мозок теж застиг, загуск, тихий, думки не рухаються.
Двоє гребуть проти відпливу. Човен не має ніякої інерції, пливуть наче густим болотом, а не водою. Що посунуть веслами, те й є.
Коха в місті. Знову бачилася з грузинятами. Нуца, забувши про умову рідше бачитись, хотіла неодмінно приїхати з Кохою.
Та Леван рішуче став проти на тій підставі, що в неї знову апендицит. Леванові нудно.
Відчуття запахів од некуріння.
Картка до Левицького. (Щоб довідався у Кіпенгойєра, чи правдива вістка про постановку "Гріха" в Римі в театрі Квірінал?).
Коха написала надмірно ніжного листа Леночці. Надмірність переходить у нещирість. С. — 8.
7. VIII
Сонце. Соняшна ванна — 7. День раювання. "Ательє щастя" — 3 + 3 = 6.
Сценка в лісі. Біля мого "кабінету" під кущами бачу напівогопені жіночі ноги, за ними чоловічі в білих штанях. Голів не видно, тільки плечі і рука жінки. Гола жіноча рука, до бурости засмажена дуже, ритмічно рухається. Час від часу чоловіча рука обіймає за плечі жінку, притягає до себе, і тоді жіноча рука прискорює ритм, а ноги її жагуче, конвульсійно витягуються. Часом рука мужчини проходить з-під низу по ногах жінки, але зупиняється біля колін, не сміючи далі йти. Іноді жіноча рука припиняє свій штовхапьний рух, тоді чоловіча рука обнімає, притягає за плечі, і лікоть жінки знову починає ритмічно рухатись угору і вниз, угору і вниз. І раптом обійми, тиша, непорушність. 
Після того мужчина підвівся, став на ноги, озирнувся і почав приводити в порядок туалет. Вона — молода, гарна дівчина з рожевим лицем і свіжими, чистими очима.
Коха у Леванів. С. — 8.
8. VIII
Сонця. Соняшна ванна — 7. День раювання. "Ательє щастя" — 3 + 2 = 5.
Нуца і вчора хотіла приїхати, але, як ми домовилися з Кохою, Коха повинна була б не пустити грузинят до нас. Так Коха і зробила, але Нуца відчула це й зауважила Косі.
Від мене грузинятам запропоновано всім разом кинути курити, тільки після їжі одну цигарку. Грузинята вхопилися з радістю: підтримка їхній несильній волі. Що я вже з понеділка не курю, приховано.
Раювання. Благосна спека, чудове, пекуче, щасливо-люте сонце. Радість переливається в грудях. Всепрощення, всепюбовність. Тужний, прекрасний сум краси.
Лист від Тамари. (Не відповідала ніби через те, що в неї багато кореспонденції. Не може закохатися. "Аж зло бере". 
Попався вже "зрельїй" — 25 літ, і ні трішки не закохалась).
Нуца з Зданевичем. Приїхав Пірумов. Отже, Левани не можуть завтра з нами бачитись. Психологія чинуш, — по службі треба принести в жертву некорисні відносини. Поганий осадок. 
С. 7.
9. VIII
Сонце. Хмарно.
Передчуття зміни погоди: матовість відчування світу, млявість, нехіть до роботи.
Прохід з Кохою в дюни. Притупленість раювання (а все ж таки воно є).
Неприємна відрижка від учорашньої візити Нуци і Зданєвича. Зданєвич — самовпевнений, розв’язний, нахабнуватий і миршавий фізично. Нуца зі [своєю] критикою Пірумової і з нещирістю, слабістю: ради службових інтересів Левана удає трохи не ніжність до Пірумової.
Читання Метерпінка "Коні Ельберфельда".92 Зворушення і ніжність від того, що у коней діє та сама "невідома сила", що й у нас, — а надто, що в тій здатності коней розуміти нашу мову, наші запитання і давати відповіді, — є людське, [тобто,] що ми себе бачимо в конях.
Умова павзи чи на два тижні.
Обдумування "Ательє щастя" в ліжкові.
Бажання цілком обірвати тяганину з Нуцою [ніяк] не перестає. Хоча б ціною припинення відносин. Вчора сказав їй: "Листа мого привезли?" Очевидно, не ждала, що я вимагатиму, себто, що хотітиму припинити "тяганину". — "Привезу". І потім задумувалась, як звичайно у випадках чогось тяжкого. С. — 6.
10. VIII
Хмарно. Збирається буря. "Ательє щастя" (на березі) — 3.
Вчорашнє передчуття зміни цілком оправдане: небо затяглеся сірою шинелею хмар. Десь ув океані час од часу гуркотить грім. Небо помалу важчає.
Зустріч із Зданєвичем на березі. Бігає від Abatilles до Pilat’y за 21 хвилину.
Несподіваний приїзд грузинят. Немов почули наше "телепатирування" і змушені були приїхати, хоча і йде дощ. Нуца лишилась ночувати. Знову дотики, ніжність, тепле хвилююче зворушення. Нуца відразу стала ясна, легка, весела. Перед сном у ліжку ніби гіпнотизування, щоб спала від 11-ої до 7-ої години. Бо в себе дома останні ночі майже зовсім не спить. Спроба вночі прийти до Нуци. Небажання псувати сон і відмова від такої візити.
Розповідь Нуци про перехоплену ноту Чемберлена93 до Бріяна про інтервенцію проти СССР. Польща і Румунія, мовляв, готові до виступу. Думки про поворот на Україну для спільного опору проти навали Польщі.
Лист від Левіні. (Несправедливий докір у нехтуванні інтересами близьких товаришів, в егоїзмі і вищості). С. — 6.
11. VI4
Сонце.
Нуца, дійсно, спала від 11-ої до 7-ої години, як я їй наказав у суґестії.
Розмова на веранді: "Ви любите". — "Кого?" — "Мене". — "Чому так?" — "Є багато даних". — "Яких саме?" — "Багато. 
Різні. Тягне?" — "Тягне". — "Спокійно зі мною?" — "Спокійно". — "Затишно, гарно?" — " І затишок, і туга, і неспокій, і біль, і ніжність — увесь цей комплекс і є любов". Ніякого протесту. І раптом заява: я матиму дитину. І враз дивне явище: жінка виразно почала відмирати, приваба жіночости розтала, лишилась вагітна жінка, яка вже виконала якийсь акт і тепер не потребує чоловічої любови, вона вже немов би заповнена, і чіпати її не можна.
Розгляд питання можливости мати дитину. Мій погляд: через хворобу Левана, через непевний стан мати дитину не можна, навіть злочинно. Коха знала про це вже два дні, мені не сказала. Чому? Каже, тому, щоб не вбити мого відношення до Нуци. Хочеться не вірити своєму поясненню: [не сказала саме] тому, щоб Нуца мала дитину і щоб цим покінчити всю цю історію. Тема.
Здається, Нуца переконана мною. Коха пробувала відстоювати потребу дитини, але згодилася з моїми аргументами.
Приїзд Левана. Хвилька. С. — 7 1/2.
12. VIII
Сонце. Холодно. "Ательє щастя" — 2. Кінець 1-ої дії.
Незрозуміла слабість усього тіла. Трудно працювати.
Приїзд Зданєвича. Леван їде до Парижу, несподівано, раптово, — рятувати ситуацію після бійки смєновєхівців.
Перечитав лист Левіні. Егоїзм вибухає. Він хотів спинити мою заяву, бо вона перешкодить друкуванню «Соняшної машини» в Держвидаві. А «Соняшна машина» повинна йому теж принести поміч. Мій лист до Григорієва ніби "спезливий", бо не різко й не лайливо написаний. Докір, що я ніби мало дбав про інтереси близьких товаришів. Через них я, можна сказати, головним чином і порвав з пражанами, стільки прикростей набрався, — і ще й докір. Ну, це звільняє мене тепер од дальшого піклування про таких товаришів.
Факт вагітности Нуци все більше і більше руйнує відношення до неї як до жінки. Отепер чую, здається, вже справжній кінець. С. — 8:
13. VIII
Сонце.
Лист до Тамари. (Заспокоєння, що ще покохає. Запитання, чому ж не може закохатись? Коли взагалі нездатна, то це дефект).
Лист до Левіні. (Суха і коректна відповідь на всі його несправедливості і закиди. Думаю, що на цьому наші відносини скінчаться).
Візита до Abatilles. Дражливий стан, збільшений пам’ятанням того, як ради Пірумових відставлено обід з нами. Жорстокість, сухість поводження з Нуцою. І зараз же додому, на подив Зданєвича. Дома — жаль до Нуци. Каяття. Забуття своєї образи. 
Бажання полегшити її стан. Постанова завтра поїхати до Abatilles і покликати її до себе.
Бріян у Чемберлена. Крім договору про пакт безпеки, очевидно, розмова про Росію. Чутка про економічну бльокаду і мілітарну інтервенцію через Польщу та Румунію. Ну, звичайно, наша отаманія вже десь чистить крейдою свої заіржавілі бутафорські булави, вже мріє про вступи до міст на білих конях, паради, молебні. Може, вже й корона на голові ввижається. Ще не загоїлись ґулі від стусанів, а вже прагнуть інших. Невже доведеться бути пасивним обсерватором глупоти? С. — 8.
14. VIII
Сонце.
Спека. Чудовий, тихий ранок.
Пішки до Abatilles. Картина ранішнього берега. Різнокольорові смугасті намети на вогкуватому піску. Золото сонця на дрібненьких зелених кучерях моря. Верхівці на карих конях. Дві дами в морі.
Радість Нуци від моєї візити. Згода їхати до нас. (Виявляється, після вчорашньої візити нашої написала листа нам, що ніколи більше не побачимось. Вражена була нашим відношенням).
Пропозиція Нуци спати надворі, на землі. Перший наступ ручкою. Гримаска страждання в пітьмі; вишкірена дужкою смужка зубів. Досягнення і рух Нуци на короткий мент. Густа слизькість. Заспокоювання естетичним моментом. Спокуса лестю. Спроба Нуци вчинити трагізм: "жутко", "чувствую мертвой". Знову натяк, що була б повна любов, коли б не було "совмещения". Але безнадійно. Другий наступ. Рух Нуци дужчий, з самозабуттям. Мабуть, кінець. "Я тебя ненавижу".
Перехід до хати. Вияснення в хаті. Прощання з жінкою.
Порушення режиму. С. — 5.
15. VIII
Сонце.
Ніякої трагічности в поведінці Нуци. Ні тіні замішання від нічного. Ні радісного, ні похмурого, навіть звичної ґримаски. Ніби цілком привичну річ робила. Обіцяння зараз же поїхати додому й не бачитися потім, — немов забула. І так само "не надо", як і раніш таке саме недокрівне й нудне. Аналогія відносин з курінням поганого тютюну: весь час хотіння, ніякого задоволення і постійне глухе роздратовання.
Леван написав Нуці, щоб вона запропонувала мені: чи згоджусь я, щоб Леван написав у Москву в Політбюро (очевидно, Сталіну) при мої переговори в справі переїзду на Україну. 
Щоб Сталін дав докази українізації. Наївно. Постанова: не втручати в це Левана і від себе більше ніяких заходів не робити. 
Якщо КПбУ зацікавлена в моєму повороті і прочитала мого одвертого листа, хай робить собі відповідні консеквенції.
Вражіння, що тепер (який уже раз?) з Нуцою справжній кінець. Втрата всякого інтересу, навіть попового [статевого]. 
Студія закінчена. С. — 8.
16. VIII.
Туман до 10-ої години ранку. Хмарно. Сонце.
Лист від Йозефки. (Обіцяє неодмінно приїхати до Парижу. 
Сумнівно: очевидно, у неї завівся якийсь роман). 
Спека вогнева, піском босими ногами не можна пройти, і підошви стають попечені, червоні. Шишки на соснах тріщать і падають. Кіт Мімі лежить у лісі в холодку під кущем, а кури з роззявленими дзьобами. Сусіди в купалевих костюмах сновигають біля хати. На березі кумпанії пікнікістів лежать у піску. 
Вітер гарячий. Пахне морем. Думка млява.
Вагання: чи треба провадити справу подорожі на Україну? 
Чи поможу я хоч би дечим процесові національному? Потрібна моя участь? Чи не краще цілковито й остаточно облишити політику, віддавшись мистецтву? Політичних сил українських народилось у революцію досить. Буду я брати участь, чи ні, все йтиме, як має йти.
Яка мапофарбна, понуро-сіра Нуца в коханні. Дійсно, ні милої гри ваблення, ні осяйности досягнення, ні хвилювання непевности, ні ніжности мрійного суму. Навіть після "тьі меня взял" звичайнісінький тон, вигляд, поведінка. Чи не ручка винна? 
С. — 8.
17. VIII
Хмарно.
Лист до Мако (Згода дати його репродукцію портрета мого до видання "Соняшної машини" ).
Лист до Тамари. (Хай пише, коли є вільне бажання).
Лист до Сірого. (З приводу закидів мені Левіні в неуважності до інтересів ближчих товаришів). . Лист до Перепелиці. (Чи одержав expose «Соняшної машини».
Лист (рекомендований) до Цегпинського. (Сповіщення про остаточний розрив з пражанами. Пропозиція уривків з «Соняшної машини» для "Української громади".).
Лист до Левіні. (Відповідь на закиди. Майже розрив. Не варто більше помагати).
З Кохою в Abatilles. Tete a tete з Пірумовою. Вияснення з Нуцою справи "шикарного обіду" з Пірумовими. "Ідилія чиновничих родин". Сум: майже всі відносини з новими людьми кінчаються більшими чи меншими розчаруваннями, критикою й охолодженням відносин.
Цікаво: трагічність, містичність і т. п. Нуци добре поєднується з практичністю доброї жінки урядовця, яка знає, копи й кому треба зробити вшанування для "користи служби" свого чоловіка. І під час самих любовних трагедій не забуває, що "коханий" винен їй стільки то франків. Тема. С. — 5.
18. VIII.
Хмарно.
Чи біль зуба, чи невиспаність, чи накопичування бурі — неможливість працювати, втома.
У лікаря в Аркашоні. В Abatilles. Спроба знову Нуци на долоні. "Ну, не надо". Сором: знову не дотримував своєї рішучої постанови, — очевидно, через цікавість: чи пам’ятає ту ніч, чи відчуває, чи йде вже назустріч? Те саме. Будь ти проклята! А до того ще, виявляється, її вже нудить. Огида. Але буде ще більша огида, коли тепер [нерозбірливе слово].
Нізвідки ніяких вісток, ніякої підтримки, — в порожньому просторі. Але й це не зламає. Ніколи в житті не було таких труднощів, такої самоти, ізопьованости. Якщо маю цінності, оцінять; якщо хочу дати людям цінне, — візьмуть; якщо є сила дати, дам. 
І в цій цінності, в цій силі, у факті й процесі давання повинна бути головна сатисфакція. Дати хоч абстраговані, хоч зінтелектуалізовані радощі людям у працях, це зовсім не погана ціль життя. С. — 8.
19. VIII
Мінливо. Сонце. Соняшна ванна — 4. Дощ. "Ательє щастя" — 4.
Біль зуба.
Лист від Левицького. (Кіпенгойєр згоден видати «Соняшну машину» з умовою, що зведу на 300 сторінок. Себто, [треба] скоротити на 2/3. От це оцінка! І це той самий Кіпенгойєр, що краде авторський гонорар і шахраїть).
Лист від М. Жука. (Повторює прохання вислати фотографії для портрета. Книгоспілка видає клясиків і розсилатиме по школах їхні портрети. Має від цього заробіток, від писання портретів з фотографії. Має ілюструвати «Соняшну машину". Це — ідея непогана. Значить, ніби намір видавати серйозний?).
Лист від U tilite-Капустянського. (Мабуть, десь там серед емігрантського українського обивателя в Парижі йдуть чутки про мій поворот на Україну, про "переговори" з большевиками. 
Холодний тон у цього маклера по підшукуванню помешкань).
Запалення надкісниці. С. — 5.
20. VIII
Хмарно. Дощ. Холод. Сонце. Хмарно. Дощ. "Ательє щастя" не подобається. Кінчати мушу, бо почав. 
Мало руху, — концепція обмежує. Інакше починати, треба переробляти весь плян.
Англія, чого доброго, виправдає стару марксівську тезу: найбільш розвинені капіталістичні країни перші вступлять в обітовану землю соціялізму. (Росія стрибнула поза закон, але їй закони не писані). Вугільна криза відсунена, але цей вугіль чи не піде на першу розтопку революційного паротягу. Уславлена холоднокровність англійців чи не розтопиться в огні клясових боїв? Цікаво, цікаво, як "стара цивілізація" справиться з духом большевизму, який вже досить підозрілими вогниками пробивається то тут то там з-під покришки англійського консерватизму.
Приїзд Нуци і Зданєвича. В коротесеньких "трусіках" і шкіряному піджаку, без шапки, з покривленими, подряпаними й кривенькими ноженятами, з постійним слідкуванням за тим, що "шкодить організмові", і разом із самовпевненою манерою руського хронічного інтелігента Зданєвич становить досить втішну постать.
Навмисне залишив Нуцу, щоб показати, що все скінчено. Не торкнувся ні разу. Вночі навмисне прийшов, але щоб дати цигарку й умовити спати. С. — 6.
21. VIII
Хмарно. Сонце. Дощ. Хмарно.
Коха з Нуцою в Аркашоні. "Ательє щастя" — 3. Кінець 1-ої і 2-ої дії.
Нуца вернулася з Кохою до нас. Навмисне запитав, чи нудить її. Звичайна ґримаска, "не надо", але я сердито і з натиском повторив запитання, додавши, що мені це треба знати. "Такі" Після того ні одного дотику, ні одного вияву відношення до жінки. Кінець. Умерла.
Збирається жити на селі, в горах. Тема. Після Парижу, руху, плянів раптом тихеньке селище в горах Грузії, відрізаність від усього. Забуття життя для народження життя.
Запалення надкісниці розростається. Приходить пан існування — фізичний біль — і все ховається, нишкне перед ним. "Ательє щастя" вже відсунулось. Нуца нудна, книга з трудом рятує. Все робиться тимчасовим, несправжнім, надокучливим. 
Навіть цигарка не дає задоволення. Біль у щелепі, у висках і голові — оце єдине реальне, справжнє, але від нього не можна втекти. С. — 6.
22. VIII
Хмарно. Дощ цілий день з проривами соняшних плям.
Біль і опух — застують життя. Роблю всілякі зусилля, щоб волею пересилити біль, нудьгу і порожнечу, що її висвердлює ниюче, уперте свердло болю в щелепі і в виску.
Риси Нуци — брак доброти, активної ніжности, уважности дійової до людей. Худосочність ласки. Але претенсійність і вимогливість любови й уваги до себе понад свою цінність.
Лист від Глущенка. (Згода шукати нам помешкання).
Уява труднощів, прикростей, конфліктів, переборювань, що було б мені на Україні, коли б повернувся тепер туди. Знову питання: чи варто жертвувати літературою для політики? Чи ж література не є та сама громадська робота? І де більше можу дати користи: в мистецтві чи в політиці?
Дощ цілий день дзвінко, як паличкою по струнах цимбалів, дріботить по бляшаному комину на даху Кохиної кімнати. Все раніш і раніш починається вечір. Іде ніч, буде біль, сну не буде. 
Не буде й думок, праці, уяви, тільки біль. Нудно. С. — 5.
23. VIII
Дощ. Холод.
Безустанно з самого ранку дощ. Наше вічне полювання за сонцем і тут, на півдні Франції, де воно буває раз-у-раз, не вдалося нам. Уже загартовуємось у вогкості, мряці.
Лист до Глущенка. (Щоб шукав нам помешкання).
Лист до Капустянського "Utilite". (Помешкання).
Через лютий дощ грузинята не приїхали ні вчора, ні сьогодні, хоча нібито ми повинні були приїхати до них на обід.
Вода дощова хлюпає з даху в діжку з таким звуком, немов би порося допалося до корита й хапливо гамкає, чвакає, плямкає. З запаленням надкісниці, з неможливістю вийти з хати, з безперервним дощем і вітрами в Pilat’i, при всій філософічності вижити зиму було б трудно.
Страх болю вночі якраз може спричинитися до того, що біль буде. Дійсно, був. Але може не через страх, а через те, що повинен був бути? С. — 6.
24. VIII
Дощ. Вітер. Холод.
Читання "La mort" Метерлінка. Думка простудіювати це питання в Парижі. Включити як частину в "Книгу про щастя".

В "Последних новостях" нотатка підзаголовком "Винниченко возвращается в Россию?" Передрук замітки кореспондента РОСТа в "Известиях" на підставі мого одвертого листа з приводу повороту на Україну.
Лист від "трійці". (Спромоглися відповісти через два місяці. 
Повторення того самого, що писав Григоріїв. Нарікання на Левіні, що написав їм "реакційного" листа, себто, що вилаяв їх за їхні капості).
Ще один приклад мудрости рабина ("вивести корову з хати") — почування полегкости й повноти буття після прориву запалення. Немає болю. Почуваю себе повноправним громадянином життя, можу рухатись, їсти, читати й думати, не скупчуючи всієї своєї уваги на болючому свердлінні у висках і голові. 
С. 7.
25. VIII
Дощ. Сонце. Вітер. Хмарно. Холод.
Візита Левана, самого. Був арештований у Парижі разом із зібранням грузинських смєновєхівців.
Лист від Єлени Давидівни. (Відповідь на мою "провокацію" з приводу її глузування з мене і тонкушок та товстушок. їй шкода "аромату" мого колишнього відношення до неї. Справді ревнує, не сміється. Але разом з тим — "я люблю и любима").
В гостях у грузинят. Цілковита байдужість до Нуци. Колись іще давно міг бути якийсь інтерес. Малофарбність її.
Знову думки про поворот, про лист до Політбюра. Невже зможу бути невтральним на випадок інтервенції?
Лист до "трійці". (Одіслання написаного півтора місяці тому назад листа з додатком. Не політика, а зведення особистих рахунків. Замість розумного використання мого виступу, мого оголошення листа до Приходька вони хапаються обвинувачувати мене в зраді, в помилках, а себе виставляти "патріотами". 
Порада задуматися над собою, а не лютувати на критику, — з приводу лайливого листа Левіні. Заява про вихід з Соціологічного інституту). С. — 7.
26. VIII
Сонце. "Ательє щастя" — 2 + 1 + 1.
Знов у Кохи апендицитні болі.
Буває, що ніби ще молода жінка після якоїсь хвороби раптом робиться помітно немолодою. І хвороби [вже] нема, і все ніби знову добре, а видно, що вже минула молодість. Так і з літом. Після тижня хвороб-дощів хоч і знову сонце, але видно, що літо кінчається. Уже сумом тхне від ранкових косих променів, уже синє павутиння переплітає кущі. Мухи шамотливо шукають місця для кладки яєць. Море перестало пахнути.
Грузинята не приїхали, мабуть, посоромились заважати в роботі. Як і літо скінчилось, так і історія з Нуцою. Вже нема ні боротьби, ні бажання порвати щось, — байдужість і легкі дотики суму. Та ще жаль і досада за витрачений час.
Вечори вже довші. Пілат стає вже тіснішим. Хочеться вже вирватись; коли не стає приваби, то виникає примус. Раз-у-раз це так з усім, і з Пілатом, і з коханням, і з владою, навіть славою. Тема. С. — 8.
27. VIII
Сонце.
Лист до Йозефки. (Сумнів, чи приїде до Парижу, бо, мабуть, у неї з’явився роман). "Ательє щастя" — 3.
Подорож до Аркашону.
Візита грузинят. Знову питання про поворот на Україну. 
Пропозиція Левана (відновлена) написати листа до Сталіна й запитати, чому нема відповіді. Болючі й довгі міркування разом з Кохою. Нехіть до інтриґ, чужости, недовір’я, що там чекають на мене. Труднощі, зайнятість дрібницями, поборювання маловажливого. Теперішній патос під впливом усіх буденних фактів пригасне. Втома. А головне — неможливість працювати в мистецтві, літературі. Але з другого боку для цієї самої літератури користь: можливість жити живим життям, бачити Україну такою, як вона є, студіювати, дихати нею, занотовувати кожною клітиною свого мозку, — збирати живий, рідний матеріял. І що робити? Як вийти з цієї болючої ділеми?
Лист від Сірого. (Доводить, що ніяких докорів мені не робив і не міг робити. Інтриґи і плітки "трійці". Ховання мене як політика на "європейському тлі". Себто, мовляв, серед еміґрації). 
С. 7.
28. VIII
Туман. Сонце.
Кращий вигляд Нуци. Якийсь спокій на лиці. Нема западин, синців. Обличчя немов поповнішало, очі стали ясніші. Спить тепер добре, не має безсоння, кошмарів. Очевидно, з коханням покінмено. Моє відношення спричинилось до цього, — побачила, що як жінка перестала існувати для людей, переболіла, мабуть, цей момент, а через це й переробила в собі всі настрої, вагання, почуття. Все, очевидно, скупчується на дитині, на майбутніх станах матері. Леван береже її, охороняє від усяких хвилювань, небезпек і т. п.
Подорож до Abatilles. Розмова з Леваном з приводу його листа до ЦК РКП про мій поворот. Моя відмова. Мотиви: ЦК РКП знає про оголошений мною лист. Знає про поставлені мною питання большевикам. Якщо не дає відповіді, значить, або не хоче її дати, або не може; значить, або не має тих доказів зміни політики, яких я домагаюсь, або не відчуває потреби в моєму повороті.
Лист від Йозефки. (Збирається 12. [IX] бути у Франції. 
Питає, куди їй їхати до нас. З цього приводу вже пляни).
Нуца чомусь дуже хотіла, щоб Леван написав листа і щоб ми переїхали на Україну. С. — 7.
29. VIII
Сонце.
Моя відмова від посередництва Левана в переговорах з Москвою. Політбюро і ЦК КПбУ знають про мого листа до Приходька, питання поставлене, їхнє діло тепер так чи інакше, відповісти. Розуміється, вони дадуть доручення своїй пресі дати мені "належну" відповідь. Тільки чому й досі нема сеї відповіді? 
Може, там гризня за мене? В кожному разі мені знову звертатись до них не випадає.
Все складається до залишення політики. Занадто багато подурному без жодної користи для когонебудь витрачається часу, сили й енерґії страждання. Недоцільно, нераціонально.
Лист до "трійці". (Докладна відповідь на всі закиди. Докір, що особисті їхні інтереси застують інтереси громадянські. 
Порада використовувати інцидент з переговорами в національних інтересах. Одсіч щодо Левіні. Порада озирнутися на самих себе, а не тільки з ненавистю говорити про тих, хто ставиться до них критично). С. — 6.
ЗО. VIII
Сонце.
Обід у Леванів. Прикладення до життя вчорашнього висновку: звільнення від мет; тільки процес самого життя; "не піклування про завтрішній день", — результат незлий.
Знайомство з грузинами, — Церетелі. Колишній власник маєтків. Високий, худий, з сумними хворими очима, горбатий ніс і бліда, але хороша посмішка. Хворий на туберкульозу. Жінка — теж висока, ряба, здалеку гарна з хорошими рисами, зблизу — негарна.
Повернення додому при місяці.
Лист до Йозефки. (Хай вибирає, куди їхати: в Париж чи в Пілат?).
В кінці кожного місяця тубільці віщують погоду на будучий місяць. Так було в маю, потім у червні, в липні. Нарешті тепер запевняють, що у вересні неодмінно буде добра погода, так, мовляв, раз-у-раз буває. С. — 7.
31. VIII
Сонце.
Лист від Цеглинського. (Запитання про мій намір повернутись на Україну. Пропозиція допомогти матеріяльно).
В "Последних новостях" статейка "Винниченко снова меняет вехи", трохи перебріханий переказ мого листа, переклад з "Prager Presse". [Ця газета] з "авторитетних джерел" довідалася, що причинами моїх переговорів про поворот є моє бажання видати на Україні «Соняшну машину». Ці відомості, очевидно, дала трійця, Микита і К°. Дійсно, досить симпатичні людці. 
Отже, названо мене найогиднішим для мене прізвищем. Власне, тепер я все більше й більше відчуваю самотність: від антибольшевицьких кіл я відійшов, до большевицьких не ввійшов. Нема ні одної групи, з якою я почував би себе злитим, яка підтримувала б мене.
Цікаво, невже чисто психічні, ідеологічні причини можуть так сильно діяти на нервово-фізичний стан (одрижка, яка кілька місяців не з’являлась)? Тоскність, порожнеча, дражливість, туга, — вияви порушеного інстинкту громадськости.
Лист від Тамари. (Одержано дозвіл на в’їзд до СССР. 
Тамара пише про свої успіхи. Згадує, як я казав, що через два роки свіжість пропаде і ніхто її не покохає. Старається довести мені протилежне). С. — 8.
1. IX
Сонце.
Лист до Цеглинського. (Копії останніх листів до "трійці". 
Пояснення щодо "переговорів"). 
Очевидно, як вплив усіх цих мерзотних вигадок про мої переговори з большевиками і як бажання плюнути на всі ці огидності — думки про "зникнення", і балачка з Кохою про Африку, про лікарську посаду у французьких колоніях, про Бразілію і т. п. З усих проектів найбільш симпатичний: закопатися на кілька літ на французькій Рів’єрі в роботу, порвавши абсолютно всі відносини з попередніми знайомими, приятелями і товаришами. 
Трудність виконання цих плянів з матеріяльного погляду. А надто шкода Коху, яка, очевидно, більше хотіла б використати ці роки на життя серед людей, у великому світовому місті, користуючись усіма здобутками культури.
Даремне чекання грузинят. Зустріч із Зданєвичем на пляжі, — був у дюнах, пішки повертався пляжем додому. С. — 8.
2. IX
Хмарно. Сонце.
Виконання ідеї "звільнення від цілей", — легкість, заспокоєння, розв’язання себе. Вільне обдумування роботи.
Приїзд грузинят. Азарт Левана до хвильки. "Ганебна" невдача Левана і Кохи з ріжками, бочками і тринчиками.
Нуца лишилась ночувати. Леван уночі поїхав додому, засвітивши ліхтарика. Місяць за хмарами, тільки сіре світло від нього на галявинах у лісі.
Тяжкі стани Нуци. Майже нічого не їсть, — самі огірки, баклажани, виноград і дині. Огида до іншої їжі. Болі в животі, тяжкі настрої.
ІІ-й Інтернаціонал у дурному становищі: ні битися з ІІІ-ім не має відваги, ні порозумітися з ним, бо і те і друге для нього самого є небезпечне.
Пікантно: Ліґа Націй, утворена спеціально для охорони МИРУ, урочисто засідає, витрачає величезні кошти народів на своє утримання (одна Франція витрачає більше 6 мільйонів франків), — а члени її спокійненько собі в цей час воюють (Франція в Марокко та Сирії). Немов би охороняють право і свободу народів, а самі її тут же нищать, не визнають (Сирія, Ріфа94). С. — 5.
3. IX
Хмарно. Сонце.
З Нуцою ні слова про минуле, ні натяку. Ні одного дотику, ні погляду. Цікаво: повинна вона себе допитувати, як це [все] треба пояснювати?
Сварка Левана з Нуцою. На березі. Вони лишилися на ящиках, а ми з Кохою на пляжі, на піску. Раптом Леван пішов сам з пляжу. І зник. Не прийшов на обід і повернувся тільки години через три. Видно, щоб якось загладити погане вражіння від цього, назбирав ожини і не захотів обідати, ніби вже наївшись ожиною. Одначе, із смаком попоїв борщу (чудесного!). Мабуть, вийшло у них так: Нуца дивилась на нас на пляжі, на Кохині гімнастичні курбети, на нашу вільність, здоров’я, силу, і стало їй заздрісно, — вона вагітна, болі в животі, ні до чого не здатна, викреслена з життя. А вже одного разу була вагітність і через тяжкі стани довелося робити аборт. Мабуть, і тепер сказала Леванові, що доведеться зробити, або що хоче зробити. Він розсердився чи засмутився до тої міри, що побоявся перед нами показати їхню сварку. Нуца досить спокійно поставилась до цього. Тільки часом, як звичайно при її тяжких переживаннях, на якийсь мент ув очах застигала тупа непорушна задума.
Цілий день гра у хвильку. Леван розвіявся, навіть щиро реготав, а спочатку довго був понурий. С. — 8.
4. IX
Хмарно. Мрячка. Сонце.
Лист до "трійці". (З приводу мотивів переговорів з большевиками, [як вони подані] в "Prager Presse". Догадка, що "авторитетні українські джерела" — трійця. Коли не вони, хай спростують і відкинуть ці мотиви).
Лист до Перепелиці. (Відповідь на запитання про переговори з большевиками).
Лист до Шрайдера. (Те саме).
Лист, гроші від [викреслено]. (1200 фр.).
В гостях у грузинят. Церетелі: "дуже радий, що познайомився з моїм улюбленим письменником". Неприємна гра у хвильку. 
Нуца проти мене. Зате Леван у чудовому настрої. Очевидно, радий тому, що Нуца виявляє до мене навіть деяку ворожість. 
Тяжкий осадок від глупо проведеного часу.
Ідея зробити з Кохою удвох мандрівку на вельосипедах у Біяррітц. Коха з захопленням підхоплює її. Постанова: завтра рано виїжджаємо, якщо не буде дощу. С. — 6.
5. IX
Хмарно. Сонце.
Подорож на вельосипедах.
Вагання: чи їхати в подорож. До того ж хмарний ранок. Абатійцям ні слова, — після вчорашніх станів [так] швидко неприємно бачити.
Тільки на просторах ланів (за Teste) відчуваєш і розумієш тюремність Аркашону. Обід на станції Lamothe у матері ерісіег’а95 (молодий, гарний, в сорочці хакі, з шлейками на спині, з золотими зубами спереду). Мати — повна, мучно-біла, з чорним волоссям. Обід чудовий, і гордість сина й матері законні. 
Нас зустрів, як родичів, навіть матері представив, — не те, що інших гостей. Потягом з Lamothe до Labouheyre. Дивна несучасність французів: з Кохиним ровером у вагоні сталася біда, зліз ланцюг, — у майстерні полагодили і нічого не хотіли взяти. Від Labouheyre до Laharie. Бідність природи: сосни, вереск, колючі кущі, часом папороть. З чого живе населення? Даремне шукання готелю в Laharie. Уже втома. Треба далі, до Souguet 10 хвилин. Ніч у Souguet. Загроза танцями, [потім] заспокоєння, що [це] не довше 10-ої години. Кімната — зразок понурого бруду. Ґвалт, гомін. Стукіт утюга кравця. Грамофон. І нарешті — блошиці. Кошмарна ніч — на підлозі у війні з блошицями. 
С. 4.
6. IX
Хмарно. Сонце. Подорож.
Вночі майже вирішили повертатись до Пілату. Постанова: не їхати Landes’aMH,96 — переїхати потягом до Dax’a, а там далі на роверах.
Цілком винагороджені за терпіння вночі. Краса передгір’я, теплий день, привітність людей. Французькі письменники або сухі або дуже стримані, як мало вони говорять про красу своїх куточків, як мало в них любови до своєї країни. Мимоволі [спадають] ці думки по дорозі від Dax’a до Peyrehorade. Dax — затишне, чепурне миле містечко. Гордість [його] — грязі і гаряче джерело. Peyrehorade — [його] спеціяльність [риба] Saumon.97 Виноград, кукурудза, — більш нічого. Хлібів ніяких. Краса, статність, чорнявість населення, мужчин і жінок. Шестеро молодих парубків на візочку, спів, сміх. Помітивши, що ми милуємось [ними], були дуже вдоволені. Гарнесеньке дівча, яке сиділо разом з дівчатами біля хатини, зробило мені ручкою і так мило і привабливо закричало "Bonjour, m’sieur", що хотілося зстрибнути і розцілувати. Захват від краєвидів. Після одноманітности лісової дороги різноманітність куточків. Фарби багаті, — акації, пальми, інжир[ові дерева], кактуси, маґнолія, виноград.
Старесенький готельчик у Peyrehorade. Кімната з косою підлогою. Тиша. Чистота. С. — 8. 
7. IX
Хмарно. Сонце.
Подорож. Від Peyrehorade до Biarritz.
Нічого, крім кукурудзи і винограду. Але чудові, пишні старовинні маєтки з товстелезними, порослими мохом і плющем мурами, з замковими баштами, з китайськими альтанками, з парками платанів і дубів. Чим повинні підтримуватися ці мури, башти, альтанки? І лісів нема, і ланів нема.
На крутих спусках: вітер у вухах, а протилежний бік дороги, що спочатку стоїть, як стіна, по мірі того, як злітаєш униз, плавко вгинає вниз зовнішній кінець і підводить середину, випростовується, вигинається, наче хтось велетенський розгинає широченну темну залізну смугу.
Bayonne, — шумне невеличке місто, уламок Парижу. Старовинний собор, досить незграбна копія Notre Dame. Мова — між собою не французька (баська? ґасконська!), зрозуміти не можна. Ні одного кафе з музикою. Чудова річка (Adour), чудовий вечір, але ні одного човна з молоддю. Небезпечно плавати? 
Чи нема охочих до поезії?
Трудний перехід до Biarritz. Перевтома. Ошелешення від Biarritz. Назад до Bayonne. С. — 8.
8. IX
Хмарно. Сонце. Подорож.
Після Аркашону, тихих ландесів Biarritz ошелешило нас своїми восьмиповерховими готелями, терасами, ґранітом сходів, страшенним рухом авт, кишінням убраної шикарно, розмальованої юрби. Скупчення міжнародної буржуазії та всіх її прибічників. Пляж — утиканий різнокольоровими пеньками тіл так густо, що здається не можна ступити. Приплив. Від берега до сторожового човна — линва. Линву обліпили тіла, якими мов корками шпурляється океан. Верещання жінок покриває навіть гуркіт хвиль.
Декоративні, ноздрюваті скелі з перилками, ґротиками, написами і обліплені туристами й курортниками. Пляжі другого і третього сорту. Третій за Біяррітцем, але до нього їздять автами.
Кімнат у готелях [вільних] нема. Власники помешкань живуть у кухнях, поздававши все гостям за колосальні ціни.
St. Jean de Luz. Тихе, скромне містечко, тихіше й простіше за Аркашон. З одного боку гори, з другого океан. На пляжі теж наметики, теж публіка, але [все це] таке тихе, мляве, ріденьке, наче це вигнанці з Біяррітцу, які сидять тут і тужать за загубленим раєм.
Завтра: або в гори, або додому. С. — 8.
9. IX
Сонце. Подорож.
Потягом до Люрду. Місто у міжгір’ї. Вражає гомін, рух, маса люду, так само, як у Біяррітцу, але цілком іншого характеру, — дві Франції, тут і там. Там рух і гомін людей, що ганяються за розвагами та втіхами. Там усе місто пристосовано до цього, все населення служить цій меті. Тут усе служить містиці. І тому поруч з хрестами, манастирями, — сила крамниць, де продають чітки, хрестики, свічки, іконки, Гравюри і картки святих, Бернадетти, Діви Марії. Меркантильність — дрібна і масова. Вражає цей характер дрібної торговельности всього міста, — суцільний базар з пансіонами, готелями, приватними кімнатами. Св. Бернадетта, її Грот, де зціляються хворі, — це ціле підприємство, господарство, яке має сотні розгалужень, пов’язаних між собою.
Ґрот Бернадетти, де вона, 14-[літня] дівчина, побачила Св. Діву, яка їй показала джерело, що може зціляти. Місце [для] хворих одгороджене ґратами від публіки. Десятки возиків — фотелів з каліками. На ношах їх зносять у купіль-джерело. Прекрасне, надхненне обличчя дівчини. Надзвичайна віра в очах, весь час зведених до неба, [вся вона] в екстазно-тихій посмішці, в молитовно складених руках. Яка сила віри!
Ночування у приватної господині. На підлозі. С. — 7.
10. IX
Хмарно. Дощ. Подорож.
Спуск з Люрду долиною на бісиклетах. Розбита прочанами дорога, найгірша за всю подорож. Зупинка від дощу в сільці, в готелі. Дорога до Pau. Чудове місто. Інтимно затишний гарний парк. Палац Генріха IV. Панорама гір з Bd. des Pyrenees Додому.
В Arcachon’i. Abatilles. Немов би світло в Ramiers.
В очах усе [ще стоїть] юрба молільників-родичів перед джерелом Бернадетти, хворих на ношах. Молодий рудий чоловік біля своєї непорушної жінки на ношах; здійняті догори руки, благально схилена набік голова, відреченість і заглибленість у молитву. Ряд попів, як на сцені, лицем до публіки. Молитви і співи по команді. "Ісусе, скажи тільки одне слово, і я видужаю". — "Господи, май жаль до нас, грішних". — "Bienheureuse Bernadette, моли за нас Господа". — "Боже, зроби, щоб я чув". — "Боже, зроби, щоб я бачив!" — "Боже, зроби, щоб я ходив". І все це вголос, і всі за попом. Піп з виголеною на маківці лисинкою, весь час щось жує. Механічний, професійний вираз попівських облич. Завчені слова, жести, вирази очей. Часом між молитвами коротенькі проповіді. Процедура масової гіпнози й автосуґестії. І та прекрасна (бідна чи щаслива?) дівчина, що чекає чуда, вірить у нього і живе поза цією юрбою, поза життям. С. — 6.
11. IX
Сонце. Дощ. В Пілаті.
Купа листів не дала відразу заснути. Грузинята, виявляється, теж кинулись за нами в подорож, страшенно підстібнуті заздрістю, образою й бажанням показати, що можуть обійтися й без нас. Точнісіньку ту саму подорож роблять, що й ми, принаймні ту, що знають з наших карток. Смішні діти.
Лист від Сірого. (Ґалаґан оголосив листа Сірого до мене на засіданні УГК. Підленький чоловічок).
Лист від Григорієва. (Відповідь на мої закиди. По всіх пунктах та сама безпомильність і міщанська тупість).
Лист від Цеглинського. ("Українська громада" зможе друкувати 4 сторінки на місяць уривків з «Соняшної машини». Сторінка — 9 доларів. 36 долярів на місяць. Не пишна поміч!).
Подорож до Abatilles. Зустріч з Пірумовими. Він дійсно кругленький, з "полненькой грудкой". Але досить симпатичний. 
Скромний на вигляд. Тримається мовчазно. Посмішка хороша. 
Ніякої дипломатичної важности й розв’язности, навіть урядовосовєтської нахабности ні тіні.
Грузинята, справді, як я й передбачав і як виходить з розповіді Пірумових, виїхали в подорож через нас, з досади, амбіції й бажання показати [себе]. С. — 8.
12. IX
Холод. Сонце.
Лист від Приходька. (Дитяча відповідь: ви, мовляв, хочете, щоб ми звернулися до вас з проханням повернутись. Це — неможливо. А коли ви інакше не хочете, то ми обійдемося без вас і на політичному і на культурному полі. І далі дитяче вихваляння неіснуючих досягнень у національному питанні).
Картка від Нуци. (Також дитяча кореспонденція: дитяче мавпування нашої подорожі тягнеться далі. Все, як ми робили. 
Ми в Dax, вони в Dax, ми в Peyrehorade, і вони туди. І такі самі картки з питтям за наше здоров’я).
Лист до Шрайдера. (Пропозиція зайнятися влаштуванням сценарія «Соняшної машини». 10% гонорару з мого заробітку. 
Одіслано expose роману).
Лист Приходька вирішує питання моєї ближчої участи в політиці. Очевидно, політику на еміґрації треба облишити рішуче і остаточно. Політика Григорієва, Ґалаґана і Шаповала, що провадиться більше ради забезпечення собі субсидій, політика, що далі Праги не йде, — смішна і негідна витрата сил. С. — 8.
13. IX
Холод. Сонце. Знову зубний біль.
Лист до Сірого. (Признання вини за пересилку його листа Ґалаґанові. Негарно, що Сірий прилюдно відмовився від власних слів).
Лист до Григорієва і Шаповала. (З приводу підлого вчинку Ґалаґана з листом Сірого. Розкриття Ґалаґана як автора неґативної характеристики Шаповала).
Здається, повернулися грузинята з "подражательної" подорожі. Проїжджаючи в Аркашон до зубного лікаря, бачили їхні ровери біля хати.
Міркування над листом Приходька. Чи не слід би ще раз відповісти запитанням про головне: чи можуть вони дати реальні докази зміни національної політики. Знову оголосити і цього листа і тим [самим] знову поставити питання публічно. Коли вони зможуть переконати мене і я поїду на роботу, тим самим вони зроблять найкращу пропаґанду своєї національної політики. Коли ж дадуть знову таку ж саму загальну, бездоказову, ура-барабанну відповідь, яку дали тепер через Приходька, тим самим підпишуться в лицемірстві і незмінності своєї національної політики. С. — 7.
14. IX
Сонце.
15. IX
Хмарно. Сонце.
Лист від Левіні. (Все ж таки настоює, що я погано відстоював його інтереси).
Вдень заснув, бачив знову вві сні Тамару, ніжну, тихолюбовну, осяяну внутрішньою глибокою радістю.
Питання повороту мучить. їхати на Україну тепер — значить знову йти на розп’яття. З якої речі мушу брати на себе цей хрест? Хто мене жене на це? Чого сам себе катую?
Стає порожньо в Пілаті. Треба в Париж. А в Парижі? Куди прикладу свою роботу? Складу в шухляду? Злидні нахабно визирають з-за тину майбутности, піджидають. С. — 7.
16. IX
Хмарно. Холод. Сонце.
Цілий день вагання й міркування, чи відповідати на листа Приходька і кому: Політбюрові ЦК РКП з копією ЦК КПбУ, ми просто Приходькові? Чи тільки послати в газети оповіщення, що дістав од Приходька листа такого то змісту і тим закінчити всю історію. Надрукувати такого листа, значить, учепитися за формальний бік справи і, не вияснивши її як слід, [усе] покинути. 
А з другого боку писати до Політбюра, значить, ангажуватися на такий тягар, який роздушить мене, нічого не давши справі.
Малюноп, здається, дає незначні наслідки. Головне, що шматочки вже елімінуються, не виявивши себе як слід. І тут невдача? Кому це потрібно сипати на мене шишки? Для спроби — чи витримає голова моя? Буду старатися тримати її високо, але що вийде з того, побачимо.
Думки, вагання, хитання, обмірковування, — сон убили. 
С. — 5.
17. IX
Хмарно. Сонце. Хмарно.
Вагання далі. Болючий стан. їхати до Парижу, розпочинати роботу.
У грузинят. Гра в хвильку була вже стримана, коректна, але ... без того щирого й веселого захоплення, що раніш. — Ґіві — дитина, що любить ліки; з охотою п’є риб’ячий жир, сам просить, навіть не хоче починати обіду, поки не дадуть ліків. 
Любить, щоб перев’язували йому рани. Між Леваном і Нуцою конкуренція за його любов.
Раптом увечері перед нами постала ситуація дуже виразно: розбиття всіх плянів і надій, крах з «Соняшною машиною», крах з політичною діяльністю, розходження з групами, розходження з товаришами з власної групи, розгублення приятелів, цілковита матеріальна незабезпеченість до такої міри, що нема на що справити одежі. І надзвичайно непевна ситуація в перспективі. 
Навіть в Африку в колонії не можемо поїхати, [там] потрібні лікарі не старші 35 років, а Коха вже переросла. Такого становища ще ніколи не було. Принаймні надій було багато, пляни були, майбутнє було. Тепер же все зруйноване. Лишається тільки власна сила духу, внутрішній світ, наша любов і взаємна піддержка. Вийдемо? Встоїмо? Побачимо. Веселість духа ще не всю загублено. А це багато. С. — 8.
18. IX
Сонце.
Лист від Йозефки. (Знову з матір’ю вибух хвороби. Приїде тільки в жовтні до Парижу).
Вирішено: пишу Приходькові з передачею своїм центрам. 
Листа зараз же оголошую. Згоджуюсь звернутись до центрів, але повторюю ті самі вимоги. Одверто, правдиво, публічно. 
Відповім і наклепникам про «Соняшну машину», посади і т. п.
Зданєвич — самовпевнений, "амбіція — забобон", принципіяльно їсть, "шкідливо організмові", криві ноги, шерсть на грудях, на пляжі робить з дітьми гімнастику під командою лисого, рум’яного вчителя гімнастики, в якого дуже товста дочка-дівчина; живе у Леванів без запрошення, не розуміє натяків, щоб виїхав, вимагає доброго харчу, брудний, скрізь смітить, не прибирає за собою; про все говорить з апльомбом, з посмішкою вищости; написав книжку віршів, які складаються з незрозумілих звуків і набору літер, химерно розкладених по сторінках. 
Служить у Пірумова, секретаря совєтського посольства, за перекладача, одержує 800 франків і ховає свою службу. С. — 7.
19. IX
Сонце. "Трійця" прислала 1-е число свого журналу. Співробітники: М. Шаповал (двічі), М. Сріблянський.98 Значить, тричі М. Шаповал, Гр. Наш99 і Н. Григоріїв. Двічі! Двічі й М. Ґалаґан. От і число. Тема статті. "Я милого узнаю по походке, носит шляпу он панаму, ботиночки его всегда скрипят". Немов би М. Шаповала мала на увазі [ця] частушка. Містечкові франти з шиком носять модні речі ще за кілька років [до їх масової появи]. 
Духовна панама і ботиночки на рипах — чудова характеристика нашого "соціолога" .
У грузинят. Нуца дратує в грі у хвильку. Негарно. Не можу опанувати своїми станами.
Тема. Леван усе радіє, що Нуца хоч у грі проти мене. І що більше ми дратуємось одне проти одного, то веселіший він, навіть радісний, сміється, жартує. Але як сумно: згадати Бульонь і останні дні в Аркашоні. Яка жалюгідна вона, "пропитана вся", буденна, зленька, неприємна, смішно амбітна, дратуюча. С. — 8.
20. IX
Хмарно. Сонце. Спека.
Складання речей. Сум за Пілатом.
Навмисна візита до грузинят з умисним наміром ще раз заграти у хвильку для перевірки своєї постанови триматися "безжурности" і "ширшости". Дійсно, не зважаючи на програвання, не сердився. Але Нуца все таки злегка дратувала. Яке в’їдливе зінське щеня. Так і уявляється воно: вчепилося в литку і хоч убий не струсиш з ноги.
Натяк Нуци на те, що вона не лишиться в Abatilles і приїде до нас, якщо ми знайдемо помешкання. Загроза поважна. Всіма силами треба спекатися такої візити. Посмішечка досить лукава була при запитанні. Але коли дійсно так, чулість досить слаба у людини.
Лист від Віденського. (Таки переїздять до СССР. Справи всі, очевидно, ґиґнули. І розрахунки мої /слабесенькі!/ на поміч від його "кораблів", очевидно, треба закинути геть зовсім. Жінки, видно, з своїм практицизмом мали більшу рацію, ніж ми з своїми розмахами). С. — 7.
21. IX
Хмарно. Сонце.
Виїзд з Arcachon’y.
Прощання з "кабінетом" , океаном, лісом. "Кабінетові" віднято ізольованість, прорубано кимсь у кущах стежку. "Фотелі" з "колонами" напівобсипались, газети пожовкли.
Перед виїздом у грузинят. Нуца встала. Жовта в’язанка і замотана шия роблять її вищою. Коли сердиться і доводить щось, то кінчики уст робляться виразно загостреними.
Парочка у вагоні: вона — висока, стрижена (волосся в хвилях) чорнява, великий, але не негарний ніс, коротка верхня губка. Він також чорнявий, також з великим (але негарним) носом. Поводження між собою незрозуміле, для чоловіка й жінки занадто стримане, для брата й сестри є щось жіноче в її посмішці до нього.
Куняння. Боротьба за сон. Аркашон уже стрибнув зі своїми чотирма місяцями життя в минуле і обкутується серпанком суму і спогадів. С. — 3.
22. IX
Хмарно.
Прибуття в Париж.
"Бідна, бідна Франція з такою своєю організацією". Так казала проста жіночка, що їхала з Люрду. Можу підтвердити її думку. Боротися з Німеччиною при такій організації важко. Тема статті: конкуренція робітників-носіїв на вокзалі. Поділ на depart і на arrivee.100 Речі в баґажі розшукує сам пасажир.
Починається помешкальна біганина.
Невдала візита до Єлисавети Давидівни.
Вечір. Париж: вуличка, вікно, в якім видно голі плечі дами, пишну зачіску, брилянти, затишне світло, розкіш ресторану. 
Поруч на метр: халабудка-курінь, в окулярах робітник — слюсар вистукує молотком. На тлі жовтявого неба косий контур даху Люксембурзького палацу, — віконечко освітлене, башта. 
Середньовіччям махнуло. А під ним моторові левіятани автокарів та автобусів з ревом і грюкотом. Вузесенькі порожні провулочки, і галасливі річки бульвару. С. — 10.
23. IX
Мінливо.
Тема: Українець у Парижі, степова людина в центрі міської цивілізації. Поезія степів, простору — і кам’яні вулиці. Щирість, одвертість, як зброя за існування, в Парижі аномалія.
Побачення з Лізою. Історія хвороби. Товстенька, бліда, пофарбоване чорне волосся. У Аннет Бабе нарешті вже вставлені зуби, видно відчуває себе помолоділою. Портрет її в жовто-чорних фарбах. Радіоапарат на столику. Золотий зуб спереду, великий, виразний, дуже чистий, новий. Панна з величезною косою і малесенькою голівкою, з вдавленим посередині носом. 
Мріє постригтися, бо волосся мучить.
Розмови про Леночку, Дєтку, Лундберґа і т. п. С. — 8.
24. IX
Мінливо.
Лист, гроші батькові ЗО долярів на два місяці. "Апарат для пшиймування центуф". "Membre de Syndicat" immeubles101 молодий чоловік, приємний голос, приємне лице, дає немебльовані помешкання від 1 000 франків на рік. І всього за 70 франків. Йому треба ці 70 франків заплатити, а він потім дасть квартири. Чи дасть, — Гарантій ніяких.
Проводжання Єлисавети Давидівни в Arcachon. Розмова з Шрайдером з приводу мого повороту. "Не треба вибирати". Хто поведе кращу політику? Ніхто. Але бути активним не треба. Значить, займатися кінематографією? Розповідь про Миколу Шаповала. Візитівка: "генерал-хорунжий", загнута не з того боку, Микола Шаповал як представник Українського Соціологічного Інституту на з’їзді Французької Соціялістичної Партії (!!). Невдоволення Шрайдера напрямком "Нової України" — націоналістичність. С. — 6.
25. IX
Студіювання паризьких кварталів у шуканнях "Bleibe". "Coquet logement"102 на Montmartre’i.'03 Чудна кокетливість у французів!
Тема. Як пишуть романісти романи і як пише їх життя. Роман з Нуцою з усіма дрібними перипетіями, торгуванням, Гримасками, істериками дома і катуванням Левана. Кінець: вагітність, ручкою, думки про аборт, "пропитанность", допитування чи нудить. І після того кінець, як одрізано. Лишається тільки дрібна амбітність, роздратовання, випади проти Ді в грі в карти, ображання. Побоювання Ді, що Нуца може сама приїхати до Парижу і страх перед її станами, перед потребою розважати її, віддавати час. Життя малює фарбами сірими, дрібними, страшно буденними, в яких фарба грошей грає немалу ролю, чого в романах письменників буває дуже мало. С. — 6.
26. IX
Мінливо.
Тема: Сцена в помешканні, яке наймається. Група дам, намальованих, прибраних, різного віку. Напруження на обличчях, ворожі погляди, конкуренція. Набавляння ціни. Першість візити. 
Замішання хазяїв. Наша настійність. Образа дам. Випихання їх з помешкання. Наша апеляція до літератури й мистецтва. А потім до кишені з надбавкою. Помилкова тактика суперниці: хвилювання, дратування і претенсії. На поміч нам — ідея хазяїв продати нам помешкання. Хапаємось за [цю] поміч і по цій шворці вилазимо переможцями. Помешкання за нами!
Візита Олександра Абрамовича. Менше хіхікання, легковажности, зарозумілости. Лекції життя мають, очевидно, успіх.
Закінчення операції з помешканням. Можна спочити на лаврах!
Нежить. С. — 5.
27. IX
Мінливо.
Лист до Сірого. (Нова адреса).
Лист до Левицького. (Адреса, запитання про "Гріх") Лист до батька.
Лист до Перепелиці. (Побачення).
Лист до Кельберина. (Побачення).
Лист до Віленських. (Адреса).
Лист до Наді. (Адреса).
Лист до Бери. (Адреса).
Лист до Нуци. (Адреса і про помешкання).
Лист до [незакінчено].
28. IX
Хмарно.
Лист до [М. І.] Жука. (Відсилка фотографії для портрета для шкіл).
29. IX
Сонце.
Шукання помешкання для Леванів.
ЗО. IX
Сонце.
Шукання помешкання для Леванів. В результаті знайдено риси їхнього характеру: неуважність до інших і експлуатація уважности інших. Гнів і бажання, щоб вони самі для себе зробили [якісь] зусилля.
Бідні хазяї нашого помешкання, вони покладають, видно стільки надій на нас, що ми визволимо їх від їхнього помешкання, купимо його. Знайома історія — Рауен.
Комісіонер помешкань Дубінський, з Одеси. Розв’язний, самовпевнений, руденький, з тоненькими губками, гострим носиком і зеленкуватими гострими очима. "Роскошная квартира" виявилась дуже скромним міщанським помешканням. На докір — відповідь: " Что же вьі хотите?" Лист від Сірого. ("Трійця", здається, дійсно робить капості. 
Досі нема відповіді, чи солідаризуються з Ґалаґаном. Мовчання знак згоди? Маленькі людці! Олесь пише: Держвидавові надзвичайно сподобалась «Соняшна машина» і вони абсолютно не погоджуються з Дехтярьовим. Слава Богу, вони, здається, не всі такі, як цей парубчак). С. — 7.
1. X
Хмарно. Сонце.
Переїзд на Desnouettes.104
2. X
Туман. Сонце.
Григоріїв і Шаповал не відповідають на запитання, чи солідаризуються вони з вчинком Ґалаґана. Значить, солідаризуються. А можливо, й самі брали участь в ції чесній акції. 
Дійсно, з такими людьми робити важко.
Грузинята не відповідають. Мабуть, образились за щонебудь. Господи, як легко образити людей, навіть роблячи їм добро. С. — 6.
3. X
Хмарно. Туман. Сонце.
Лист до Тамари. (Прохання пригадати, що вона взяла у мене в Рауені під час проходу по шосе. Чи є в неї знайомий Миша?).
Писання листа до Приходька.
Наші хазяї Gotherin’n. Він: невеличкий, худенький, у великих окулярах, стриманий, навіть трошки поважний, як то часом буває у малих на зріст людей. Вона: так само маленька, худенька, гостренька. Він служить у банку, вона дає лекції гри на скрипці. Збивають хазяйствечко. Здали помешкання ніби через те, що будують за містом віллу. Але, мабуть, це так говориться тільки для амбіції. Внизу під ними вірменська родина, яка давно емігрувала й офранцузилась. Бабця глуха, тому часто з-під низу чути не розмову, а крик, — то діти розмовляють з бабунею. Дім у розрізі, — вікна спалень, кухонь, — [видно, як] усі їдять на кухнях. Як тільки 12 або 7, — так усі по кухнях працюють ложками та ножами.
Ейфелева башта вночі з світляною реклямою Citroen’a.105 С. — 8.
4. X
Туман. Сонце.
Візита до мадам Марморек. Багато квітів у саду, жоржин, — зарослість саду. Кинулося в очі: худорлявість Медора, ніби меншим став. Чистота, порядок на подвір’ї і в домі (очевидно, для багатих пожильців і електричний дзвоник коло воріт, і телефон, і ванна). Сама Марморечка така ж свіжа, з сивим пасмом на фарбованому волоссі, в пенсне і з променистою посмішкою. 
Така сама зливність балачки, перескоки з думки на думку без упину, без павз, така сама неуважна уважність до слів інших. 
Одна з [її] думок: кожен вік людини має свої улюблені інтимні ідеї, — старість за таку ідею має проблему життя і смерти. 
Друга: у євреїв через те релігія не виродилась в ідолопоклонство, що жінки не мають права активної участи в моліннях.
Чи не тому, що нема інституту посередників між віруючим і Богом?
Лист від Нуци (експрес). (Вони не "демімонденки" і хочуть не за 1000 франків помешкання, а за 700. Леван їде в Грузію. 
Нуца лишається місяців на два. Очевидно, Леванові прийшло прощення за гріхи. Москва покарала і тепер милує).
Візита до Перепелиці. С. — 7.
5. X
Сонце.
Лист до Приходька (рекомендований). (З приводу «Соняшної машини». Хай Держвидав дасть нарешті остаточну відповідь і присилає гонорар).
Лист до Григорієва і Шаповала (рекомендований). (Чому мовчать на запитання, чи солідаризуються з вчинком Галагана? 
Прийматиму далі мовчання за знак їхньої згоди з Ґалаґаном.
Лист до Беме (рекомендований). (Що з гіпотекою).
Лист до Кельберина (рекомендований). (Щоб вислав "КолНідре").
Лист до Сірого. (Знову прохання адреси Володимира Дорошенка).
Лист до грузинят. (Про помешкання для них).
Ancien ministre Perepelitza (французи вимовляють Пєрєпєліза). Один з членів кумпанії Севрюка,106 Степана Сербиненка. 
Жінка [його] — француженка, очевидно, спокусилася гривнями і "міністеріяльністю". Потім — заробляння грошей комісіонерством, здобуванням пашпортів і т. п. Зв’язків з літературними колами у нього, очевидно, дуже мало. Ледачий у перекладі. 
Брехливість. Безцеремонність у засобах здобування грошей. 
Вона: червоно фарбоване волосся, фарбоване лице, великі червоні ясна і на них рядок маленьких білих зубів; світла, дитяча посмішка. Товстенька. Наліплена на віях чорна фарба, помітно стрілками. Він — без зубів з одного боку. Широке лице; малі, широко поставлені очі. С. — 7.
6. X
Сонце.
Писання листа до Приходька. Трудність сказати так, щоб не зачепити їхню амбіцію і не поступитися своїми переконаннями ні на одну лінію. Головне запитання: чи є позитивно активне відношення до національного моменту. Коли ще нема реалізації благих постанов, то чи є, принаймні, щира, тверда, принципіяльна тенденція до реалізації?
Статті Беро107 у Journal108 викликають сум. Очевидно, занепад ентузіазму справді робить великі кроки. Живуть тільки інерцією. Посувальна енерґія вичерпується. Страшно входити в гниючу атмосферу. Боротися? Випхне. Не боротися? Засмокче. 
Але може це якраз момент для сприяння зросту національної стихії та захоплення позицій. Коли ще років з п’ять протягнеться процес переродження большевизму і занепаду революції, то хоч, може, національну справу можна зміцнити.
Візита Глущенка. Робить успіхи малий. Здається, буде помітний талант. С. — 8.
7. X
Хмарно. Сонце. Хмарно.
Прогулянка з Марморечкою у Версаль.109 Розповідь Марморечки про совєтських службовців, її пожильців. "Хамство і неповага до праці" — характерні риси жінок совєтських спеців, шефів. Не тільки спеців, але й комуністів: жінка Пірумова, та й Нуца, та й мабуть [жінки] багатьох малих і великих "революціонерів". Очевидно, знаючи про свій дефект багатобалакання, Марморечка кілька разів немов виправдується, пояснюючи [це тим], що не бачить нікого, тому на нас і накидається.
Червонява іржавість дерев. Паперовий, сухий шелест листя під ногами. Синювата легкість далечини. Гудіння аероплянів по долині. Велич старого палацу. Музей революції, написи, франки за вхід. Те саме чекає й нашу революцію.
Перспектива ставка з двома тополями в самому кінці з одбитими відображеннями в чотирикутнику води. Соняшна жовтість поля квітів. Старіння палацу. Поміч американських мільйонерів для реставрації палаців у Франції.
Телеграма від грузинят. Таки спокусилися на помешкання з комфортом. С. — 6.
8. X
Холод. Хмарно.
Писання листа до Приходька.
Невдала візита до Глущенка. Кудись побіг з картиною. 
Хлопець робить собі славу. Добре відчув природу сучасної європейської критики: продажність. У нього знайомства з критиками, журналістами, особисті зв’язки, дрібні частування, подарунки. Він з ними ласкавий. Але він і працьовитий, і шукаючий, і живий, і невтомний. Очевидно, має роман з дівчиною-німкенею. Боїться її приїзду до Парижу, бо, мабуть, не дасть працювати як слід. С. — 7.
9. X
Холод.
Лист від Сірого. (Обіцяє написати щось, "багато цікавого" ).
Писання листа до Приходька.
Труднощі повороту на Україну опукло висуваються, як тільки цю думку наближаю до уяви. Чужість, підозрілість, ворожість нового середовища. Ворожість і старого. Самотність. 
Розрив з літературою. Залежність, підлеглість, скутість, зобов’язаність на всякі дії, навіть гидкі. Необізнаність із справами. 
Трудно. Для чого все це затіваю? Що мене на це жене? 
Відчуваю, якась фатальна сила. Сказавши "а", мушу сказати "б", а "б" тягне за собою "в", і так приходить весь ланцюг необхідности, обплутуючи мене. Рвонутися і порвати все? Так в’яже свідомість дикости такого вчинку. І знову зв’язаність.
Несподівана візита Миколи Шаповала. Такий же заглиблений тільки в себе, така сама розтріпана мова, скудовчена, повна "то як його", "значить", "як єсть", "понімаєте-розумієте", кострубата, незв’язна. Живе у гетьманця, з гетьманцями підписує відозви проти петлюрівців і є представником "Соціологічного Інституту" свого брата-соціяліста. Абсурд, можливий тільки в українців. С. — 8.
10. X
Холод. Сонце.
Закінчення листа до Приходька. Косі дуже сподобався, повний гідности.
Коха на конгресі хірургів.
Лист від Йозефки. (Приїзд до Парижу знову відкладається. 
Очевидно, має роман з Кавдером і їздить з ним по конференціях. То в Женеві була, тепер у Льокарно).
Лист від Кельберина. (Буде у вівторок).
Лист від грузинят. (Приїжджають завтра).
Коха радить прочитати листа до Приходька Леванові, може, він зауважить щось потрібне. С. — 7.
11. X
Холод. Сонце.
Переклад на російську [мову] листа до Приходька.
Приїзд грузинят. Нуца дивиться з м’якими, злегка-злегка запитливими очима, часом затримуючи їх у моїх більше, ніж треба. Каяття [за] свою недбалість у помешкальному питанні. 
Леван зараз же сповістив про статтю про мене в "Парижском вестнике". Сам не читав, розповідав Шаліко. Якась льокайська лайка, якісь передруки з "Правдьі" чи "Известий". Якийсь перехоплений до когось лист Григорієва, немов би про мої наміри їхати на Україну для підняття повстання. Непорозуміння? Провокація? Глупота? Чи тут є чиясь зла воля, що починає акцію дискредитування мене і моїх заходів? Інтриґи трійці? Чи чиїсь інші? Чи проста дурість писак з "Парижского вестника"? Леван у кожному разі більше схвильований, ніж я. Це ж і його компромітує.
Візита Перепелиці. Прочитав йому листа до Приходька. 
Лист, очевидно, зробив вражіння, бо запитав поради, що йому робити, — подавати заяву про права радянського громадянства, чи ні? Розповідав про побачення з Любченком110 та про його національну завзятість. "Яке відношення вашої кооперації до руської?" — "Таке саме, як до еспанської". В торгпредстві балакав тільки українською мовою. Переказав через Перепелицю, що хочу [мати] побачення з Любченком. Чи зважиться? 
С. 7.
12. X
Холод. Сонце.
Коха схвильована дурними вибриками "Парижского вестника" й чутками — погано спала. Вже гадає, що могло дати привід до таких ідіотських чуток? Моя думка: коли Москва і Харків такі дурні, що повірять, результат буде тільки той, що я тепер не поїду на Україну і буду собі тихо, продуктивно працювати в Парижі. І чи не буде це краще, принаймні для мене? А може ухопляться за цю дурницю, не можучи відповісти мені на мої запитання? Все може бути.
З Нуцою знову щось відновилось, — дотики, поцілунки рук. 
Лишились у спальні самі. Несподівано взяли ніжність і жаль. 
Взяв у долоні лице її. "Ну?" — "Що ’ну’?" — "Так, нічого". Коли почулись кроки, відсунулась від мене. В кіно знову потиски рук. 
Навіщо? Через що? З цікавости, очевидно, як у неї, так і у мене.
Перед тим читання [їм] свого листа до Приходька. Леван і Нуца побачили [в ньому] ворожість, зарані відому мені відповідь центру. Довга суперечка. Очевидно, в Харкові і в Москві таке саме відчують., "Тон не такий". Звикли до раболіпного тону, а тон об’єктивний і гідний здається ворожим. Чи варто посилати листа? А що робити? С. — 5
13. X
Хмарно.
Маленька нарада з Леваном з приводу листа до Приходька. 
Дано листа на перегляд Леванові, нехай зробить помітки, які місця можуть "там" здатися ворожими. Нехіть взагалі до всієї цієї тяганини. Покінчити б якось і знати, що вже кінець. Тоді взятися за роботу як слід.
Побачення з Кельберином. Лисий, круглі очі, гострий, закарлючений ніс. Син — талановитий піяніст. Успіхи його в Берліні й Америці. Скромність Кельберина. Якийсь меценат оцінив здібності. Запропонував хлопцеві їхати на його кошт в Америку. Там виступав у філантропічних концертах. Здобув успіх. Запропоновано посаду в консерваторії з помешканням.
Жулик — посередник у помешканні. Його невдача.
Тамара не відповідає. Очевидно, дійсно чимсь ображена на мене. Мабуть тим, що я погодився з нею, що вона не здатна на кохання "до гробовой доски". Уперто мовчить. Провокую запитаннями про якогось "Мишу", навіть цікавість її не більша за образу. А коли є образа, значить, гадає, що може "до гробовой доски", значить, знає з досвіду? Для кого ж це "гробовая доска"? С. — 8.
14. X
Холод. Сонце.
Несподіваний афронт. Б. Волін,111 знаменитий совєтський "дипломат" умістив в "Известиях" фейлетон під назвою "Проделки Винниченки". "Проделки" такі: задумав Винниченко всіма засобами пробратися на Україну, втертися в довір’я партії і зірвати зсередини Україну. В цей же час буде провадитись інтервенція буржуазних європейських держав. Для цієї мети я пишу ультиматум совєтській владі, вимагаю, загрожую боротьбою, словом поводжусь найдурнішим способом. Не тільки не втираюся в довір’я, а навпаки, з самого початку викликаю до себе недовір’я. Як документи, наводяться листи: Григорієва і мій, в яких точно засвідчується і підтверджується [ця] комічна байка.
Тепер задача для дітей усякого віку: хто підробив листи. 
Коли це українська еміґрація, то чому так охоче і легковірно підхопив совєтський борзописець цю дурницю? Коли ж цей підлог зроблено самими совєтськими політиками, то з яких мотивів і з якою метою? — От цю загадку хочеться розв’язати. Довести чесним людям усю брехню і підробку цих листів я маю повну змогу: мої справжні листи до Григорієва, Цеглинського і їхні листи до мене. Але нечесним людям ніякі докази нічого не доведуть, якщо вони їх не хочуть.
Сон добрий. Настрій цілком хороший. С. — 8.
17. X
Не написати, не викласти з голови на папір річ, а в голові її укласти, — оце завдання найважче. Мусить бути якась легша чи тяжча запаленість певного участку мозку (що зветься "надхненням"), щоб повірити в цінність задуманої роботи. Без такої віри не творчість, а ремесло. Так само вибрати ідею, концепцію, зупинитись на певних життєвих явищах, віддати перевагу тим чи іншим, — це також річ не легка. Що більше студіюєш життя, що уважніше вдивляєшся в нього, то [виявляється], менше знаєш його і менше того нахабства, коли хапаєш перше, що під руку попадеться і мнеш його на свій образ і подобу. Після «Соняшної машини» не хочеться малювати дрібно, неуважно. Шкода й часу, [бо] неуважний вибір явищ призводить до облишення роботи посередині і до шукання нового. Біда ще й від багатства вибору.
18. X
Готування спростовань, листів до Приходька і т. п. 
Стараюсь доказати, що я не верблюд. Все більше схиляюсь до думки, що листи зфабриковані в Москві й [саме] Москвою для здискредитування мене перед українськими комуністичними елементами, що стоять за мій поворот і які є в опозиції до Москви. Мій поворот зміцнить їхні позиції. Щоб унеможливити це, треба зробити мене в їхніх очах небезпечним.
Лист від Григорієва. (Людина, що стоїть на ґрунті ідеалістичної етики, що визнає абсолютні моральні приписи. Коли ж торкається цієї людини, то на практиці вона переходить до відносности: все добре, моральне те, що добре мені. Він схвалює вчинок Ґалаґана, з крадіжкою моїх листів, будучи тоді моїм товаришем).
Микита ж просто мовчить "велично". Ця "соціяльна одиниця", очевидно, не має що сказати, бо знала про вчинок Ґалаґана. Та від нього я й не ждав нічого особливого.
Грузинята, поки остаточно не виїдуть, не дадуть можливости відчувати свою самоту як слід. Знову цілий вечір з ними. 
С. 7.
19. X
Дощ.
Візита Перепелиці. Дійсно, як я й гадав, Любченко злякався й не зміг побачитись. «Соняшну машину» дійсно вже друкує Держвидав. Гонорар ніби встановили 16 тисяч рублів. Чому так і чи справді так, невідомо. Але тепер, звичайно, коли я "аґент європейських держав", — нічого не заплатять. Та нехай, аби видавали, аби книжка до читача дійшла.
Валь інтернів. Величезна заля, як манеж. Хори, ґалерії. Еротичні корогви, "ікони", обручі над головами (сяяння святих). 
Еротизм підкреслений, оголений, хоч обмежений статевими органами. Голі тіла жінок, деякі розмальовані так, немов би [на них] костюми. Гуд голосів, верещання, регіт, крики з такою силою, що не чути музики. Строгість щодо одежі, — у справжніх штанах не пускають. Процесії кожного шпиталю, всі з корогвами одверто еротичного змісту, рисунки фалоса, полових актів у різних позах. Машкари: смерть з косою (чорне трико, череп на голові), перси, турки, фавни, — [хтось] просто в старому дірявому мішку на голому тілі, бретонці, просто голі, вимазані в чорну або червону фарбу тіла. Сцена обіймів, поцілунків у різні частини тіла. Конкурс краси: голі жінки на естраді. Жюрі: юрба, лежача й сидяча на підлозі в залі. С. — 5.
20. X
Дощ.
Пірумов обережний: не хоче заявити, що мої матеріяли незаперечні. Має рацію, — без експертизи цього сказати не можна.
Зацікавлення Нуци бальом. Нитки старого почуття. Наміри приїхати назад. Як, мовляв, [потім] буде, коли народить? Якось ніби влаштується. Значить, про це вже подумала? Пляни на те літо. Звичайно, це тільки тепер так здається. Все буде інакше, коли дитина народиться і коли відчує себе матір’ю. Не до подорожей і кохань їй буде.
Лист до Тамари. (Чому мовчить? Чим образив її? Знову викликаю на відповідь, догадуючись, що образив думкою, що вона не здатна на любов "до гробовой доски". Хоч вона й сама написала, що "гробовая доска" їй ні до чого, — очевидно, даючи цим зрозуміти, що цього й не було, — тим часом, коли я згодився з цим і підтвердив, — образилась). С. — 7.
21. X
Цілий день готування листів до Приходька і спростовання зфальшованої провокації "Известий".
Візита Перепелиці. Узяв копії матеріялів для відсилки Любченкові в Харків. Може, хоч таким чином буде спростована дурна провокація Воліна.
Візита Нуци. Цікаво: коли жінка має до когось почуття, то дії тієї особи набирають для неї того чи іншого кольору, залежно від офарблення самого почуття. Тепер, коли почуття її до мене здаються офарбленими позитивно, мої дії видаються їй правильними, я в усьому маю рацію.
Коха, здається, починає впадати в стан якоїсь відчужености, відсутности. Мені нічого не каже про свої зустрічі, знайомства, про те, що, здається, складається в неї. Нехай, не треба й питати, зменшувати цінність того [своїми] запитаннями і розповідями. Аби відчувала себе добре, весело, аби мала від того радість. С. — 7.
22. X
Дощ. Вітер.
Лист до Сірого. (Копії листів до Приходька для друку в "Громадському голосі")." 2 Лист до Приходька. (Домагання відповіді від центру. 
Спростовання провокації).
Лист до Григорієва. (Читав його спростовання в "Днях". 
Його протиріччя з собою, з своєю ідеалістичною етикою в справі Ґалаґана і його крадіжки листа Сірого до мене).
Візита Цеглинської і Миколи Шаповала. Читання їм листа до Приходька. Цілковите співчуття. Америка на "Нову Україну" ніби не дає грошей і не даватиме. Прохання давати на "Українську громаду". Щира моя заява, що становище, зайняте Цеглинським у суперечці з "трійцею", заважає мені. Не вірю запевненням, що "Оборона України" не на боці пражан. Нічого не дам. У Празі — болото, інтриґи, самохвальство, — тяжка атмосфера. На думку Цеглинської я фізично не змінився й лишився таким самим, яким вона мене знала 15-16 років тому назад. Компліменти моїй силі, здоров’ю, енерґії й т. п.113 С. — 6.
23. X
Вітер. Дощ.
Цікава книжка Bonnet про гіпнотизм і автосуґестію. Vouloir c’est pouvoir.114 Чисто механічно автосуґестією можна досягти бажаних наслідків у поборюванні певних нервових станів і хоробливих явищ. Спроба: "замовив" сам собі спати 8 годин. 
Дійсно, так і спав.
Коха намітила вже малюну. Видно, говорити їй зі мною про це не хочеться. Звичайно, це зменшує якість відносин. Не розпитую.
Лист (рекомендований) до Беме. (Вимога відповісти, як справа з гіпотекою).
Перепелиця добивається рекомендації для посади в Торгпредстві. Старається помістити в "Одеоні" мою п’єсу. Має бути побачення з якимсь "редактером" Одеону, який має провадити п’єсу. С. — 8.
24. X
Дощ. Хмарно.
Лист до Нижанківської. (Вилаяв за нахабство).
Лист до Сірого. (Прохання позичити десь для нас грошей).
Лист до Дорошенка. (Прохання прислати матеріалів для історичного роману з часів Хмельниччини. Або хоч спис їх).
Дощ цілий день, з перервами, з весняними проривами неба, з розкудовченим вітром.
Я мушу в цьому році щось написати! П’єсу? Трошки б ухопити за хвіст європейську цивілізацію і стьобнути її глумом.
От і Кайо,115 "єдина людина, що може врятувати Францію", "геній" і т. д., йде у відставку, правда, не йде, опинається, а його женуть.
Петлюра із своїми "міністрами", кажуть, здобув десь грошей і видає "Тризуб"116 — державну газету. Уявляю, що за убозтво повинно бути ця газета.
Знову замовлено 8 годин сну. Знову вдалося. С. — 8.
25. X
Дощ. Сонце. Дощ. Сонце.
На виставці Осіннього Сальону. Всі ті ж самі портрети, натюрморти, голі жінки (з тим прогресом, що статеві органи з волоссям), ті самі вазочки з квітами, пейзажі. Все таке саме статичне, застигле, безрухоме. Найвиразнішої прикмети сучасности — руху, дії, ажіотації, напруження нашого віку, внутрішньости дії,— якраз цього й немає. Мистецтво малярське зачинилось у свої покої, оранжерії і длубається в своїх засобових проблемах. Але така оранжерія могла бути і в XV, і в Ill-му віці, а з цієї виставки нічого не можна сказати про те, коли вона зроблена. Два малюнки Глущенка. Мені не сподобались. Ждав, що вони будуть випинатися серед усіх, а вони якраз злилися з усіма.
Нуца від ласки стає дитячо-ніжною, тихою, теплою, не подібною до себе, до тої колючої, з гострими губками, якою була в Аркашоні. "Чи забудете мене?" — Вона: "Я то не забуду, а от ви!" Нічого не встиг відповісти. С. — 7.
26. X
Дощ. Хмарно.
Лист від Цеглинського. (Повторення пропозиції дати літературні твори для "Української громади". Відношення до пражан "прихильно-вижидаюче").
Візита Перепелиці. Нужда жене в совєтські установи. За рекомендацію платить улаштуванням моїх п’єс.
Візита Тугана-Барановського.117 Перейшов до совєтських установ немов би в порозумінні з моїми позиціями. Прохав поради листом до мене. Лист чомусь не дійшов до мене і лишився у Перепелиці. Для чого? Запитав, що йому робити. 
Порада: вступати в комуністичну партію й завойовувати національні позиції, щиро й чесно виконуючи комуністичну працю, не за страх, а за совість працюючи для соціялізму.
Візита Глущенка. Цей по-своєму прагне цінностей. Не посади, не політика й партії, а мистецтво. Бігає по критиках, робить виставки, всякими способами містить про себе в усякій пресі рецензії, робить собі славу.
У грузинят. Розгардіяш, маса людей. Даруся, худенька, крихітна з великими очима і тонким-тонким носиком. Абрамчик з виразом добродія й вибачливо-доброю усмішкою людини, яка милується продуктом своїх бенефіцій (Даруся). С. — 6 1/2.
27. X
Дощ. Хмарно. Дощ.
Обдумування п’єси ("Великий секрет"?).118 Знайомство з драматургом Vignard’oM (у Перепелиць). Невеличкий, голений, лице маленьке, погнуте. Очі, коли трохи захоплюється, стають круглими і чоловічки обводяться білою смужкою баньок. Виходить, як у акторів сінема у [виразах] жаху. 
Сам теж актор. Має інтимних друзів серед режисерів і директорів Odeon’a, тому його п’єса прийнята туди і має піти в грудні. 
Він п’єси ще не закінчив, але має якісь пляни, матеріяли — т. д. З моїх п’єс, на його думку, краще всього дати комедію, побутову, легку й веселу. Французи, мовляв, самі мають багато психологів і ще раз мати якусь психологічну драму їм [буде] нудно. 
Коха розповіла зміст "Молодої крови" і "Панни Мари".119 Мені не хотілося б виступати з "Молодою кров’ю", тому я звернув більшу увагу на "Панну Мару". Взагалі, хотілось би інакше виступити, але ...
Нуца обіцяла сама прийти ввечері. Звичайно, не прийшла. 
Хтось, очевидно, прийшов до них і неввічливо було їх покинути. 
А нас було цілком ввічливо примусити цілий вечір ждати.
Замовлення восьми годин сну, вранці бадьорости малюни і гарного настрою на весь завтрішній день. С. — 8.
28. X
Хмарно.
Замовлення блискуче вдалося. Сну було вісім годин, бадьорість малюни визначна. Настрій прекрасний і повна працездатність.
Обдумування комедії. ("Великий секрет"? Назва ще не визріла). — 3.
Візаві сьогодні виразно посміхнулась і привіталась. Першу усмішку сприйняв за помилку з мого боку. Сьогодні вже без помилки.
Виразно починає помічатися дія малюнопа. Через сім місяців. Відрахувати треба два місяці запалення. Значить, через п’ять місяців.
У грузинят. "Нуцка-camarade". Конче хоче випити й упитися. 
П’є чарку за чаркою солодкий, липкий лікер, який приклеює пальці до келішка. Аннет з фарбованим волоссям і пукатими очима під пенсне, із старою шиєю. Ліза з несподіваним темпераментом у співі, з викликаючим, милим рухом шиї й голови. "Camarade" упився і пішов спати. У відчинені двері видно кінці ніг на ліжку, на якому впоперек лежить безживне тіло camarade’a. С. — 7.
29. X
Хмарно. Дощ.
У Глуща. Кімнатка в готелі латинського кварталу. Дихнуло минулим: низенька стеля, cabinet de toilette, купа вжитих простирадл і рушників на східцях поверхів: міняння білизни. Сходинки вузенькі, килимками застелені. Стіни Глущевої кімнати позапинані кольоровими "ганчірками", плахтами, хустками, килимками, шалями. Картин немає — на виставці.
Вогким минулим духом тхне з порожніх алей Люксембурзького саду. Вогке буре листя прилипло лежить на асфальті алей. Жорства мокро вгинається під ногами. Ставочок голий, без дітей і корабликів. Кінчики хризантем чорніють, обвисають. 
Крізь дерева видно вулиці, сховані влітку.
Нуца після вчорашнього лікеру бліда, в’яла, розбита, хоча не жаліється, навпаки, каже, що все добре. (А вночі не давала Леванові спати, стогнала, прохала пити). Говорити з нею про від’їзд та про поворот не хочеться. Для чого? Це ж ясний кінець. Якщо й побачимось, то через кілька років, коли [вже] нічого не лишиться, крім споминів. С. — 6.
ЗО. X
Хмарно. Тепло. Душно.
Тяжкий, паркий, душний день. Несподівано надійшло звідкись тепло. Париж ходить без пальта.
Виїзд грузинят.
Розгардіяш, хаос у кімнатах: недокурки в блюдечках (великі, поламані, значить, нервово погашені), на ліжку коробки, ремені, пальта, портфель, старі черевики, палиці від щіток, капелюхи. В кімнатах накурено, насмічено, накидано. Нуца з кривою застиглою посмішкою сідає в авто і не зводить з мене очей. Так і від’їжджає. В грудях тісно, тоскно. Додому йти самому страшно. 
Іду з Кохою в "Ecole de medecine.120 Потік авт одрізає мене від Кохи, і я повертаю назад до метро. Помиляюсь, їду в другий бік, байдуже тупо помічаю помилку і виправляю. Дома немає ні місця, ні книжки, щоб прогнати тоскність. Рахую хвилини, коли повернеться Коха. Вночі говоримо про грузинят, і Аркашон здається прекрасним. Коха плаче. С. — 7.
31. X
Коха пішла на операцію Ґіві.
Лист від батька. Гроші одержав (ЗО доларів).
Совєтський квартет, переміщення музик, — замість Красіна Раковський. Обід у повпредстві. "Мій друг — де Монзі".121 Раковський правду казав: де Монзі іменно його друг.
Новий склад українського совнаркому. Якісь Булат і Сербиченко заступниками Чубаря.122 Зовсім невідомі імена. Хто вони? 
Звідки прийшли? Яка їхня роля? Призначені Москвою, звичайно. 
Але "на який предмет"? Ради прізвищ з українською фарбою?
Цікаво, як реагуватиме Харків на мої листи до Приходька. І як Москва? Чи виясниться провокація з фальшованими листами? 
С. 7.
1. XI
Тепло. Сонце. Хмарно. Дощ.
У Марморечки. Розумна, "непонятая женщина", балакає на всі теми, переходячи з одної на другу безупинно, без вибору. 
Слуха неуважно, нетерпляче чекаючи павзи, щоб заговорити. 
Розмова з нею втомлює, бо треба йти за нею тими самими плутаними, неорганізованими стежками думки.
У Перепелиць. Переклад "Панни Мари".
Смерть Фрунзе.123 Ще вчора в газетах було, що операція пройшла добре, що через два тижні Фрунзе буде зовсім здоровий. І раптом смерть. Так потроху природним шляхом сходять ті, яких за життя не знято надзвичайним способом.
Комік і кльовн кінематографа Макс Ліндер124 перерізав собі вени, отруївся вероналем і помер, потягши за собою і молоду жінку. Яка причина? Немов би неврастенія. А що за цим науковим холодним словом ховається? Скільки повинно було бути у цих людей страждання, щоб тікати від нього в смерть?
2. XI
Тепло. Ясно.
Лист від Йозефки. (Немов би збирається в Париж на кілька років. Очевидно, роман з Кавдером. Знову "єдина, велика" любов. Але вже чомусь хоче якихось порад від Кохи. Знову червячок у єдиній?).
Дощ гуде по даху. За вікном сіре, густе плетиво крапель. З четвертої години вікна мокро і мляво жовтіють засвіченими лямпами. Гуд Парижу огортається чимсь м’яким. Стуки в домі — сонні, кволі. Бадьорість і незмінність цоцокання годинника — дивовижні. Джмелем проноситься шум авта, і знову шарудлива дощова тиша. С. — 7.
3. XI
Хмарно. Дощ.
Знову несподіванка: поліція дуже ввічливо запропонувала нам через вісім днів виїхати з країни egalite, fraternite і carte d’identite.125 Причини? Комісарові невідомі.
Тамара виразно не відповідає. Значить, дійсно ображена. За віщо? Очевидно, тільки за те, що, на мою думку, вона не здатна на "гробовую доску". З другого боку, чого ж ображатися за таку думку/ Чи, може, я просто вигадую все, а дівча ні про що не думає, захоплена чимсь чи кимсь і тому не має ніякого бажання листуватись. Ні, не може бути, щоб після другого листа ні слова не відповіла. Коли б не було образи, поспішила б якось дати це зрозуміти. Дивна, навіть трохи незрозуміла ніжність до цієї дівчини. Тому, що зворушують свіжість, щирість, важливість почуття до неї? Що і для неї це величезна, на все життя подія? А чи не романтизую я? За наших часів фокстроту, тертя ніг, масних анекдотів між "невинними істотами"? С. — 8.
4. XI
Тому що виспаний, що відпочив, що фізично себе добре почуваю, ця дика, безглузда несподіванка не хвилює і не гнітить. Є певність, що якось переможемо й цю біду. Хоч вона і не мала. Просто катастрофа, якщо доведеться тепер рушати з Парижу. Руйнація плянів щодо Кохиного здоров’я та її лікування. 
Руйнація перспектив театральних і видавничих. Руйнація наших нещасних копійок, яких [вистачить] ще на місяць. Ці копійки підуть на подорож, і в Берліні ми лишимося буквально без копійки. Та ще чи пустять і німці?
Нарада з Перепелицями. Запевняють, що вдасться скасувати цю постанову. Заходи у Реноделя. Телефонна балачка з Шрайдером. Завтра підемо з ним до Lafon’a.126 Той улаштує.
Переклад "Панни Мари" у нас. С. — 6.
5. XI
Абрамчик, Абрамі, Шаша і т. д. не приїхав на побачення. 
Проходив з півгодини по Quai і, не діждавшись, пішов. Варто було для цього не спати з шостої години.
Пневматична від Абрамі. Дивується, чому я не прийшов. 
Немов би призначав телефоном на 10-ту годину. Звичайно, бреше. Призначає [піти] до Lafon’a завтра. Втома, — тому не вірю, що вдасться відхилити від нашої голови цю нову "шишку судьбишки". Але що ми робитимемо в Німеччині, коли там дорожнеча втроє більша, ніж тут. Коли [вже] тут пищимо й вигинаємося, як черви під підбором, то що ж там робитимемо. 
Фізичної праці шукати? Де? Як? Ніякої праці не можна мати.
Лист до Нуци. (Розповідь про "шишку судьбишки". Причини: знайомство і дружба з Леванідзами та переговори з большевиками. Нехай Леван у Москві розповість про аґента європейських держав, якого ці самі держави бояться, як чуму, пустити до себе). С. — 7.
6. XI
Хмарно. Дощ. Сонце.
У Lafon’a. Соціяліст-комуніст. Дактилографка в шовковій сукні, в шовкових панчохах, наманікюрена і т. п. Чудесний сальон, килими. Жінка — "малоросска". Теж соціялістка-комуністка. Сам Lafon — адвокат, маленький, в окулярах, товсті руді вуса, волосся пасматим чубом лягає на чоло. Він — голова комітету охорони прав біженців. Обіцяв постаратися добитися повторної анкети. Тоді пройде ще кілька місяців. За цей час треба [буде] взяти carte d’identite.
Лист від Григорієва. (Доводить, що він і його друзі ні в чому не помиляються, у всьому мають рацію, у всіх вчинках ідеально чисті. А я в усьому помиляюсь, не маю рації і в своїх вчинках не ідеально чистий. Кумедне листування).
Візита Лізочки. Запевняє, що ми лишимося в Парижі. Чогось їй так хочеться. Не дає навіть говорити про те, що ми можемо виїхати. Навіщо ми їй? С. — 7.
7. XI
Хмарно. Сонце. Холод. Дощ. "Великий секрет" — 4+2.
Лист від Беме. (Справа з визволенням гіпотеки заплутана і коли їй кінець, абсолютно невідомо).
Лист (рекомендований) до Держвидаву. (Вимога відповіді з приводу «Соняшної машини». Тої чи іншої).
Лист до Юлії Володимирівни. (Чому мовчать? Сповіщення про переїзд до Берліну. Якщо не дадуть відповіді, в Берліні до них не зайдемо).
Візита Перепелиці і Миколи Шаповала. Митарства Миколи в зв’язку з бажанням неодмінно мати в пасі зазначення не "russe", a "ukrainien" . Мусів їздити з Парижу в Meudon127 одержати carte d identite. Але там, побачивши його пас з візою тільки на два місяці, захотіли, щоб він приніс дозвіл на проживання од міністерства закордонних справ. Тоді він переїхав до St. Germain.128 Там довго торгувалися і таки здобув картку з "ukrainien".
Факт з історії українських дипломатичних місій. Український "дипломат", єврей, якийсь представник "меншостей", був піддурений своїми колегами, які послали йому візитову картку якогось турецького публічного дому з запрошенням ніби на дипломатичний soiree.129 Дипломат стільки розумівся на речах, що, приїхавши в публічний дім, тільки тоді зрозумів, що він не на дипломатичному soiree, коли йому на коліна сіла проститутка. С. — 7.
8. XI
Хмарно. Холод. "Великий секрет" — 2+2 (обдумування).
Сусідка візаві не з’являється. Мабуть, упав інтерес до занадто платонічних відносин. Faire I’amour130 через вікна, через цілий двір ніяк неможливо. "Великий секрет" починає трохи захоплювати. Коли б не непевність становища і не думки про катастрофу, що чекає на нас, на митарства, які доведеться проходити, працювалось би добре.
Уривки з статті Кавтського про большевизм. Видно, ненавидить його жагуче (чого, правда, й не ховає). Але через це сила наукової аргументації підривається. Відкидання революційности і соціяльности за большевизмом, [закиди в] реакційності і т. п. — це вже занадто, це наслідок особистої емоції. Але багато справедливого, правда, відомого і без Кавтського. Він це каже тільки в 1925 році, а ми казали вже у 1920-му.
Невдала візита до Перепелиць відносно перекладу. В нього гості: чекісти Оля Коган і ще якийсь тип та Туган. Всі п’яні. Ми навіть не зайшли до помешкання. Дух горілки від Перепелиці і Тугана. Бідні люди: так мало внутрішнього підйому, що здобувають його отрутою. С. — 7.
9. XI
Хмарно. Дощик.
У Ляфона. Причина висилки: немов би я написав у якійсь українській газеті статтю проти Франції. Де? Коли? Не міг сказати. Почав телефоном допитувати Квяпа (начальник охранки). 
Виявилось: до Франції не пускали три міністерства: військове, внутрішнє і закордонних справ. Військове згодилось пустити, але з наглядом за мною. Одначе, догляд, видно, дав щось таке, що служить причиною відмови. Що саме? Так і не довідався ні Ляфон, ні я. Але: "улаштовано, можете лишатись".
Ренодель образився, що крім нього звернулися до Ляфона. (Ляфон уже йому [про це] сказав). Не хотів дати рекомендаційного листа до Квяпа, бо, мовляв, коли вже звернулись до Ляфона, то хай він вам і робить. І тільки на дуже настійне домагання мадам Перепелиці нарешті згодився дати записку до Квяпа, в якій називає мене "mon ami V. Vinnitchenko",xo4 і в лице мене ще не бачив. Перепелиці поспішили переказати мені все це й передати листа Реноделя. Завтра треба йти з ними до Квяпа і домагатися дозволу на carte d’identite. Треба йти. Комічно, досадно і нудно. С. — 7.
10. XI.
Ясно. Сонце. Холод. «Великий секрет» — 3.
В SOrete ("3-є отделение").131 Понурі, довгі, брудні коридори. 
Кімнатка, де жінка приймає заяви й відносить шефові охранки. 
Грубка. Стара собі жіночка, вроді консьєржки. Відсилання від Ардемана до Мітельзера, нарешті без прийому заявлено, що справа влаштована, що треба піти в префектуру і там нам усе роз’яснять.
Візита Марморечки. Афоризм: старі жінки не розуміють кохання не від чесности, а від забутливости. Вони позабували "як воно було" — "сексуальний акт". Несподіване розчулення і сльози при спогаді про страждання руських полонених за кордоном.
Візита Лізи Давидівни.
Лист (експрес) від Марка Григоровича. (Немов би писав у кінці жовтня. Бреше, звичайно. Раді вони, що нас виселяють з Франції. Запрошують просто до себе і жити з ними. Тамара нібито збирається написати).
Суперечка з Лізою Давидівною про Лундберґа та Айолиху, про їхнє відношення до своїх дітей. Ліза обороняла Лундберґа і лаяла Айолиху. Я лаяв обох. С. — 7.
11. XI
Туман. Мряка. Дощ.
Лист від Дорошенка. (Вислати з бібліотеки матеріали не може. Дає вказівки про Хмельниччину). "Великий секрет" — 3.
Візита Абрамчика і Євсєєва. Маленький, рудавий, чіткі очі, добра ясна посмішка чітких уст. Рожево-жовтявий чистий колір лиця. Розповіді Євсєєва про літературні звичаї і відносини літераторів Парижу. Комерція, меркантильність, продажність, нещирість, байдужість до цілей мистецтва. Якийсь чужий літератор, що не знав мови, потрапив у товариство французьких письменників. Чуючи окремі слова: "дивіденди", "проценти", "ренти" і т. п., щиро подумав, що він у товаристві комерсантів. 
Ксенофобія французів, переслідування чужинних авторів, артистів, малярів. Конкуренція зайшлих елементів лякає.
Найкращий спосіб пройти на сцену і створити собі ім’я — самому ставити свої п’єси. Приклад Піранделло. Але Піранделлова слава вже зайшла. Спалахнула "на три тижні" й закотилася. 
Але коштувала вона йому досить велику купу грошей.
Міркування, як провести свої п’єси. Треба насамперед мати переклад їх. Але за переклад треба платити. Чим? От тут і є головна перепона. С. — 7.
12. XI
Холод. Хмарно.
В префектурі. Прийнято просто з шиком, бо позавчора був телефонний наказ із охранки: "accorder"132 мені жити у Франції.
Коха старанно робить усе, щоб здійснити нашу мрію. 
Дитина — як губка всмокче весь величезний запас любови і ласки. Є люди, для яких брак об’єктів любови таке саме страждання, як для інших брак суб’єктів любови. Тільки чи не буде розчарування, чи досягнемо ми мети?
Думка про "Книгу про щастя" не відпадає. Коли гіпноз і вмовляння в соціології є дійсно великими, активними факторами, коли песимізмом і неґацією радостей життя можна заражати людей до масових самогубств, то, значить, можна й навпаки: вмовляти [в людей] радість, бадьорість, віру в щастя.
Значить, тим самим можна підіймати дух, збільшувати дієві, стверджуючі й творчі сили людей. "Книга про щастя" і повинна бути таким радісним умовлянням, підійманням віри, простуванням до досягнення цієї мети.
Лист до Марка Григоровича. (Лишаємося в Парижі. 
Скучаємо за ними. Будемо раді листу Тамарки).
Лист до Нуци. (Прохання до Левана заїхати в Харків і вияснити в Держвидаві, чому не посувається справа з «Соняшною машиною»). С. — 7.
13. XI
Хмарно.
Мокрий, рідесенький сніжок у туманній димній вогкості. "Великий секрет" — 2.
Утопічна ідея: необхідність Економічної Ради Европи з метою плянового господарства всієї Европи. Анархічність і стихійність капіталістичної системи господарства щодалі збільшує безробіття, викликає збільшення озброєння, конкуренцію, сутички держав і війни. Ліґа Націй буде безсилою доти, доки не буде покладено край економічній боротьбі держав. Тільки Економічна Ліґа Націй, але правомочна, могла б спинити економічні конфлікти. Найбільш зацікавлені в цьому працюючі кляси. 
Безробіття в Англії, загроза шахтарської кризи, все це могло б бути залаштоване тільки тоді, коли б продукція і споживання Европи відбувалися пляново. Величезна задача, але цілком досяжна при бажанні держав. От тільки чи можливе таке бажання в європейської буржуазії? Думка: простудіювати питання і з цифровим матеріялом у руках написати статтю або доповідну записку до 11-го Інтернаціоналу, до 111-го Інтернаціоналу, до Трудової англійської партії і т. ін. С. — 6.
14. XI
Мряка. Туман.
Жовто-сизий, густий, непорушний туман. Наче стався вибух якогось газу і дим од нього так і залишився. З самого ранку скрізь горять лямпи. Відчиниш вікно, і з туманом у хату всувається запах диму Парижу, що не може прорватися крізь туман угору. «Великий секрет» — 3.
В СРСР потроху йде розсування приватного купця. В 1920 році один [тільки] натяк на можливість дозволу приватної торгівлі викликав страх попасти в чека. Комуністи щиро боялись цього акту: приватна торгівля це початок загибелі. Початок зроблено. Йде загибель?
Думка про Економічну Раду Европи не здає позицій перед скептицизмом. Треба насамперед уважних і глибоких студій над економічним станом головних держав Европи. Вияснити залежність війн та інших соціальних лих від анархічного, індивідуального характеру сучасного капіталістичного господарства. Неодмінна умова: включити й СССР в Раду. Значить, підмога, кредити, зняття економічного бойкоту. А звідси [що]?
Лист (рекомендований) до Отто. (Прохання ліквідувати гіпотеку). С. — 7.
15. XI
Туман.
Туман тягнеться далі. Другий чи третій день не спускаюся вниз з помешкання. «Великий секрет» — 3. (Здається, з роботи щось вийде).
Візита Перепелиць і Миколи Шаповала. Розповідь мадам Перепелиці про "Quotidien".133 Головний акціонер — типовий буржуа. Жінка — руська жидівка. Чоловік до неї деспот. Вона до нього з побожністю. Шахрайство, корупція, величезні оклади співробітників. А за бюджетом газет платня дуже "демократична": 3-2 тисячі франків, а в дійсності "виробляють" по 10, 15 і більше тисяч на місяць. Словом, — "Великий секрет" і більше нічого. Розповідь Перепелиці про свої пригоди під час большевицької навали на Україну. Мужній, сміливий вчитель з наганом, що хотів одстрілюватисьвід красноармійців під час трусу в його помешканні.
Чекістка Ольга Коган зденервована, розбита, п’є спирт щодня дома. Ввела в пияцтво і розпусту Тугана, який є її любовником.
Порівняння Тугана з Глущенком. Різні типи еміґрації.
Від грузинят ні слова з Константинополя. Чому? Не встигли? 
Загулялись? Забули? Трапилося щось недобре? Швидше [всього], — просто забули написати. С. — 7.
16. XI
«Великий секрет» — 4.
Одержав "Діло" з моїми листами до Приходька. Від редакції — коректна нотатка. Заспокоєння: принаймні я своє сказав. 
Тепер черга за новою большевицькою крутнею і якоюсь підлотою а Іа Волін. — В кожному разі, якщо це зробила Москва, то вона це зробила для українських комуністів. В їхніх очах хотіла мене здискредитувати. Цікаво, як тепер Москва буде викручуватись. Ще й досі немає ні спростовання, ні призначення експертної комісії, і це показує, що, мабуть, дійсно Москва сама зфабрикувала листи.
Думка пропхати "Пісню Ізраїла" на французьку сцену. 
Жидівство повинно підтримати і дати матеріальний успіх. А серед цих проклятих обставин це, на жаль, тепер висувається наперед.
На прем’єрі американських фільмів. Американці виразно переганяють Европу. Широкі географічні та індустріальні простори грають таки ролю, принаймні щодо маштабу мистецтва й техніки. Маштаб і техніка американського кіна відповідають характерові всієї країни. С. — 6.
17. XI
Ясно. Сонце.
Лист до Цеглинського. (Відповідь на пропозицію дати уривки з «Сонашної машини» до "Української громади". Моа пропозиціа: дати дві п’єси й одне оповіданна ("Пісна Ізраїла", "Великий секрет" і "Віють вітри"). Цього матеріалу вистачить місаців на три-чотири. Коли щотижна пускатимуть по дві сторінки і за сторінку платитимуть по 9 доларів, то це складатиме 72 долари місачно. Плюс чеська стипендіа, цього буде досить на прожитта і на купуванна книжок дла "Хмельниччини". 
Коли ж цей проект не вдастьса, згоджуюсь на подорож до Америки з лекцією. Може, таким чином зароблю акусь пару тисач доларів. Вистачило б років на два. Щодо його попереджень про тажкість роботи на Україні, знаю [про це] і готовий на всі тажкості, аби з того була користь. Але, очевидно, подорожі на Україну не буде, Москва боїтьса і пускаєтьса на фальшиві листи, аби тільки не пустити).
Лист до Йозефки. (Коха кличе до Парижу).
І сьогодні нема нічого нікому від грузинат. Могли б хоч сестрі написати. Невже просто неуважність, неохайність?
Візита Дарусі й Ол. Абр. Соковитість розповіді Дарусі. 
Вираз: дитинка-дочка, так жалібно плаче, наче старчиха. (її обтерли міцним одеколоном). Терплачість у свекрухи, консервативної баби. С. — 6 1/2.
18. XI
Туман.
«Великий секрет» — 3.
Грузинята, виявляється, телеграфували з Константинополя, питаючись про операцію Ґіві. Але нікому ні одного слова не написали. Нуцкина обіцянка не справдилася.
Лист від Лундберґа до Лізи. Сповіщає, що Льолі розкривається широка й блискуча перспектива: пише критичні театральні статті і має грати в Студії в Ленінграді. Мають уже кімнату в Москві й ціле помешкання в Ленінграді. Словом, усе чудово і багатонадійно. Цікаво, що з того лишиться зреалізованим і що розвіється під ударами "судьбишки". Нам Льоля вже не пише. Потроху вивітрюється колишнє відношення, чи просто Льоля вже не бачить ніяких корисних для себе можливостей від нас. А може ще й боїться після статті Воліна в "Известиях". А що як запідозрять у зв’язках з аґентом європейських держав? А від Льолі такого можна чекати. "Людське, занадто людське". 
С. 7.
19. XI
Сонце.
Невдале побачення з Абрамчиком біля префектури.
В префектурі. Страшну скелю в зв’язку з загубленим Кохою пашпортом обминено щасливо. Видано recepisse,134 заплачено за carte d’identite і через місяць їх матимемо. Здається, шишок більше на нашу голову не передбачається, принаймні з цього боку.
Муссоліні в зеніті свого "геройства" і слави. Овації, тріюмфи фашистів. Непохитна певність у силі фашизму. Побачимо: коли й чим закінчиться ще й ця слава.
У Лізи. Кімнатка незатишна. Залізне ліжко в кутку, покривало бруднуваторожеве. Величезна шафа, косо поставлена. Ґіві починає вчити французьку мову. Соромлячись, роблячи зусилля, повторює "bon soir", "і demain"135 [слідом] за дамою, яка буде доглядати його по четвергах цілий день. Операція поліпів виразно відбилася в добрий бік на нервовому і навіть на розумовому стані. Ніжний, слухняний, уважний до матері. 
Жертвує собою (сам лишається в кімнаті), а маму посилає вечеряти, бо "як спізнишся, то не дадуть". С. — 8.
20. XI
Туман. «Великий секрет» — 3 + 2 = 5.
Лист від Григорієва. (Читав у "Ділі" мої листи. Нічого проти них, очевидно, сказати не може, — отже, "вподобались". Якби я, мовляв, і раніш так по-громадському провадив переговори. 
Микиті теж ніби були пропозиції через Семена Мазуренка повернутись на Вкраїну. А Ґалаґанові через Дятлева. Збираються гордо відмовитись у "Новій Україні".
Візита Перепелиці й Абрамі. Перепелиця був у "хлібному відділі". Рекомендації Левана замало. Коли б ще Пірумова. 
Шаша вже ревнує до Дарусі. Вже пустив mot: Винниченки завсігди мають "в качестве бесплатного приложения какую-нибудь грузинку". Спочатку була Єлена Давидівна, потім Нуца, тепер Даруся. Єхидно рекомендує Дарусі поспішити, бо вакансія вільна.
В "Парижском вестнике" нотатка про моє спростовання фальшованих листів Воліна. Що це значить? Значить, що газетка не мала директив далі розпускати про мене вигадки? Постарались від себе? Але щось сталося, бо дати таку нотатку — це ж самих себе відхляскати по морді. С. — 6.
21. XI
Туман.
«Великий секрет» — 3 + 41/2 = 71/2.
Розмова з Пірумовим телефоном з приводу посади Перепелиці. Обіцяє дати свою рекомендацію. Це він зробив "внушение" "Парижскому вестнику", і той учора вмістив нотатку про те, що я спростовую Волінські фальшовані листи.
Лист від Сірого. (Мої листи в "Ділі" до Приходька роблять "колосальне вражіння". Сірий жалкує, що не видано на тонкому папері для поширення на Україні. Приходько сказав Сірому, що «Соняшну машину» ще не почали друкувати. Поки не виясниться політичний бік переговорів, «Соняшну машину» не будуть друкувати. Значить, вони дійсно хотіли мене купити друкуванням «Соняшної машини». На власний маштаб розцінюють? А я вже трохи-трохи не запідозрив їх у джентлменстві. Ленінізм моральної гідности й охайности не має в своїй програмі діяльности).
Птиці-Перепелиці зраділи, що Пірумов обіцяв рекомендацію. Вона вже збирається спочинути. Бідолахи стараються запевнити, що чимсь поможуть мені у виданні моїх речей французькою мовою. Переклад "Панни Мари" посувається дуже кволо. С. — 6.
22. XI
Туман.
"Великий секрет" — 3.
Візита Глущенка. Привіз нарешті "Liebespaar".136 Маю трошки присторонности до цієї праці. Краса глибокого тілесного спокою в ній, тіло землі і тіло жінки в пишних, дозрілих формах, нічого колючого, гострого, неспокійного. Задоволеність насиченістю любовію, спочинок після бурі, жага і прийняття зародку в лоно. Хороша річ.
Візита Лізочки. Розумова спритність Ґіві, — зміркував сам, що буде далі після vingt-deux, vingt-trois, vingt-quatre. Точність повторення моїх рухів і слів при робленні човника і також швидка орієнтація в послідовності й залежності дій. Заздрість Лізи нашому затишкові в помешканні. Вона не розуміє того, що затишок не буває, а твориться, і твориться він не на замовлення і не механічно, а виходить із середини єства. Можна затишок робити і в понурій камері, а в розкішному палаці зробити понуру, казенну, суху камеру. С. — 7.
23. XI
"Великий секрет" — 3.
Лист до батька. (Гроші ЗО доларів).
Туган-Барановський. Весною пропонував себе у повне розпорядження, навіть на терористичні акти. І матеріально бідував. Позичав по кілька франків у знайомих. Літом скоривса і пішов у "Парижский вестник". Восени став любовником чекістки Ольги Коган. Дістав посаду з доброю платнею. Дістав від мене санкцію на вступ у партію. І тепер одержав підвищенна в платні, тепер [він] улюбленець чекістських панночок і пиачить.
Обіцанна Тамари написати не здійснюютьса. Очевидно все вивітрилось. Нормально і зрозуміло.
Об’єднанна Внешторга з Внуторгом.137 Кінець монополії. 
Поширенна позицій приватного капіталу. Ліквідацій рештків основних позицій московського комунізму. Закони еволюційного ходу господарства, очевидно, дужчі за революційні. Чи так мусить бути? С. — 7.
24. XI
"Великий секрет" — 7.
Грузината ні слова. Невже треба дати цілком просте поаснення такому досить непростому, ак мені здаєтьса, мовчанню, а саме: "халатність", нехіть до писанна листів, забудькуватість, зайнатість своїми важливішими думками й справами. Тоді, значить, відносини з нами настільки малоцінні, що не варті маленької уваги й пам’яти, відношення до нас настільки байдуже, що не посуває на простий привіт у двох словах, на просту чемність знайомих. Коха схиляється до такого пояснення. Мені образливо погодитися з цим, з амбіції шукаю інших пояснень: їм мабуть було погано, качка [на морі] зробила хворими, не хотілось про це писати, а брехати, що подорож була гарна, не дозволяла чесність, — отже, краще нічого не писати. Або ж Нуца дуже тужила в дорозі, робила Леванові "містифікації", або ж навіть від качки стався викидень. Бо чогось тільки 20-го телеграма з Тифлісу. Значить, сиділи в Константинополі. Відпочивали? Бавились? Чи хворі були? Цікаво, яке буде справжнє пояснення. С. — 7.
25. XI
"Великий секрет" — 8.
Цілий день праця над "Великим секретом". Гарячка закінчення. Увечері читання Косі. І — катастрофа: такий чуйний, відгомний до дійсної мистецької цінности апарат, як Коха, не зреаґував. Відразу стало видно, що річ не вдалась. "Схематична" — виправдувалась Коха. Але це не так. Брак чогось. Чого саме? В чому суттєвий дефект? Сум, гнів, обурення. Головне: в чому ж саме сутній дефект? Ні Коха ні я сам знайти не можемо. 
В таких речах найтрудніше знайти помилку. Легше виправити, переробити, наново зробити, ніж знайти те, що треба переробити.
Вчорашня авантюра на Великих Бульварах138 показала, що для чи мені треба тепер не просто фізики, а комплексу умов. І психічні умови тепер грають головну ролю, забиваючи фізичний бік [тоді], коли психічний не гармоніює з ним. Відчуття огиди й ворожости ще й сьогодні чується так само, як солодкавий запах. С. — 7.
26. XI
Сонце. Мороз.
Пригніченість після невдачі з "Великим секретом". Дивна все ж таки річ: яка несамостійність оцінки власної роботи, яка щирість у засліплености під час праці і яка готовність повірити в цілковиту її нікчемність. "Демони" підшіптують зневір’я до своїх сил, — це перше, на що вони зараз же б’ють, користуючись із ситуації. Вони відразу ж хапаються узагальнити невдачу і вселити віру в занепад своїх сил. І до чого ж тонка, правдоподібно-лукава, підступна робота цих дивних факторів, що сидять у нас ніби й справді як якісь демони, чужі й ворожі нашій душі! Які поважні, начебто обґрунтовані аргументи [вони] тихенько підсувають. Але робота їхня даремна: я таки мушу написати в цьому 1925 році комедію, і я її таки напишу. Якщо "Великий секрет" так, як він є, не вдався, я візьму з нього те, що цінне, і побудую нове.
Лист до Марка Григоровича. (Прохання вислати "Пісню Ізраїля". На їхні листи вже не чекаємо. Підтримувати листування вже не будемо). С. — 8.
27. XI
Мороз. Ясно. "Нова Україна". Політична частина — полеміка з петлюрівцями. Художня — сіра, безфарбна. Подвійне число, але матеріалу майже ніякого. Краще б нічого не видавати, ніж таке.
Думка побачитися з Раковським і вимагати спростовання статті Воліна. Або ж звернутися до суду Европейських Інтернаціоналів.
Обдумування виправлення "Великого секрету" — 3.
Зубний лікар з Тифлісу та Москви. Єврей. Не може признатися, що якогось прізвища з Тифлісу не знає. "Вам таке прізвище відоме? Ґоґоберідзе?" Він робить жест, який сам каже, що прізвище це йому чудесно відоме. А в кінці розмови питає: "А ця дама, як ви сказали її прізвище... Ґо ... ґо...?" Чекання наслідків од авантюри на Великих Бульварах.
Мокрий сніжок. Віщування холодної зими в Парижі. Пригадується Рауен. Ми й там потрапили у виняткову зиму.
Чичерін — бідолаха ховається, щоб полікуватись. Поїхав десь на південь Франції. С. — 7.
28. XI
Мороз. Ясно.
Лист від Отто. (Не забув про гіпотеку. 11. XII має вирішитися справа. Отже, можливо, що в цьому році матимемо ці дві тисячі марок. "Судьбішка", здається, хоче нас підтримати. Дай, "природо"!).
Обдумування "Великого секрету" — 3.
З малярами в Ротонді. Еренбурґ, важка, обвисла постать; важка, обвисла кепка; важка, обвисла, заросла пика; важкий, обвислий погляд. І щось червоне на носі й на верхній губі (давно неголеній) чи то нафарбоване, чи якась хворість. Кафе амбіцій, згаги слави, заздрости, самолюбування, куплі й продажу душі. 
Нагорі залп для танців. Багато чоловіків, дрібних, з невизначними, шабльоновими обличчями, наче маклери з біржі прийшли відпочити. Жінка Бабія — велика, [нерозбірливе слово], білява, нафарбована, аж у ніздрях трошки закирпатеного носа. Підтвердження думки Берґсона:139 комічне є те, що спостерігаєш, не беручи внутрішньої участи. Треба затулити вуха, щоб не чути музики, і танцюючі будуть здаватися смішними. Справедливо.
Місячна, зоряна, різко холодна ніч о 3-ій годині. С. — 4.
29. XI
Холод. Ясно.
Виразні, виразні наслідки малюнопа! Після чотирьох годин сну нема відчуття розбитости, втоми, нехоті, що раніш було б неодмінно. Тільки легка втома, нормальна навіть для найдужчого здоров’яка.
У Перепелиць. Кінець перекладу "Панни Мари". Розповідь Перепелиці про еміграцію: батько і двоє синів працюють теслями на заводі, батько був учителем гімназії на Полтавщині. Різні категорії еміґрації. Сам Перепелиця. Любов до споминів про минуле, про діда, батька, про своє дитинство, — любов до всього українського. Подорож з дідом "по-чумацьки" на волах у Козельщину, — польова каша, спання на гарбі під зорями. 
Дружба коня з собакою. Продали маєток і собака [там] лишився. І кінь і собака затужили. Коли одного разу приїхали до старого дому, кінь повіз просто до собачої будки і привітався з собакою. Собаку мусіли взяти з собою. Захоплення мадам Перепелиці хвилькою. Що далі, то здається простішою і симпатичнішою. Було навіть чогось трошки шкода цієї товстенької жіночки.
Увесь час обдумування "Великого секрету". С. — 7.
ЗО. XI
Дощ. Хворість.
Комічне, смішне є те, що безболісне для нас, але несподівано і круто збиває нас з напрямку нашої думки або уяви. Розрішення інерції енерґії, позбавленої мети, або круто зверненої на іншу мету чи напрям, мусить вилитися у форму сміху. І навпаки, добровільне слідкування напрямом, який зарані відомий як неправильний, і чекання пункту, де це має вияснитись, також вимагає розв’язки енерґії у сміхові. С. — 7.
1. XII
Хворість.
Обдумування "Великого секрету" — 4.
Інцидент з Кохою. Не попередила, що може залишитись ночувати у Лізи. Чекав від 12-ої до 2-ої. Нема. Що сталося? Де вона? Не може бути, щоб без попередження лишилась на ніч у Лізи. Ніч. Порожні вулиці, холодні. Самотнє авто біля кінотеатру. Холод, тоскність, тривога в авті. Незачинені двері з вулиці в пансіон. Чорнотемні довгі сходи. Стук до № 6. "Хто там?" — "Єлисавето Давидівно, Розалія Яківна у вас"? Чекання з холодком тривоги. "Она тут". Сором пригнічення у них обох. Але й радість: зворушення Кохи від мого неспокою і тривоги за неї. Шукання цигарок по всіх кафе. Порожньо. "Ротонда" з стільцями на столах. Запізнілі клієнти коло стінки з аперитивами і склянками кави. Гарсон змилосердився і дав півкоробки цигарок. Дома о четвертій годині. Безсонна, непотрібно промарнована ніч. 
С. — 4.
2. XII
Москва спростувати своє шарлатанство не хоче, мовчить. Бо тоді єдиний козир, який мала, мусить викинути. Льокайський Харків, розуміється, також не посміє нічого зробити. "Діло" з моїми листами вони постараються не пропустити на Україну. 
Мої протести їм і за вухом не сверблять. Вони й без мене знають, що листи фальшовані. Але я їм спокою не дам. Домагатимусь, щоб самі собі плюнули в пику. А коли не схочуть, добиватимусь, щоб посередником виступив якийнебудь Інтернаціонал, хоч і як мені це не неприємно. Хочу звернутись до Раковського. 
Чи захоче побачитися цей циган?
Коха телефонувала Раковському. Згодився на побачення в п’ятницю. Ще й привіт передав мені, — що то [значить] "дипломат"!
Маркуша спромігся вислати "Пісню Ізраїля". Але на листа не вистачило сили. Тамара мовчить. Тепер уже ясно, що ніякого значіння в цьому мовчанні немає. С. — 8.
3. XII
Туман. Холод.
Обдумування переробки "Великого секрету" — 4.
Мушу в цьому році написати п’єсу. Більше пильности. Проробити всі персонажі, вичеканити. Сконденсувати дію, позшкрябувати фарби з чотирьох дій першої редакції до трьох дій нової. 
Більше руху. Звести схематичність до мінімуму.
Арештовано Рождена (чоловіка Лізи і брата Нуци) та сестру його Кето. Телеграма від Левана: "Рожден і Кето хворі в Москві". Ліза пригнічена. Коли б вона не виїхала і не вивезла Ґіві, Рожден поводився б інакше і не потрапив би в тюрму. Нуца, очевидно, тепер "містифікує" на всю душу. Її родина без підтримки Рождена бідує, треба допомагати. Але ця драма все ж таки не пояснює мовчанки Нуци під час подорожі. Десять днів вони сиділи в Константинополі. Чого? Чому нікому ні слова? В чому річ? 
В Константинополі вона ще не могла знати про арешт брата і сестри. Коли б знала, написала б Лізі з Константинополя. Так чого ж це дивне мовчання? С. — 6.
4. XII
Мороз. Ясно.
Кореспонденція наша зведена до мінімуму. "Друзі" все млявіш і млявіш пишуть. Очевидно, приходять до переконання, що ми вже не можемо бути їм нічим корисними. Але краще забути таких "друзів", ніж [мати] їхню увагу.
Побачення з Раковським. Казенна пишність посольства. Куценька, козлино-інтеліґентська постать Леніна на портреті в приймальні. Раковський несподівано дідусь, з сивим ріденьким волоссячком, зачісаним прилиплим павутинням на лисину. 
Щічки — собачі, обвислі. Але оченятка ті ж самі хитрі, недоброзичливі, злодійкувато-розумні. "Я б до вас не звернувся, коли б ваші позиції в національному питанні тепер не були позитивні". 
Раковський з протестом: "Завсігди, завсігди були такі"! Немов би нічого не знав про мої переговори в справі повороту. Тільки читав статтю Воліна. Але потім сам себе вибив запитанням. Нібито охоче взявся штовхнути Москву спростувати наклеп Воліна. Відносно повороту я розмову відхилив.
Вражіння таки добре стомленої людини, якій вже надокучила власна авантюра. Та мабуть і хворий на щонебудь. С. — 6.
5. XII
Мороз. Ясно.
Писання листа до ЦК КПбУ. Вимога спростувати безглузді і зфальшовані Б. Воліним листи. Загроза звернутися до посередництва Соціялістичних Інтернаціоналів.
Візита Тугана з молодою жінкою. 21 рік, висока, свіжа, з гарними рисами. Жидівка з Саратова, дочка багатого купця. Скінчила в Саратові французьку школу. Мріє про кіносцену. Пише оповідання. Ніби захоплена "Чесністю з собою". Ліва. Ніби однією з причин шлюбу з Туганом було бажання зазнайомитися зі мною. Довгі пильні погляди на мене. Якого характеру? Чи не простіше всього: бажання через мене знайти протекцію на кіносцену. Балачка з цього приводу і обіцянка познайомити її з Шрайдером.
В кіно. Руський фільм — бездарний, патетичний, сентиментальний, нещирий і претенсійно-нехудожній. Лисенко в ролі героїні — дратуюче нудна. І [яка] полегкість від картини Любіча з Полею Неґрі.140 Тепла артистка. С. — 7.
6. XII
Мороз. Ясно.
7. XII
Мороз. Ясно.
Лист від Тамари. (Ні слова про образу. Немов би через роман не мала часу на відповідь. Роман з якимсь "интересньїм молодьім человеком". Але "не влюблена". Підкреслено. Для чого? І що я думаю з цього приводу. Знову обіцянка зразу ж відповісти). "Великий секрет" — 3.
Одержала Ліза Давидівна листа від Леночки. Арештовано третю сестру Нуци. Нуца не виходить з понурости. Вагітність, — сподівається Леночка, сприятиме оздоровленню Нуци від "містики" і т. п. Я сумніваюсь. Гіркий докір Леночки, що ми не пишемо. Нуца одержала від мене аж два листи, а вона нічого. А вона ж, мовляв, так нас любить. Очевидно, заздрість, що Нуца має більшу увагу. А сама ж на мого листа не відповіла. На наші подарунки ніякої уваги, ні слова про них. А ті 400 франків для нас те, що для багатої людини 400 тисяч. С. — 8.
8. XII
"Великий секрет" — 3.
Питання про купівлю помешкання. Новий собі клопіт. Але буде принаймні осідок і куток, не треба [буде] пурхати з одного місця на друге. Боїмось комплікації. Та чи й згодяться Gotheгіп’и на комбінацію такої виплати, яку ми собі вигадуємо? А якщо не згодяться, то це, може, й на краще. До літа поживемо тут, а там до моря знову на все літо.
Вакханалія окладів у советських установах: 8-10-12 тисяч франків. Розпуста. Комуністи на метро гидують їздити, тільки на автах. Білети в театри беруть по 50 франків. На "огляд" Монмартра Туган кладе 1 200 франків. Запобігання, улесливість, раболіпство, вислужування. Продажність жінок, через них досягання посад (Туган). Хабарництво. С. — 7.
9. XII
Ясно. Тепло. Весняний день. "Великий секрет" — 3 + 2 = 5.
Лист до Тамари. (Підкреслення, що, виходить, нічим її не образив і вини моєї нема, себто, її провокація на відповідь, що вина є. Чи піддасться? Хто ж "він"? Лист лагідний, стриманий. Повинна вколоти [моя] фраза, що її відношення до старих знайомих залежить від температури відносин з черговими "ними". Про "Мішу" не відповідаю).
Лист від д-ра Левицького. (Сценарій "Кол-Нідре" на добрій дорозі. Ох, ця мені добра дорога! Завсігди кінчається проваллям. "Гріх" у Мюнхені піде в січні, досі не йшов, бо головна артистка зломила собі ногу. Йдеться мені!).
Візита Перепелиці. Дав Пірумов листа до Раковського. 
Страшенний бюрократизм советських установ.
Лист до Цеглинського. (Одіслано дві дії з "Пісні Ізраїля" для "Української громади" ). С. — 7.
10. XII
Тепло. "Великий секрет" — 5.
Виникає міркування, чому Нуца нічого не написала? Чи не того, щоб не ставити Левана в трудне становище. Він, очевидно, сам розуміє, що "мої" листи зфабрикувала Москва. Він про це довідається. Написати не зможе. Промовчати? Це все одно, що визнати, що зфабрикувала Москва. Коли ж взагалі нічого не писати, перервати листування, тоді й мовчання в цій справі нічого не значить. А зрештою цілком байдуже, чого більше в якогось Левана: порядности чи чуття самоохорони.
Бідна птиця-Перепелиця, — вимучили совбюрократи, — не дають ні тої, ні іншої відповіді, не приймають. Скільки мерзенної бундючности, принижування людей без потреби і як старанно переймаються найгірші риси пануючих: брутальність, паразитство, розкошування, зневага до нижчих по службі, хоч би й товаришів по партії, запобігання перед дужчими, визиск, забобонність. Як у планетарному маштабі загиджено все, що колись здавалося таким чистим, таким непіддатним до найменшого загидження. С. — 8.
11. XII
Тепло. Вогко. "Великий секрет" — 2.
Знайомство з візаві. Здалеку не тільки ідеї, але й обличчя здаються кращими. Ніяковість і бажання "только слезть". Призначено побачення на п’ятницю, але нема ніякого бажання.
Писання листа до Держвидаву через Приходька. Бідний Приходько, йому вже, здається, за мене всипали. Нехай знає, чортів хахол, як служити Москві, нехай льокайська спина потерпить від панських канчуків. Домагаюся, щоб Держвидав "нарешті" відповів, що він гадає робити з "Соняшною машиною". Хоча б уже рукопис повернули, про одне це мрію. А то ж і рукопису не вернуть.
Намір купити помешкання й залізти в непосильну авантюру, здається, розіб’ється об об’єктивний стан речей: хазяї продають за готівку, а не на виплату, як ми плянуємо. Може, це й на краще, — треба так думати.
Коха "на дежурстві" у Лізи. Тепер уже й ночуватиме там. Сам у помешканні. Тихий сум. С. — 9.
12. XII
"Великий секрет" — 3 + 2 (обдумування).
Лист від Леночки. (Ніжність, сум, нарікання, що забули її. Які причини? Самотність у Тифлісі, ревнощі, амбіції, що Нуца для нас цінніша за неї. Чи є дійсна любов до нас? Щось не віриться).
Лист до Леночки. (Від Кохи, змісту не знаю, але уявляю, як розписала Коха про свої почуття).
Нарешті Перепелицю зволили прийняти в четвер і пообіцяли сказати остаточне рішення. Що ще викрутять? Цікаво. До чого ж ці люди не вміють використовувати сприятливих моментів!
Писання листа до Приходька і Держвидаву. Хочеться написати об’єктивно і спокійно, а мимоволі від заглиблення в аналізу їхніх дій викликається досада і зневага. С. — 7.
13. XII
Одлига.
Коха пише з m-me Perepelitza expose "Закону". Тут же Жук, стероризований, м’який, злодійкуватий і недовірливо ласкавий. 
Знає тільки брутальні ласки (його беруть за шкіру й підносять угору, мнуть, б’ють пальцями по голові). Не знає гри в мишу. 
Спогади про Резі з якимсь болючим сумом, з ніжністю й любов’ю, як про близьку-близьку людину.
Писати нашу першу Велику Революцію-Хмельничмину. Як брати: виходячи з нашого погляду, бачачи там те, що було тепер, чи шукаючи, як колись шукатимуть у нас сутнього сенсу? 
Героїчно чи реально? Але хіба в реальному нема героїзму? Коли був такий страшенний струс людської маси, там мусіли бути всі комбінації душевних виявів.
Туган, — запевняє Ліза, — збрехав, що він уже в партії. Для чого ж цей хлопчина бреше? Невже й тут виявляється закон: "славних прадідів великих правнуки погані", або що в значних людей діти — мізерія? Сумно. С. — 7.
14. XII
Сніг.
Лист, expose "Закону" до Van Daele.
Лист цей же до Кельберина.
Писання листа до Приходька з приводу видання «Соняшної машини» в Держвидаві і [відносно] фальшованих листів Б. Воліна. Чудне поводження центрів, які не хочуть вияснити, чи я справді аґент європейських держав. Яка ціль цієї фабрикації листів? Для чого з мене хочуть зробити якогось страшного ворога?
Ні, трудно, мабуть, жуликам завести соціялізм. Цікава, справді, філософська проблема: чи можна досягти перебудови морального світу людства, перебудови царства обману, насилля, брехні, експлуатації, несправедливости — засобами тої ж самої брехні, несправедливости, насилля та обману? Що є соціялізм? Тільки економічна проблема, чи й моральна? Коли тільки економічна, то нівіщо обурюватися будь-чим, плямувати [когось] за зраду чиїхось інтересів, жаліти, вступатися за когось і т. п.? Коли ж — моральна, то чи можна в результаті серії неґативно-моральних дій чекати якихось позитивно-моральних наслідків? Хібащо — мінус на мінус дає плюс?
Фільм "Le monde perdu".141 Як технічне досягнення — цікавий. С. — 6.
15. XII
Сніг. Мороз.
Лист до Приходька.
Лист до Держвидаву (рекомендований).
Лист до Цеглинського. (Відмова допомоги не здивувала, — звик до такої помочі українського громадянства. Коли б покладався на поміч земляків, то давно б уже на тому світі мав би приємність балакати з Шевченком про підтримку українських літераторів з боку чужинців. Якщо "Українська громада" не буде виходити з літературним додатком і мої речі не підуть там, я нічого проти не маю. Такої помочі, як вона виглядає з листів Цеглинського, краще не діставати).
Лист від Леночки. (Коротенький, на машинці, милий, ніжний. Аж дивно, що Леночка вміє писати такі листи). "Пролетарський" прийом у Повпредстві. Умова: одежа — фрак. Відповідь французького соціаліста: представник робітників такої то округи фрака не має і не може бути на обіді з представниками "робітничо-селянської" влади. Дами — у вечірніх (декольте) туалетах. Гнусно!
Думка про передмову Ромена Ролляна до "Сонашної машини". С. — 7.
16. XII
Мороз. 11°. "Великий секрет" — 6.
Лист до Леночки. (Гумористична відповідь на її закиди про забуття. Адреса "Ванічів". Ні слова про Нуцу. Взагалі теж нічого [іншого] Леночці в листі).
Насування краху большевиків стає виразнішим. Конфлікт у партії. Сумніви, чи ґоскапіталізм у них чи соціалізм. А коли такі сумніви, то ентузіазму нема місца. Єдиний ще міг би бути поратунок, — не компартії, а надіам на сприанна соціалістичному господарству — кооператизуванна господарства і торгівлі. 
Держава не ак суб’єкт господарства, не ак розпорадник, а ак охоронець самодіальности працюючих, ак фактор, що береже громадські, колективістичні тенденції господарства і притримує приватні або робить їх водою на млин колективістичної системи. Але ж хіба панове у фраках на це згодатьса? Це ж риск, бо, ставши дужчими, колективи викинуть і фраки і манекени, на акі вони насаджені.
Цілоденна праца. Тиша. Задоволенна. Не пустив Перепелицю, коли той додзвонювавса з візитою.
Бюджет у 10 франків витримуємо, нікуди з хати не виходимо, немов би не в Парижі, а десь у Рауені. С. — 7.
17. XII
Туман. "Великий секрет" — 3 + 2 (кінець 2-ої дії).
Відповідь Перепелиці знову відсунено аж до 5-го січня.
Все виразніш і виразніш еміграційні газети відзначають непоборні суперечності в большевицькому пануванні. Система диктатури осіб, назначенства, централізму стикається із зростом і розвитком господарчих процесів. Звідси конфлікт. Паніка перед "кулаком". Де вихід, у чому? Цікаво, в чому знайде його з’їзд компартії?
Звістка про М. Грушевського. Жалі Чубаря, що Грушевський не хоче працювати з радвладою. Старий таки має мужність. А це означає, що вже послабшав кулак терору. Коли вже Грушевський не боїться, то, значить, боятись нема чого.
А Европа бабрається в кризах. Не вилізає з них Франція, корчиться Німеччина, а ті, що не бабраються і не корчаться, ті задихаються під диктатурами Горті,142 Муссоліні, Прімо ді Рівера, 143 Цанкова.144 Від Отто нема ніякого сповіщення про справу гіпотеки. Значить, із засідання 11. XII нічого путнього не вийшло. А на це ж наші всі надії. С. — 7.
18. XII
"Великий секрет" — 31/2 + 5 = 81/2.
Цілий день за "Великим секретом". Коха в шпиталі і в Університеті. Тиша. "Льоля" пашить жаром, часом хрумкає спадаючим на дно вугіллям. Години стрибають, як хвилини. Нема нікого й нічого, ні РКП з її ознаками розкладу, ні Праги, ні Тифлісу, ні Парижу, ні самого мене, тільки мої Ґайяри, Жакеліни.
А розклад в РКП, здається, виразно починає показуватись. 
Це ознака певної небезпеки, що насувається. Завсігди, коли загрожує біда і відчувається своє безсилля, починається гризня всередині і взаємні обвинувачення. При доброму стані справ, при успіхах ніхто не складає на другого вину за успіхи та удачі. 
А "соціялісти" з "Днів" одверто радіють, що насувається панування капіталу, кулака. Тоді вони прийдуть до влади. Будувати Росію! Відновлювати Єдіную! І мимоволі хочеться гукнути в Москву: зазирніть в емігрантські газети! Схаменіться!
Коха "на дежурстві" у Лізи. Тиша. Самота. Гавкіт собак серед "пірамід". С. — 7.
19. XII
Дощ. Вітер. "Великий секрет" — 4. Кінець.
Читання Косі "Великого секрету". В новій редакції живіше. 
Коха задоволена, що завдяки неї переробив. Одначе, великої сатисфакції з цієї роботи все ж таки не маю. Хай лежить. Може, ще раз колись перероблю і тоді пущу в рух.
На три дні Політбюро відтягло з’їзд РКП. (Вигадують нову декорацію: не РКП, а ВКП.145 Наче хтось серйозно повірить, що це якийсь союз, а не "Центральнеє Управление" з усіма відділами). Розуміється, ніякого розколу на з’їзді не станеться. Розщілину замажуть і заліплять резолюціями. Поки свіжа буде замазка, триматиме, а як висохне, розщілина стане більша.
Нуца мовчанням хоче створити вражіння якогось інфернального страждання за своїх сестер і брата. А досягає мети протилежної: робить трохи комічним своє перебільшення. І викликається досада, а не співчуття.
Тамарка знову мовчить. Яка ж тепер причина? Дурне дівча. 
С. — 8.
20. XII
Вітер. Дощ. Тепло. "Віють вітри" — 3 (переписка).
1) Візита Лізочки. Ще в Берліні ні за що не хотіла пудритись, а що вже, як кажуть французи, "покласти червоне" на уста, і казати було нічого. Тепер просить купити їй найдосконаліші засоби з Інституту Краси, "кладе червоне" не тільки на уста, але й на щоки, не кажучи вже про таку дурницю, як пудра. І коли їй кажуть яка вона цікава сьогодні, вона приймає це як заслужену хвалу своїй праці.
2) Візита "генерала" Миколи Шаповала і Стасева,146 галичанина. О шостій годині привіз [його] "генерал". Для чого? Невідомо. Без запитання, без моєї згоди на побачення, безцеремонно.
3) Візита Глущенка. Він же "виручив" і вивіз із собою "генерала" і галичанина.
4) Візита Перепелиць. Немов би для звірки перекладу, — в дійсності, — на верещаку і хвильку.
Від Отто ніякого листа. Значить, з гіпотекою погано. Значить, не хутко нам мати гроші. Сумно. Перепелички милі стараються віддячити, — турбуються, щоб примостити переклади моїх праць. С. — 5.
21. XII
Страшенний вітер.
Вітер північний, такої сили, що, здається, попхне семиповерховий будинок. Дах весь мас гуркотить, неначе десь недалеко йде канонада. Калюжі рябі від дощу, косоокі від вітру. Час од часу в домі чути брязкіт розбитого вікна, грюкіт дверей, раптово зачинених протягом.
Після вчорашнього чи та "бенкету" з Перепелицями і неспокійної ночі від вітру — втома.
Докінчення переписки "Віють вітри". (І. Зернятко з "Намиста").
Лист. Одіслано "Віють вітри" до Цеглинського.
У вчительки французької мови. Приємне лице, трошки зачервоний колір, [шкіра] наче злегка обвітрена, з "чолкою" на чолі, чисті, рівні зуби, приємна посмішка. І весь час сміється. 
Одначе, рекомендують як ділову і гарну вчительку.
Лист до Леночки. (Кохин. Вислови любови, пам’яти, ніжности).
З "візавішкою" остаточно покінчено. Коха по телефону сказала за мене, що трапились якісь важливі родинні події, тому я не можу мати з нею будь-якої справи. Образилась. Поклала рурку. С. — 8.
22. XII
Буря.
Обдумування нової праці.
В префектурі. Поліцаї на сходах, розгорнувши руки, як баби, що заганяють курей, не пускають публіку за carte d’identite. 
Завтра.
Візита Перепелиці. Поганий настрій, — нема грошей і [невідомо], чи буде посада. Спогади про ковбасу, про вечерю хрищеному батькові. Вихваляння української нації супроти руської. Селянська культура українця і руського. Блощиці, таргани, бруд руських. Полонені — українці і руські, — на острові в Італії, різниця [між ними], що звернула на себе увагу італійців.
З’їзд РКП проходить під знаком перемоги Москви. Зінов’єв скапітулював. Курс на "ґоссоціялізм" переміг, себто, термідор іде далі.
Зустріч Кохи з Інною Білоусовою. Має прийти до нас. По віщо? С. — 8.
23. XII
Хмарно. Сонце. Тихо.
В префектурі знову не прийняли. Організація дуже шкандибає у французів.
Обдумування. Хочеться взяти широке, велике полотно. 
Хочеться дати картину сучасности на плянеті. А капіталістична сучасність якраз і не дає змоги братися за такі праці. Европейський читач хоче мати книжку за сім п’ятдесят і не більше. Що більше, — те не має читачів. Писати для України? Коли ж то воно видасться на Україні?
Вийшло нове число "Нової України?" Микита розпустив такий сервілізм перед Ґірсою, що аж дихати трудно. Вся Україна буде шанувати як історичний факт видачу Ґірсою грошей на українські школи в Чехії. Цим, розуміється, Микита каже, що Україна буде вважати за надзвичайно великий історично-національний факт подвиг Микити. Ґірса тут тільки привід для... "микитології".
Лист до Аріядни Петрівни. (Чи поправилися справи Віленських? Бажання довідатись, чи Маркушка не одержав якихось грошей від своїх справ і чи не ховає цього від мене? Бо дивне [його] мовчання). С. — 8.
24. XII
Сонце. Тихо.
Лист від Лізи. (Запрошення на ялинку до Ґіві).
Лист від Бабія. (Запрошення на Reveillon147 сьогодні).
Лист до Держвидаву (рекомендований з поворотною розпискою). (Вимога дати відповідь, чи будуть видавати «Соняшну машину», або щоб вислали назад рукопис. Загроза рекламувати попередні листи і дошукатись їх, якщо вони перехоплені чекою). У Бабіїв. Шостий поверх. Асонсир не функціонує. Велика кімната за cabinet de toilette. Напівсвітло. 
Сукно на всю підлогу. Крихітний столик біля шафи [присунутий] до стіни, з тарілками, повними горіхів, шоколяду, заставлений пляшками. Панночка — "полька". (Всі розуміють, що жидівка з Польщі). Мадам Бабій, дійсно... бабій навиворіт. 
Хтива справжня: коліна до колін, дотики руками, дозволяння, майже лапання, сідання на коліна при всіх. Йому ніяково: "Ти ж важка". А дійсно, — на зріст вища за всіх, важка, повнотелеса. 
Рідкі зуби. Настійне домагання частіше бачитись, запрошування до себе. Бідний Перепелиця мусів швидко піти, бо чи то нудно стало, чи, може, щоб жінці не було заздрісно. Дома о 3 1/2 годині ранку. С. — 5.
25. XII
Дощик.
Звичайна втома. День сонний. Але образи, коли вже народились, то ростуть у мені неначе самі, неначе посіяні, неначе мусять розвиватися. Покищо це тонесенькі стеблинки, що проростають у душі без розгалужень, без фарб, без взаємного пов’язання. Потім почнуть розростатися, пускати бокові стеблинки, єднатися з іншими, заповнювати всю грядку.
Багато плянів та ідей: 1) Книга про щастя, 2) Соціялізм як моральний світ, чи як економічний, 3) Большевизм, як останній вибух романтизму, як убійник цього ж романтизму, 4) Хмельниччина, 5) Роман про подвоєння, шукання гармонії, прагнення щастя. Що вибрати? До чого готуватися, що студіювати? 
Невибраність праці паралізує волю. Чи кілька разом паралельно, чи одну?
У грузинят уже все влаштувалося з сестрами і Рожденом. Ну, чи напише Нуца?
26. XII
Лист до Держвидаву (рекомендований). (Вимагання тої чи іншої відповіді й, евентуально, повернення рукопису. Додаток — лист до Приходька).
Візита Лізи Давидівни і прогулянка з нею. Розмова про Леночку і Нуцу. Нуца пояснює той факт, чому вона не бачила Парижу, тим, що мусіла ходити за хворим Леваном і їхати з ним наморе. Бідний муж, — він і тут розплачується.
Візита Глуща. Відмовив [його] писати в "Парижском вестнике".
Візита Перепелиці. Тип Мексін. 16 літ виїхав з України. Жид. 
Кінчив університет у Німеччині. Говорить всіма європейськими мовами. Спритний. Може бути за посередника з Роменом Ролляном у справі передмови до «Соняшної машини».
27. XII
Дощ.
Цілісінький день дощ.
Перепелиці та їх відносини між собою. Вона служить і заробляє. Він нічого не заробляє. Тому він провадить домашнє господарство: варить, пере, прибирає хату, ходить на базар і т. д. Через те психіка в неї вже інша. Вона поводиться з ним, як мужчина — хазяїн з хазяйкою. Обід, приймання гостей — це його справа, на його відповідальності. Вона часом хібащо віднесе на кухню порожні тарілки так, як я часом роблю для Кохи.
Мовчання Нуци ніби набирає вже якоїсь навмисности. З Рожденом і сестрами справа склалася добре, отже, ця причина мовчання нібито усунена. Тим часом мовчання [й далі] є. Які ж дійсні причини? Постанова зовсім перервати всякі відносини? 
Вислужування перед Леваном? Показування перед іншими своєї байдужости? Дійсна байдужість? Відсутність матеріалу для листування?
Зінов’єва вкоськали. Розуміється, в компартії все "благополучно". Чи надовго?
Хвилька у Перепелиць аж до 1-ої години ночі. Треба з цим покінчити. С. — 5.
28. XII
Дощ.
Балачка з Перепелицею з приводу фейлетона в "Quotidien"-i та про видання «Соняшної машини» якимсь фінансистом. Явно безнадійна справа.
Візита Шрайдера. Приїхав на з’їзд 2 1/2-го Інтернаціоналу Микита [Шаповал]. Натякає через Шрайдера на побачення зі мною. Боїться, що я не захочу. Моя відповідь: особисто проти Микити нічого не маю і побачитися з ним можу. Цікаво тільки, навіщо йому бачитися зі мною? Похвалитися своїми успіхами і досягненнями? Це значить, ми матимемо приємність чути кількагодинну лекцію по микитології. Треба на все мовчати й бути в ролі спостерігача. Ніяких суперечок та критикування їхніх дій, ніяких пояснень своїх позицій не варто робити, бо спільна праця неможлива, а для інших цілей всього цього не варто робити. Отже, кілька годин послухати лекцій Микити про себе, кілька годин люб’язно попосміхатись і поновити свої попередні спостереження. То й усе.
Візита до Дарусі. Споважніла, схудла, може, й покращала. 
Стала симпатичніша. Довгі погляди. С. — 8.
29. XII
Хмарно. Дощ. Вітер.
Лист від Отто. (Суд постановив ліквідувати гіпотеку. Ще не відома цифра виплати. Але це значить, що все ж таки ми одержимо свої 2 000 марок. Маячить піддержка).
Коха захворіла. Температура 37,5. Шлунок ненормальний. 
Слабість страшенна. Нічого не їла весь день, тільки оранжі. Здається, не простуда.
Прохід. Вибирання теми. Зупинитись на Хмельниччині? 
Шкода інших. А всього зразу не візьмеш. Книгу про щастя також хочеться здійснити. Хіба почати студіювати?
У Туганів. Невдалий прийом молодого подружжя. Убогенька кімнатка "конфор-модерн" в готельчику з занавісочкою біля commier (що замість ліжка). Ця занавісочка своєю "естетикою" і "модернізмом" і спокусила прекрасну Беллу Йосипівну взяти цю кімнату. Туган таки в партії! Але, здається, не в РКП, а у французькій.
Пропозиція Перепелиці, щоб Супрун поміг зробити переклад «Соняшної машини». С. — 7.
ЗО. XII
Дощ. Вітер.
Міркування з приводу пропозиції Перепелиці відносно допомоги Супруна щодо перекладу «Соняшної машини». Чи треба приймати цю послугу від Супруна? Ні. Бо це матиме характер немов би якогось підкупу мене.
А чи не зайва скрупульозність [у мене]? Де ті дійсно чесні люди, що від них можна приймати поміч? Вагання.
Гризня серед большевиків — ознака небезпеки — заглиблюється. Паніка перед термідором. Він іде, ведуть його учні "Ільїча". Як усе ж таки історія любить повторювати свої кунштюки. Це — не художньо.
Постанова відмовитись таки від послуг Супруна. Не застав Перепелиць, лишив записку. С. — 7.
31. XII
Тихо. Хмарно. Ясно.
Постанова не приймати послуги Супруна зламалася об доказ Перепелиці: Супрун не робить для мене, а для української громадської справи. Він хоче хоч трохи прислужитися. А крім того: чи прийняв би я таку послугу від якогонебудь Рабіновича? Прийняв би. Але Рабінович гірший за Супруна. Де ж логіка?
Наслідком цього: обід з Супруном, спогади минулого нашої революції. І моя заява Супрунові, що я вважаю його поміч у перекладі «Соняшної машини» поміччю не мені, а громадській справі, — вийшла якоюсь блідою. Чи це йому потрібне?
Зустріч Нового Року вдвох з Кохою. Шампанське за традицією, але мир, тиша на душі. Спокійний оптимізм, любов до життя, смакування кожної миті з нього. С. — 5.
