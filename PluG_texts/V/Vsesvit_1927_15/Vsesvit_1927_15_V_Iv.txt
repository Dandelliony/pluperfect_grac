Король бавиться
ТРІБУЛЕ королівський блазень. Гострий язик, ущіпливі слова, б'ють нещадно і влучно. Блазень безжурного короля Франціска, скривджений природою  —  озлився на людей. Він — горбун, його донька німа. — Німа вона правда, тільки з власної волі режисера!?
Вітрогон король, неглибокі, завидющі, жалюгідні королівські прихвостні, всі ці де-Пени, де-Гарди, де-Коссе, та інші утворюють хоробливе бридке оточення.
Королівський блазень Трібуле глибоко зневажає все це панство, осяяне блиском позолоченого трону. Блазень добре розуміє нікчемність короля та його придворного вельможного панства.
Вщіпливі слова його повні жовчі, лютої ненависти. Людина, що словом своїм  — цією грізною зброєю  —  ладна б убити свого ворога, знищити його, розметати на шматки, стерти в порох, що язиком, як ядом жалить виливаючи в цьому всю силу свого призирства й безсилої люти,  — людина ця переховує в своєму серці безмежну ніжність і любов до своєї безталанної доньки.
Велика нелюдська ненависть і безмірна любов сповнюють одночасно цю скривджену істотку,  — хоробливо- горбуна.
Природа добре насміялася з Трібуле; і сміючись у свою чергу з людей, Трібуле мститься за свою і доньчину наругу.
Люта іронія  — ось біографія Трібуле.
Бажаючи поглумитися з де-Косе, блазень, через ненависть до нього придворного панства, сам потрапляв в халепу... і мимохіть, не відаючи того, допомагав вкрасти свою власну доньку.
Щоб помститися з короля за дончину наругу, Трібуле йде на злочин. До його послуг  — найманий убивця.  — Король уже в тенетах. Трібуле саркастично тріумфує... Трібуле жорстоко помститься за всі свої кривди!.. Але, жахлива іронія вишкірила свої безглуздопотворні зуби. Наймит-убивця Салтабаділь, замісць короля, убивав доньку Трібуле, що несподівано зайшла до нього в хату...
Трагедію блазня передав Гірняк. Постать Трібуле — домінує. Решта деталі, що не на довго притягають увагу.
Трибуле  — Гірняк  — хвилююча вдача, вона примушує здрігатися. Очі блазня  — гострі, пронизуваті, від них вів жах.. .
Блазень неначе стьобав влучними словами, його сміх лунав в палаці, а в очах Трібуле ні радости, а ні люти: вони не сміються, не кепкують, його очі повні жалю, муки.
Зустрінувши убивцю Салтабаділя, Трібуле раптом відчував спільність своєї і його долі. Салтабаділь  — убивця, убивав ножем, а блазень – словом.
Глибока, проймаюча аналіза, а в очах  —  а ні іронії, а ні злоби; в них засудженість... Тільки наприкінці, коли життя глумом стало, коли мимохіть батько, тільки що не власноручно, вбивав свою кохану доньку,  — а він же за неї хотів смертю віддячити королеві, останнії раз його очі пойнялися мукою.
А потім вони потьмарили, на їх упало божевілля ...
Цю людську правду, з надзвичайним художнім перевтіленням, оповів нам Гірняк.
Драма Трібуле розгортається на тлі забав короля. Коронованого волоцюгу не задовольняв його оточення. Він не геньбує знайомствами і на вулиці. Його розбещеність не знав препони.
Скромна дівчина Блянш, наївна, тиха,  — не минав цупких рук королівських і назавжди позбавляється спокою.
У Віктора Гюго цю мелодраму збудовано з бурхливих пристрастей і відчувань.
В режисера Тягна —  розмах автора трохи приборкано, стиль змінено, Гюго майже виправлено.
Тільки Трібуле  — Гірняк, його очі, його трагедія, його божевілля лишаються такими, якими їх дав Гюго.
