Жило собі село
1. Жив собі голова Сільвиконкому. 
Ось він: 
Иноді, як спить бува у неділю в коморі, після того як пообідає, йому сниться, що його свиня, та сусіди тітки Гапки свиня, та ще другої сусіди тітки Ориськи свиня — уже є спільно-колективні свині, та що він уже не має права зарізати своєї рябої, аж поки сама ряба не дасть на це згоди, після того як порозуміється зі своїми свинячими родичами.
Якщо бува він прокинеться спросоння схвильований то згадує, що т. Ленін сказав усьому світові, що кожен наймит повинен навчитися керувати державою. 
...Був він чоловік середнього віку, мужицького чесного роду. Мав жінку, а дітей не мав.
Жінка його так собі, нічого собі жінка. Жінчині губи тонкі, як і брови, а біля печи вона завжди поралася кочергою дебелою. Тому він має за зручніше бути десь на дворі, біля господарства, а ніж у хаті.
Носив він штани широкі, з матнею низькою, голив під свята бороду, мав пару воликів і на провесні радо одною рукою ворочав плуга саківського, на своїх нивках.
На ім'я звали його Калистрат, а по-вуличному просто Плюшка. 
Раз, якось підвечір, вийшов він на вулицю, коли череда йшла додому. 
А вийшов він не зі свого двору, а з пасіки свата Юхима, де він зраня змагався, та хотів з'ясувати справу, що міцніше вдаряє на голову: —  чи то варенуха з липового меду, чи варенуха з гречкового меду.
Сват Юхим вотував за варенуху з липового меду, а він не погоджувався на це.
Отож вийшов він на вулицю та й спостеріг, що голова у нього як-слід, а ноги не теє.,. Особливо права. Вона все якось намагалася закидати ліворуч, в той час як йому треба було прямо.
Уже трохи завечоріло, череда йшла по вулиці, к ревли бугаї і ляскав довгою пугою чабан.
І здалося йому, що вулицею не череда йде, а відбувається тут перша дія англійської збройної інтервенції, під проводом сера Чемберлена. 
— Незаможнику, на коня!
Оголосив він тут сильно, та й сховався в очереті на болоті, що біля сватової левади. 
І потім не сказав він, що не свій палкий заклик пригадав, але поширилася тут про нього велика слава. І обрано було його на голову сільвиконкому.
2. Про бабу Христю та про санітарну освіту. 
Баба Христя, жінка вже літня, та ще й удова, не знала нічого за санітарну освіту, а на язик була гостра. Носила вона плахту: у неділю з блакитними квітами на жовтому тлі. І ці квіти були найвиразніші на тому боці, що ззаду. А в будень вона мала плахту звичайну, червону без квітів
Хата її, двома маненькими вікнами через вулицю, дивилася прямо на канцелярію сільвиконкому.
А вулиця була вузенька, не так як у місті широкі перспективи. Вікна, що в канцелярії, були завжди розкриті, тому-то баба Христя кожноденно доглядала, що в канцелярії завжди біля столу на ослоні сидить писар та пише, та все пише. А голова сільвиконкому Калистрат Плюшка завжди ходить по кімнаті, та розпорядок суспільству дає, та люльку курить, та все курить. Та не сам курить, палять цигарки й усі, хто приходить, та кому треба до канцелярії.
Тому-то баба Христя иноді помилялася: — так бува сидить: дим з вікон насупроти, що ніби-то у сусіди пожежа.
Баба Христя зроду не була за старшого на селі, та й усеньку комісію її не обирано ніколи, тому й не бачила вона циркулярів за санітарію та инших, що їх силу-силенну надсилали товариші з міста.
Одного разу, якось саме у суботу, баба Христя вимостила гарно жовтою глиною долівку в хаті, змила стола й ослона, сполоснула свої литки в теплому окропі, що до нього кинула пахучого любистку, щоб як-слід підготовити себе до святої неділі, бо в неділю мала запричаститися, тай потім увесь цей бруд з цеберка подалі від своєї хати, якраз попід ганок канцелярії сільвиконкому. На ту хвилину товариш голова виходив по своїх справах на вулицю, підковзнувся на бабине мокре місце, та й упав.
Баба Христя у ту-ж мить була вже вдома; відчинила вона кватирку у вікні тай доглядала, як товариш голова підвівся, та шукає люльки, що випала йому з рота, підчас тої пригоди.
Знайшов люльку товариш голова, обтрусився, а тоді вже подивився на бабу Христю не дуже приязним оком, та й гукнув до неї. 
— От погана бабо! от контреволюційна бабо! Скільки разів наказував я тобі, щоб не лляла тих помий на вулиці, га? Що ти мені усю санітарію зводиш на ніщо, га? Краще-б на голову собі вилляла цих помий, проклятуща жінка!..
Баба Христя була гостра на язик, а ще гостріша на міміку. Коли вона вчула що її вилаяно, та ще препогано, та що й за санітарію товариш голова не до ладу пом'янув — їй серце заколотилося від образи. Хутко вибігла вона на вулицю, та перегнувши стан свій досить низько на південь, показала товаришу голові святочну плахту з того боку, що ззаду, та й додала на всю вулицю голосом не дуже спокійним:
— Ось де у мене твоя сінітарія, пройдисвіт більшовицький!.. 
Баба Христя одягла нову плахту, отож і вбачив товариш голова виразні блакитні квіти на жовтому тлі. 
Але він не міг промовчати на образу своєї особи.
Трохи подумав, потім сховав люльку в кешеню, а потім рушив прямо й непереможно до бабиного двору. Щоб він мав заподіяти бабиній плахті з того боку, що ззаду невідомо. Але баба була обережна що до себе. 
Вона раптом замкнула хвіртку, затулила білою наміткою вікна на вулицю і, таким чином, зліквідувала дальші рухі.
Товариш голова, вбачивши таке, плюнув в напрямку бабиного двору, тай повернув до канцелярії, встромивши знову люльку в рота. 
Тут тільки, сівши на покуті та подумавши, згадав він, що уже запізно, що й баба Христя, мабуть, вирядилась у нову плахту тому, що скоро уже пан — отець Методій задзвонить до церкви на сповідь.
Врешті звернувся він до свого помічника по канцелярії, та запитав: 
—А що, товаришу писаре, чи буде завтра неділя, чи ні? — Тим що запитав зворушив на обличчі товариша писаря слід якоїсь ніби-то посмішки. 
Писар відповів: 
— А як-же, товариш голова, неділя завтра безпремінно буде. А сам зрозумів: не за те думає товариш голова про що питає.
3. І в неділю як у будень. 
Товаришу голові, як иноді, була й неділя як будень. 
Зраня у неділю намастив він чоботи дьогтем, поголив бороду, тай пішов оглядати село може де що не гаразд.
З першого-ж кроку потрапив товариш голова на не порядок. Хата-читальня була не замкнена, хоча й не час був, щоб вона була відкрита. Хтось висадив шибку у вікні, а на дверях хати читальні, з того боку, що на вулицю, прочитав товариш голова невелике речення, що починалося словом з трьох літер.
— От капосні хлопці! це, мабуть, з тих, що ліквідують неписьменність... 
Стиха промовив він до себе, бо не можна було сказати комусь ще щось більше: нікого не було на вулуці, хоча й голий біжи. Усе суспільство рушило на запричастя.
Постояв трохи товариш голова, позіхнув. Глянув у той бік, де сонце. Сонце собі гралося тоненьким, золотим павутинням. Вбачило люльку товариша голови, привіталося до нього чемно.
Запалив товариш голова люльку, зазирнув на всякий випадок крізь розбите вікно в хату—читальню, тай зацікавився.
У хаті - читальні скрипіло перо. Біля столу, навстоячки, писав щось на великому аркушеві паперу невеликий хлопчик з тих, що завжди кутався біля вчителя Опанаса Григоровича.
Зрозумів товариш голова, що то сільське політ-освітнє товариство, під орудою вчителя, готує стінну газету.
Згадав він, що вчитель якось-то хвалився, що незабаром сільське суспільство матиме своєї газети, де малюватимуться всенькі пригоди з життя села й сільський побут.
Всміхнувся. Відчинив стиха двері, щоб часом не залякати активну особу редакційної колегії, та стиха підійшов до столу. Активна особа, тимчасом. тільки-що скінчила була малюнка. А в тому малюнкові товариш голова впізнав сам себе в недавньому рухові. Правда, не дуже й схоже було на малюнкові обличчя товариша голови, але кому то ще вклонялася, коли баба Христя блакитними квітами, та ще тим боком, що ззаду? 
Тут уже нема чого було думати.
Розсердився товариш голова зразу, тай вхопив малого зненацька за вухо. 
— Ах ти щеня соціялістичне!.. 
Гримнув він на нього так, що злякалися горобці на вулиці й шпурнули собі кудись у далечінь. 
— Так ось за для якої мети виховує вас, байстрят піонерських, Опанас Григорович на радянські кошти?
Щоб начальство осміяти? Щоб контрреволюційні випад супроти влади чинити?..
Товариш голова непомітив, що не треба було й гримати дуже, бо хлопець з переляку й так не знав, що діяти; перо випало йому з руки, зблід він на обличчя, а рука йому так і залишилася, ніби-то компонував він ще останій штрих малюнка.
Каламар з чорнилом теж, мабуть, злякався, бо сам по собі хитнувся, вилляв усе, що в ньому було і чорні плями на великому аркушеві паперу зовсім зіпсували газету.
Нарешті якось відповідальний член редакційної колегії крутнувся, крикнув: ай! і не встиг товариш голова ще щось сказати, як забачив, що босі п'яти малого вже вилискували на сонці. Мабуть, малий потяг до школи, що стояла сама собі осторонь на горбу, по тій вулиці, що праворуч. 
Довго не міг заспокоїтися товариш голова. Довго ходив він по кімнаті, та бубонів сам собі. 
Кінець-кінцем підійшов до столу та тільки тоді й догледів як-слід малюнка з підписом. Рука малого так ввічливо видрукувала: 
— Санітарна освіта у нас на селі, або як голова сільвиконкому впевняє бабу Христю, що краще носити плахту так, щоб блакитні квіти були на тому боці, що спереду, а ніж на тому, що ззаду.
Учитель Опанас Григорович, молодий ще зовсім, та жвавий хлопець, здатний був до усеньких рухів: — і на сцені за актора бути, і диригентувати оперою з дівчат та хлопців на вулиці о півночи, і лекцію прочитати суспільству, навіть про те, як лікувати підсвинка, коли він заслабне на дизентерію.
Хоча вчитель і поспішав до читальні, щоб з'ясувати справу, та порозумітися з товаришем головою що до малюнка в газеті, але наспів лише тоді, коли вже газета була не газета, а казна що — невиразні шматочки паперу, тай ці шматочки товариш голова спокійно пускав по вітру на вулицю, крізь розбитого вікна.
Учитель промовив схвильовано: 
— Товариш голова! 
Той відповів: — Оце тобі й голова..
— Ви переборщаєте... 
— Еге-ж, я переборщаю... а ти, сукин син, того села, де ти живеш, нікчемний наркомос контрреволюцію дієш.. 
— Ви неприпустимо ставитеся до роботи, що її не розумієте... 
— Отакої скажеш, — здивувався товариш голова, — не розумію.. 
Тут він випустив на вулицю останнє з того, що повинно було бути за газету, дмухнув — воно полетіло, а потім узяв легенько товариша вчителя за плеча, вивів його на ганок, зробив так як-то по-військовому кажуть:— кругом руш, поставив супроти двері, та вказуючи пучкою на спробу писати якогось товариша, що зліквідував неписьменність, мовив: 
— Оце бачиш? отож-то й то., краще-б доглядав своїх щибеників, що з ними отут до півночи розмови ведеш, щоб вони капостів не писало, коли вже ти неписьменність зліквідував на сто відсотків, а ніж голову сільвиконкому на газеті висміювати... Сказав так товариш голова і був задоволений з своїх слів, бо вбачив він, що вчителеві сталося якось ніяково, коли прочитав він те, що якийсь вихованець його написав виразно: — маленьке речення, а починалося воно словом з трьох літер ... 
... Сміялося сонце...
4. Украдено мандат. 
Ласкавий ранок у червні співає, але товаришеві голові було багато роботи.
Його власна ряба свиня, та, що мала скоро опроситися, помилково потрапила до городу тітки Гапки, та скуйовдила капустяну розсаду, та, мабуть, дуже зацікавилася питанням: — чи то вже доспіла молода картопля, чи ще ні, бо зрила свиня на городі картоплище. Тітка Гапка скаржилася на атрибут власного господарства товариша голови. 
Тітка Гапка була жінка чемна, та ввічлива, але голос а мала дзвінкого, особливо коли їй щось дошкулить. Тоді вона мала за охоту згадувати анцихриста, злодіїв, осторожників і на всякі инші непотребства, і все це вона влучно прикладала до того, з ким розмову вела, або до його родичів.
Писар тимчасом писав, коли Гапка скінчила, а товариш голова уважно слухав, та дивився на вулипю, де як раз розташувалася тічка Рябків, Бровків, та инших з собачої родини. 
„От бісова собачня, подумав собі тимчасом товариш голова, — уже скоро добрі люди почнуть жито жати, а їм і літо як весна'’.
Прийшов до згоди товариш голова з тіткою Гапкою на тому, що обіцяв віддати чемній сусідці зо двоє поросят, коли його ряба пупа розвяже. 
— Будьте здоровенькі! — кінец-кінцем попрощалася ввічлива жінка 
— Будь здорова й ти Галко!— уважно відповів товариш голова.
Товариш, писар зачитував папірців, що листоноша приніс з райвиконкому до відому, до виконання, та на негайне розпорядження. Писар читав, а товариш голова компонував резолюції райвик писав:
“Треба оглянутип господарство, та будівлі, де мешкає вашого села пі Методій, він хоча і взяв на оренду дім, що належить державі, але ремонту не зробив і не виконав умови. Тому райвик має на оці задовольнити клопотання вашого вчителя, щоб пересунути школу до попівського будинку. Райвик пропонує дати свої висновки".
Товариш голова промовив до писаря: — 
— Що там оглядати, я й так знаю. Пиши-но, товариш писар, резолюцію тай надішлемо райвикові; пиши, що у попа Методія господарство нічого собі; є корівка, є телиця, є й свині, що з них попадя матиме на Різдво ковбаси. Тай сала пудів на шість, мабуть, буде: Взагалі піп живе, дякуючи богові, гарно; що йому робиться патлатому собаці?
А що до того, щоб під школу пристосувати попівського будинка, то я не сказав-би, що це вельми потрібно. Вчитель каверзує, тай капости на мене пише. Хай він живе собі там де живе, бо кращої кватирі, так-би мовити, йому й не слід, бо він на ню не заслуговує. Райвик писав:
— Треба знищити самогонство, бо у вашому селі розвелося отого паскудства в кожній хаті. Майже кожен господар вважає за обов'язкове апарата мати. А як надійде термін, щоб сільсько-господарський податок сплатити, то одногласно кажуть: нема з чого, хоч останніх кожухів забирай...
Товариш голова мав певну думку, що до апаратів. 
— А так, таки погодився він на пропозицію райвика, треба-б оглянути декого... Таки розвелося їх до чортової мами... Як ти радиш, товаришу писаре, чи не слід було-б мені сьогодні-ж таки, самому це виконати?.. Напиши мені мандата я їх любенько й заарештую... Чи може мандат є тут і не потрібний?.. Товариш писар відповів на це дипломатично:
— А що-ж, товариш голова, я гадаю, що вас на селі і без мандата усяка свиня, вибачайте, добре знає. А може воно так і краще буде коли з мандатом. Якось офіційніше буде... Можна й мандата написати... Закінчив товариш писар, та щоб не ховати на довго справи тут-же таки й написав.
„Цим сільвик... свідчить, що товариш голова Калістрат Плюшка має бойове завдання, згідно з наказом райвика з червня 15-го за Ч. 1272 року 25-го, знайти, оглянути та заарештувати апарати, що самогон людству поставляють. А як хтось буде що насупроти чинити, то й господаря такого до буцегарні преставити, щоб иншим неповадно 6уло“...
По-під вікнами сільвиконкому тимчасом ішла юрба хлопців та заглянувши, що в Канцелярії ще пишуть, заспівала: 
Калістрате, Калістрате! 
Чи не хочеш спати?
і було чути, що хтось засміявся, а хтось запропонував, щоб замість “спати" додати щось инше, але теж до рими.
Товаришу голові завжди була така прикмета: якщо тільки прямує він додому з канцелярії то не може не повернути трохи ліворуч, а як поверне на ту вулицю, що ліворуч то ніяк не може по дорозі не завітати до свата Юхима.
Сват Юхим дідок собі старенький — він почав вже потроху в землю вростати—згорбився та зсох, а проте ще нічого: бадьорий, та чепурненький дідок. Коли так-аби як глянути на нього то здається, що сват Юхим гнівається, а як ближче підіти до нього то й бачиш, що очі у свата сміються: одно око ніби-то панахиду справляє, а друге сміється та каже: а що свате, або просто—добрий чоловік, чи не зайдеш до мене на пасіку?...
Такий-то дідок. Нічого собі дідок. Дарма що старий сват, а ніколи не помиляється і завжди багато де то индики, а де кури дикі.
Пасіка його не велика, але гарно впорядкована. Так може уликів з п'ядесят буде. Ходить сват по садку, походжає, старовинні пісні иноді співає, на сонце' поглядає, та всміхається блакитній безодні.
А як хто до нього завітає то такий є радий сват Юхим. 
Товариш голова сів біля дідового куріня й почув себе так спокійно, так солодко.
Дід Юхим забув, що з три дні тому товариш голова був до нього на пасіці та спитав: 
— А що, свате, ти, мабуть, не коштував ще варенухи з цьогорічного меду? Добра, свате, варенуха.. Хоч-би й на тому світі такої. Так і шпигає., так і шпигає... Товариш голова теж забув, що вже коштував, так відповів: 
— Ні, свате, не пробував.. Де вже за ділом.. В канцелярії...
Бо дуже замислився... 
Одно око у свата Юхима ніби засміялося, а друге, те, що завжди дивилося так ніби-то плаче, підморгнуло товаришеві голові задовольняючи. 
І він швиденько поставив пляшку на стіл тай промовив: 
— От чого, свате, так-5и мовити я не припускаю до себе так це самогону, якийсь він гидотний; тай тхне від нього так ніби-то двома ногами потрапив кудись, не до тебе, свате, кажучи..
Товариш голова тимчасом налляв повну, тай випив. 
Справді—шпигонуло у носа. 
Вів розмову далі товариш голова:— 
— Оце й я так, свате. Так начальство до самогону теє... становить себе, так-би мовити, обережно. Ось я й папірця одержав... А варенуха, свате добра. Не можна сказати, щоб дуже міцна, але й не так, щоб слабенька...
Сват Юхим подивився на небо тим оком, що сміється, потім нахилив пляшку до чарки. 
— Ні, ти, свате, не кажи, що вона міцна... Моя стара знає як її до плепарції удосконалити,— продовжував бесіду далі сват Юхим. 
— А то кажеш папірець? 
— Еге... Щоб усі апарати знищити та заарештувати. 
— Ото й я так раджу, — згодився сват Юхим. 
— Тільки ти, свате, не розкоштуєш моєї баби варева з одної... Нумо, свате, ще...
Дай боже щоб, усе було гаразд нашому родові й нашому плодові... Призволяйтесь... 
Ще випили.
...Згасали у далечині вечірні сонцеві квіти. 
Сховалися бджоли по вуликах. 
Коли рипіли останні селянські вози з поля додому, товариш писар ішов з канцелярії тою вулицею, що ліворуч і чув, що свати у пасіці співали.
Сват Юхим забирав високого фальцету, а товариш голова намагався басувати, як обчеський бугай.
Майже о півночи, хлопці, що розташувалися оперовим ансамблем на вулиці, та провадили дипломатичні зносини високими нотами з дівчатами, бачили, що товариш голова вийшов з пасіки свата Юхима.
Зразу він повернув на ту вулицю, що праворуч, а потім рушив прямо. 
І дарма що повний місяць оглядав село і срібні зірки кокетували, ніби дівочі оченята, але, мабуть, було темно, бо товариш голова ніяк не міг потрапити додому.
Він доставився лише до очеретів на болоті, що біля сватової левади, а потім, уже недумавши. сів, а ще подумавши ліг, а потім уже, подумавши, заснув сильно.
Дівчата зацікавилися, що то випало з кешені товариша голови, коли він спать поклався і навипередки, хто скоріше, підняли пляшку.
Те, що було в пляшці хлопці випили колективно, а заткала розгорнули, а потім почитали. Вони-ж зразу й не второпали, що то був мандат товариша голови, що йому доручалося: знайти, оглянути й заарештувати... 
Довго реготалися хлопці івдивідуально й колективно, аж поки дівчата затулили їм рота хустками мережаними, та пахучими, а може й ще чим, більш солодким.
5. В решті-решт... 
Як казав один помічник редактора, одної газети. 
...Райвик клопотався перед Окрвиком, Окрвик клопотався перед Губвиком і Губвик дозволив і дав наказа: — переобрати.
Отакої то знаєте. Ще батько Шевченко спостеріг, що всякому, мовляв, своя воля і свій шлях широкий. А один добрий чоловік, згадуючи другого доброго чоловіка, свого щирого приятеля — небіжчика, сказав: сукин син, ковінька його матері... Хай йому на тому світі лише царі та архиреї сняться.
Отже жив собі голова сільвиконкому, і жило собі село. Темне, як осіннє небо, мовчазне. Якусь віковічну думу воно думало. Там, де якась губерня. В якомусь повіті.
