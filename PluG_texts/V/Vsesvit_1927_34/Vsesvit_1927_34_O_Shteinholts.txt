РАДЯНСЬКИЙ ВЕЛЕТЕНЬ
НЕНАЧЕ велетенський їжак колючками, обріс риштованням будинок  Держпромисловости. Пнеться в гору своїми ажурними корпусами.
Лише 2 роки тому на цьому місці ріс високий бур'ян, співали цвіркуни та шугали собаки, відшукуючи на смітнику гнилу їжу.
А тепер — навколо величезного будинку ціле промислове містечко. Росташувалися окремими будівлями ріжні майстерні. Напружено ревуть автомобілі та трактори. Торохтять сотні підвід. Верещать електро-під'йомники і все це, перемішуючись із стукотінням тисяч сокир та молотків, складає могутню симфонію праці.
О 6 1/2 год, ранку, коли в сонливій тиші міста ріжноголосно перекликаються гудки, ллються до будинку Держпромисловости потоком робітники. Чорненькими мурашками вкривають риштування і розливається в повітрі металевий дзвін.
Людину, що вперше відвідує будівлю, темп роботи вражає, приголомшує. Все, що можна було механізувати, — механізовано.
От біля величезних куп сірого каміння, нетерпляче пихкотять трактори. Засмаглі робітники накладають на вози граніт і, коли вони вже повні, трактори риють колісьми землю і, тремтячи, неначе від гніву, що маленька людина примушує їх підлягати собі, тягнуть вози. А каменодробарки, немов ненажерливі потвори, роскривають свої чавунні щелепи і конвульсивно ковтають каміння немов горіхи. І ростуть, ростуть гори жорстви, що йде на бетон.
Тут же бетономішалки. Певними порціями в них насипаєтьси пісок, цемент та жорства. Водотяговий кран наливає їх водою. Барабани крутяться і коли все перемішано і бетон уже готовий, схиляються до вагонеток і виливають туди густу рідину.
Вагонетки поспішають, швидче втікти, скочити на під'йомники, потім побігти на височині 10—12 поверхів по залізних рейках, щоб вилити бетон у тім місці, де робітники вже заклали залізну арматуру і в дерев'яних формах — „опалубках” відливаються нові поверхи будинку. Так, не будуються, а відливаються.
Коли глянути на будівлю з гори, то бачиш, як підтягують великі залізні прути, як залізо укладається в дерев'яні форми сволоків, колон. Потім перев'язується дротами і нарешті, коли дерев'яну долівку всю перекрито сіткою заліза, безупинно льється зеленкуватий бетон і за десять день так зростає цілий новий верх.
Та й зрозуміло — вже в осени цього року, низка трестів — Південсталь, Тютюнтрест, Хемвугіль, Цукротрест, Південнорудний та Машинобудівельний — переїдуть у величезні, світлі помешкання будинку Держпромисловости. А в-осени майбутнього року цей найбільший в СРСР будинок буде цілком закінчено і в ньому розміститься понад 30 українських трестів.
Щоб уявити собі розміри будинку, звернімось до деяких цифр: Каміння на будівлю піде — 2.000.000 пуд., цементу — 700 000 пуд., заліза 300.000 пудів. Коли розікласти на землі все шкло, що піде на вікна, так ним буде вкрито біля 4 десятин. Паркету — 10 десятин. Коли поставити всі сходи будинку в один ряд в гору, то вони зайдуть далеко за хмари, на височінь біля 7 1/2 кілометрів. У будинкові буде — 10.000 електричних ламп, понад 1.000 телефонів. Для огрівання всього будинку, а в ньому понад 1.000 кімнат, встановляється 18 казанів, на щоденну витрату 2 вагонів вугілля. Будинок вміщатиме в робочі години — 7.000 чоловік. Коштуватиме він 9 1/2 міл. крб, звільнить житлової площі в Харкові на 20.000 чоловіка. Спроєктовано будинок за останнім словом техніки. Окремі корпуси сполучаються висячими залізобетонними галереями, довжиною до 35 метрів, що за їх допомогою можна пройти весь будинок, не виходячи на вилицю. На пласких дахах будинку будуть їдальні та кутки відпочинку для службовців. В числі помешкань будинку в величезні залі для засідань, що вміщатимуть від 200 до 800 чоловік, Крім того — їдальня, що видаватиме на день понад 2.000 обідів, а також і отель на 50 кімнат для приїзжих.
Нині почались інтенсивні роботи до впорядкування майдану перед будинком. Сотні робітників зрізають заступами землю.
В цьому районі, на колишніх університетських землях, буде нове серце Харкова. В-осени цього року, відбудеться закладка величезного Будинку Уряду, а далі — почнуть зростати палац профсоюзів, палац кооперації та інш.