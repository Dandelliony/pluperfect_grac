СТАРЕ УКРАЇНСЬКЕ ШКЛО
ШКЛЯНА промисловість минулого України, з боку артистичного виконання і загалом мистецької оздоби, стоїть на однім з почесніших місць у художній промисловості. Коли вперше на Україні з'явилось шкло — відповісти важко, але як при роскопах могил, поруч посуду грецького виробу, дослідники знаходять і шкляні речі та намисто з кольорового шкла, то можна сміливо сказати, що шкло на Україні було відоме в далекій сивій минувшині, ще майже за 2 тисячі років до наших часів.
Класифікуючи всі ці мистецькі вироби по походженню — дослідники росподіляють їх на такі групи: шкляні речі, що прибували на Україну з Греції, Риму, Візантії. Від останньої найбільш поступали ріжні вироби з емали. Крім цього, при роскопах могил дослідники находять також речі зі шкла й арабського походження.
По збірках можна гадати, що приблизно в добу князівську, тоб-то в XI —XII віках на Україні, вже поруч інших промислів існував і шкляний.
Так, переглядаючи серед ріжних річей князівської доби, зібраних по музеях мистецьких, археологічних, історичних Харкова, Київа, Полтави, Чернігіва, Дніпропетровська і інш. міст України, можна знайти й шкляні вироби місце вого українського походження. Правда, їх, рівняючи до дальших віків, — обмаль. В збірках річей князівської доби вже можна вилучити вироби зі шкла в певну групу — це будуть ріжної форми чарки, переважно з товстого шкла.
Але тоді шкляна промисловість на Україні широко не розвинулася, бо вже на XIII—XIV віки припадає певний занепад її. До занепаду, як відомо, спричинилася ціла низка руйнацій, що зазнали українські землі, особливо від татарської навали. Такий занепад тягнеться рівняючи не довго, бо вже з половини XVI віку знову на Україні відроджується цей шкляний промисел і особливого розвитку досягав в XVII—XVIII віках, віках буйного розвитку українського національного мистецтва. Так на ці два віки припадає виріб зі шкла найріжноманітніших річей хатнього вжитку.
Загалом з XVII віком по всій Европі всіма виявленнями мистецтва опанував стиль, відомий під назвою Барокко. З цим стилем барокко чіткі форми ренесансу втрачають колишню витриманість і замісць їх у формах запановує повновладно фантазія, коли мистецький виріб втрачає логіку побудови. Відомо, також, що з добою барокко звязано змагання художників надати художнім річам зовнішньої ефектности, а тому і не дивно, що речі потроху втрачають доцільні форми свого призначення.
Не обминув цей стиль європейський барокко і Україну, але тут він набрав особливих форм.
Так, по-перше, українські художні сили, приймаючи химерність стилю барокко, зовсім не втрачали звязку з ренесансовим підходом до оздоби річей, з доцільністю та стрункістю композицій; по-друге, як цілком вірно зауважують історики українського мистецтва, в кінці XVII і в першій половині XVIII віку мистецтво України прийшло до рівноваги та синтези форм бароккових з українськими національними. В наслідок цього на Україні мистецтво XVII —XVIII віків вилилося в особливу мистецьку форму, що навіть і носить спеціяльну назву козацького барокко.
Так от ця доба барокко на Україні не обминула й художньої промисловости. Так, з добою барокко росписи на кахлях мають своєрідні визерунки, меблі теж набирають особливих форм, різьба відбиває на собі якесь химерно покручене плетиво рослин, на шкляних виробах з'являються ріжні визерунки з рослинного орнаменту. Навіть більше — шкляні вироби в добу барокко набрали зовсім іншого оформлення посуду. Це відомі нам барильця — баранці, ведмедики, то-що.
Цікавими, що до гри ліній і декоративної ефектовности, можна вважати розмаїсті кухлики й куманці.
Своєрідну групу шкляних виробів утворює так званий кольоровий посуд, що через приємні ріжнобарвні кольорові переходи та відтінки може й по цей час приваблювати до себе глядача та чарувати його око.
Особливої уваги заслуговує посуд росписаний. Повстала ця форма шкляного виробу, можна думати, головним чином через бажання мати іменний посуд, улюблені епізоди з життя. Ось, головним чином, це й спричинилося до того, що майстрі, маючи подібні завдання, зуміли створити такі мистецькі речі, на яких іноді роспис досягає просто артистичної віртуозности.
Наприкінці цього коротенького опису, ми мусимо зазначити, що українські художні шкляні вироби минулого вражають глядача-дослідника тонкими артистичними переходами форм, грою ліній, чудовими співвідношеннями окремих частин між собою, вірним розрішенням рівноваги окремих частин.
А тому все це ставить український шкляний посуд з боку якости в число мистецьких річей, а український майстер-художник минувшини само собою є не ремісник а артист-художник, що тямив добре поєднувати в своїх творах і технічні завдання і художні вимоги.