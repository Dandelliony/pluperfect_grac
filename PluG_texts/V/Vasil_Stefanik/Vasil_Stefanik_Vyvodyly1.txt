Виводили з села
              Софії М[орачевській]
 
З хорім надвір висипалося богато смутних людий. Як від умерлого виходили.
 
Вийшов с тих хорім і молоденький хлопець з обстриженою головою.
 
Всі на него дивилися і всім здавалося, що та голова впаде десь далеко у чужих краях на каменисту цісарську дорогу.
 
Вийшла мама за ним.
 
 — „Ти вже йдеш, синку
 
 — „Йду, мамо'“.
 
Усі жінки заголосили, як вчули, що син мамі відповів.
 
А мама ридала якби груди єї пірвалися — так дуже голосно. Приступив до сина тато.
 
 — „Сідай, синку, бо колію спізнимо“.
 
 — „Не йди від мене, дитинко, на кого мене лишаєш ?“ — - голосила приповідаючи мама. Увесь мир подався д’ воротям. Мама стояла коло сина та притулила сиву свою голову до синової, обстриженої.
 
 — Синку — питався коло воріт тато — а мені хто, небоже, кукурудзки висапає?
 
Оце слово впало як грім на зібраний мир. Хлопи заревли, жінки заплакали аж до неба. Мама стояла коло сина та в долонях тримала єго голову, старий тато хитав головою, а нарід плакав.
 
На небі половина місяця у хмару уступила.
 
Потім йшли гурмою через ліс сухим листям та й вийшли у поле.
 
Став молодий рекрут та й взявся прощати.
 
 — „Бувайте здорові і свої і чужі. Як би-м вам чим докорив то простіть менї“.
 
Плачь у чистім поле. Мама ймилася коліс та й не пускала. Син з татом відтрутили та й поїхали до колії.
 
У ясну ніч на тоці лежала мама та хропливим голосом заводила: відки тебе візирати, де тебе шукати.