ГРІХ 
  
 Думає собі Касьяниха, що то буде. Чоловік вчора вернувся з фронту, напився води і спить. Чути від нього саджу із колійового вугля. На горні блимає каганчик. Коло неї з одного боку раз-по-раз розкривається величенька дівчинка слюбна, з перед війни. А московський байстрюк раз-по-раз шукає грудей. На стіні відбивається її кругла грудь, як гора, а губи байстрючка виглядають на стіні, як пажерливий змій. Думає вона собі: „Цей хлопець, як опир, витягнув в себе всю мою жіночу честь і ще всю мою кров витягне".
 
 — Як же-ж то буде, як чоловік встане, то-то буде ці довгі кіски обмотувати коло своїх рук, то-то буде волочити моє біле тіло попід лави та попід сішки.* А потім притягне до порога і тіло лишиться в хаті, а голова брикне до хорім, щоб кров з неї пси лизали. Так, суко, будеш покутувати гріх. А це моє щенятко пропаде у бруді й нарузі, ніхто йому сорочини не дасть, а як, не дай боже, виросте, то буде блукати без мня наймитюгою, навіть не буде чути про свойого батька, який на широкім степі нічого про нього не буде знати. Мій боже, чого ти мене так тяжко скарав, щось відібрав мені розум, як він дивився в мої гарні очі і моїми косами напихав свої пазухи у шинелю. Ти, боже, винен, бо ти відібрав мені розум. Моргаєш на мене ясними зорями і смієшся. Будь такий проклятий, як я!
 
 — То моя мама стояла два дні коло одвірка смутна і скривджена на своїй честі, а мої сестри сльозами прали пелінки байстрюкові. А батько не входив тижнями до хати, лиш на дворі їв свій сухий кавалок хліба. Піп у церкві прокляв мене, люди минали мене. Такого тягару скала на собі не здержала-б! І я лиш тому не скочила в Дунай, бо мій байстрюк шовковими очима сміявся до мене.
 
Вона вхопила дитину, притиснула її до себе та приповідала:
 
 — Хто-б мені дав таку міць, щоби я тепер вийшла на двір, щобим загострила ніж та застромила йому в саме серце. Ой, боже, ти даєш принуку до гріха, але не даєш сили змити гріх. Не вб'ю тебе, небоже, хоча чую в собі мус, моє4 серце трясеться, як павутина на вітрі, ох, коби я могла вийняти своє серце і запхати тобі його в горло, щоби "ти вмирав з двома серцями, а я без одного.
 
Рано.
 
 — Це чия дитина?
 
 — Та знаєш, що не твоя, лиш моя.
 
 — Та й цю вигодуємо.
 
 — Ні, я не хочу, щоби ти мої діти годував, я собі сама погодую.
 
Вона притулила до себе хлопця залізними руками, думала, що бахне сокирою і воліла, щоби вперед сама загинула, щоби не дивитися на судороги маленьких ручок.
 
Ага, то ти баба, чоловіче, то ти не жартуєш, то тобі легко нести ганьбу своєї жінки.
 
 — Ти знаєш, що відколи я стала курвою, то до мене дзвонять у вікна всі хабалі, я тобі більше не жінка, такої жінки тобі не треба.
 
 — Лишаю тобі Катерину, вона величенька, вона твоя, я собі піду геть з моєю дитиною.
 
Із скрині вибирала своє віно. Для себе взяла дві сорочки і кожушинку.
 
 — Це решта, — каже, — для Катерини, вона дуже розумна і чемна, тобі з нею буде дуже добре.
 
 
Вона йшла вулицею з дитинкою.
 
За нею мати і батько, і сестри, і сусіди всі кричали:
 
 — Не йди, не йди!
 
Але вона майже бігла, і як вийшла на гору і забачила стовпи високих гір і ясні ріки, то глибоко відітхнула, дала грудь синові, і шептала:
 
 — Гріху мій, гріху, я тебе відпокутую і ти в мене виростеш великий, мій синку!
 
