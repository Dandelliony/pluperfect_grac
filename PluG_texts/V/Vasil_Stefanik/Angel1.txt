                                                                                                                        Юрчикови.
 
То такого миру відти йшло що аж, як коли з церькви на храм. Доста миру. Та й вона собі за людьми. Увійшла на підсінє а там не змальовано усяко аж за очим фатає.
 
 — „Ади, ади, ади вже за гомівку фатає“.
 
 — „Але бо і зуби має та цес-би, мой, і вола роздар. Аби так фузія лиш озми та віціль та бахни та й у тім оменті по нім“.
 
 — „Ого, вже роздер чоловіка, а най же бог боронить усіх ерщених.
 
Игій, якось єї боязко стало від того ведмедя, що чоловіка роздер. Воно ніби змальовано, але ляк і від того є. Ще якби таки на однім образі; але бо то багато тих образів. На однім ще ловить, але так, що аж єї хтось за тайстру хапає, а на другім то і ведмідь біжить і чоловік біжить, але видко, що не втече той чоловік. А ті решта образи то ще гірші.
 
Так молодій жінці стало маркотно, як коли би єї брата ведмідь забив.
 
Вже завернулася, аби не дивитися, бо ще вночі та ме привиджуватися та й того вона доробиться. Але глипнула вона на другий бік, та й як камінь з серця спав.
 
По другім боці був образок, а на нім змальований такий файний ангел, та ще три червоні ружі у руках тримав.
 
Та той ангел так приязно дивився на ню, що єї доразу весело стало. Тут, тут розрегочєся та впоність людем, що вона образків бойіться! А ті ружі то як би наставляв до неї, лиш що не говорить: та озми, як ти даю.
 
Сиділа вона на возі. Розстелила образ на сіні та так щире дивилася на ангела та так тішилася. І твар єї все усьміхалася, усьміхалася аж така стала як у ангела. Лиш ще ружів червоних у руках не мала.
 
Надійшла зима та й довгі вечорі. Жінка сіла собі у великій хаті та й робила з білого паперю голубці. Голову позолотила, а крила посріблила. Наробила десять та й обтикала ангела. Але тогди грішила. Як вже нитками привязала та й прімклося єї в бесіді; най си грає та воно таке маціцьке.
 
­ —  —  —  — 
 
Роки йшли та минали, а ангел все приязно дивився, все усьміхався. Така хата була весела. Хто увійшов, то до кожного сьміявся та й ружі давав.
 
Все бувало дітим показувала ангела: а диви-ко-си, Васильку, як він до тебе сьмієся, а диви, а диви. А Василько так так сьміявся до ангела як ангел.
 
А потім прийшли внуки. Баба брала йіх до великої хати та й підносила до образа: ану-ко, донько, який файний ангелик, як він до тебе сьмієся, видиш.
 
Раз маленький внук забіг до великої хати сам. Став на стіл, скинув сорочинку та й то на себе то на ангела дивився. „Ба, аді, я такий як ангел..
 
Де ти синку ангел, хиба би-с умер то тогди матір божа дала би тобі три ружі та й би-с був ангелом“.
 
Вже вона така стара стала, що смерть була близько. Підійшла до великої хати та й вибрала: це дітим, це внукам, а це собі на смерть. Але дуже ослабла та й сіла. Сперлася на руки та й дивилася на ангела. Стало єї дуже банно, так банно, щораз банно! „Розумремоси“ — шептала баба до ангела. А ангел перший раз заплакав. Баба як то вздріла та собі в плачь, а ангел то як мала дитина плакав та плакав.
 
Баба вже більше не плакала, а ангел все плакав.
 
                                                              Стефаник.