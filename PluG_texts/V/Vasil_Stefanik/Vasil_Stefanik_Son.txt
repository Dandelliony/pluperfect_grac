Сон
Спав твердо.
 
Ліс шумів, стогнав, тонкі шепти рвалися з маленьких галузок і падали разом із змерзлим інеєм. Так, якби маленькі дзвоночки падали.
 
Вітер вив як гнаний пес.
 
Небо чисте, задубіле, а місяць такий на нім ясний, як на різдво.
 
Третильник спав твердо. Головою сперся на свою купу кукурудзів, а ногами на дві панські. Чорне волосся посивіло від інею, руда сардачина побіліла, моцні руки не чули зимна, а лице, спалене вітром, поцегліло.
 
Балакав крізь сон і за кождим словом випускав з уст сніп білої пари. Голос єго йшов з вітром до ліса і бився довго від одного дерева до другого.
 
 — Не рунтай тото, бо воно зароблене, ти від мене береш, доброго богача найшов...
 
Здоймив кулак, але він безсильно спав на сухе бадилля.
 
 — Я можу працувати, бо маю моцні руки, як кінцке копито... Талапну раз, та й дух віскочив!..
 
 — Землю цулуй, де си поступиш, бо вона ци твоя, ци чужа, то ти з неї жиєш, своя родит і чужа родит... Певне шо правда, ой допевне! Грунт то спосіб до всего, як твій є. Він тебе загріє, і накриє, і погодує, і честь тобі поведе...
 
Закашляв як у великі труби заграв.
 
 — Як не маєш свої ниви, то не маєш куди ходити, не маєш по чім... Нема, нема, о, нема...
 
Поставив кулак під голови.
 
 — Я довго бідив по чужім поли. Але бог мині вігодив, дай боже так кождому. Взєв та й дав. На, тобі, каже, грінку землі але не пусти, тримай... Зубами держи єї, кохай, як коли жінку, шо тобі під руку вдаласи...
 
Капелюх впав з голови і з вітром покотився.
 
 — Танаску, мой, а скинь капелюх, та же ти перший раз вішов цеї весни у поле — так годитси... Як бог даст, то буде пшеница. Колачі спечемо і дамо таким, шо не мають з чого спечи... Дамо, дамо, як нам бог дає, та й ми дамо, дамо...
 
Ляг хрестом.
 
 — Межу кортит також зробити колос, бо межа таки земля, вона ще ліпше... Я тобі по смерті лишу... Аді, як скатерть рівна, лиш чорна. Я тобі накрию у полі цев скатертев стів, а ти меш їсти і бога молити, шо-с такого тата мав...
 
 — Весна красна, аді, ори собі, не роби сказів, а воли напій та й повертайси перед сонцем, бо за худобу білший гріх, як...
 
Збудився, ще почув своє посліднє слово спросонку. Глянув на небо, потім обернувся за куражкою, посмотрив долонею по голих грудях, перехрести вся.
 
 — Така лють зараз з осени! Ще сніг отут присипле... На дворі зима, а мені така файна весна присниласи... Гай, Якове, лупи кукурудзки, де вже кілько спати!..
 