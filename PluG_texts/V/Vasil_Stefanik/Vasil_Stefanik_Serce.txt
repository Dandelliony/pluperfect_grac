Серце
(Присвята моїм друзям).
 
І.
 
 — Моя матір Оксана казала мені: — - Хіба я покритка, а ти байстрюк, що тікаєш від мене.
 
І я вернувся до неї.
 
Мій батько Семен колисав мене на руках вже великим хлопцем цілу ніч, а рано молотив, — сильний був.
 
 — Сестра Марія у »Вечірній годині«.
 
 — Сестра Параска мій безмежний жаль.
 
 — Брат Володимир з очима ангела.
 
 — Брат Юрко добрий у своїх блудах.
 
 — Кирило Гаморак приятель, старший від мене на сорок років сказав: Не пиши так, бо вмреш.
 
 — Евґенія Калитовська мій найвищий ідеал жінки.
 
 — Іван Плешкан, поет, що за скоро вмер.
 
 — Іван Франко поставив мене малим наслідником своїм.
 
 — Евгенія Бачинська моя перша любов.
 
 — Михайло Павлик, побожність до людей і до ідеї.
 
 — Леся Українка, найбільша поетка і моя проводаторка в Київі.
 
 — Софія Морачевська, пані, що навчила мене любити Русів і правду в собі.
 
 — Лесь Мартович мій хлопячий сміх і смак генія.
 
 — Моя жінка Ольга найбільший мій приятель і мати моїх трьох синів.
 
 — Не ломи ребро моє серце, я вже скінчив.
 
II.
 
 — Лев Бачинський до себе найбільше суворий, а від хлопячих літ все моє погане забув.
 
 — Анна Данилович, пані, яка своєю безмежною делікатністю і інтеліґенцією коло себе все ушляхетнює.
 
 — Стефан С. Стоцький плакав над »Синою Книжечкою«.
 
 — Вячеслав Будзиновский друкував мої перші мініятури під шибеницею в »Праці«, — і нікого не повісив.
 
 — Вацлав Морачевский, моя дорога у світ.
 
 — Станислав Пшибишевський сам великий і його великі Товариші навчили мене шанувати мистецтво.
 
 — Богдан Лепкий найбільше перечулений поет минулого і я все хотівби за те його цілувати, та боюся банальности і тоді кусаю.
 
 — Микола Заячківський все грозить мені судом за довги в »Народній Торговлі«, а про довголітні борги в нього ніколи не згадує.
 
 — Микола Шухевич дуже мене дряпає, а кождий мій свисток записаний держить у своїм столі.
 
 — Іван Семанюк каже: Доки буду тебе боронити за довги перед судом і ще свої стемплі додавати?!!
 
 — Юрко Морачевський віддавби мені свою молодість, аби сховати мене в ній від бруду світа.
 
 — Олена Плешканова, рідна сестра моєї покійної жінки, вірна моя приятелька в біді. — У війні і по війні дала буйний ріст моїм трьом хлопцям.
 
 — Семенові,
 
 — Кирилові,
 
 — Юркові.
 
 — Заспокійся моє серце, бачиш, як богато маю помічників!
 