„БРАТ ВЕЛИКОГО КОМІНТЕРНА”
МОЖЕ через те, що нас вважали за спеціялістів у справі радіо, інженір Колосов, Костянтин Миколаєвич, під чиїм доглядом будували цю нову могутню радіо-станцію Наркомпочтелю, засипав нас хитромудрими словами
— Бачите, - казав він — тут вісімнадцять могутніх кенотронів. Ось тут магнетофон.
Ми слухали, червоніли і почували себе немов ті школярі першого року навчання, що складають іспит у професора.
— Ти щось кумекаєш? — спитав мене фотограф. — Що таке магнетофон?
— Магнетофон? — запитав я. — Магнетофон — це магнетофон. Як не зрозуміти такої простої речі? 
— А що таке „кенотрон”? З чим його їдять?
Я встиг уже забути з чим його їдять „кенотрон”, відколи перестав гризти сторінки фізики Краєвича, але я оглянув фотографа таким поглядом, що виявляє шире призирство:
— Його їдять з основами науки про радіо.
Ми блукали по нечисленних приміщеннях нової радіостанції за нашим провідником, немов голодні цуценята. Інженер годував нас стравою, що ми не могли проковтнути.
— Записуй — сіпав мене фотограф.
Але записувати було нічого. Записки допомогли б нам, як мертвому кадило. З галузи радіо ми знали тільки, що значать прості слова „приймач”, „детектор”, „антена”, „радіо-щогла” і. звичайно, „гучномовець”. Ті слова, що їх часто вживають, як повноправні в повсякденній розмові.
За нами зачинились ковані залізом двері, де висить дуже виразна дощечка: череп над двома перехрещеними кістками і не менш виразний напис:
Обережно! Хто доторкнеться, тому загрожує смерть!
Одним рухом тут включають струмінь на шість тисяч вольт. Натуга струменю підвищується до 12.000 вольт, що йдуть після того, як випростаються, до могутніх катодних ламп.
Матові електричні кулі ллють рівне світло, гуде динамо і сріблясто блимають лампи.
Лампи нагріваються до певної міри, і коли одна з них перегріється — автоматичний дзвоник попереджує про небезпеку і станція знову ж таки автоматично виключається. Цілком, наприклад, передбачена охорона технічного персоналу від ріжних випадків. Як що хоч трохи доторкнутись до голого проводу, то загрожує негайна і жахлива смерть. Як рукавиця злазить шкіра з тіла, обуглюється. Так калічить людину, що її й упізнати не можна.
Всі фрамуги віконних грат, що за ними простягнуто смертоносні проводи і встановлено апаратуру, на час роботи автоматично зачиняються. Відчинити їх можна тільки тоді, коли раніше виключити струмінь. Станцію також можна включити, натиснувши кнопку з ріжних кінців залі передатчиків. Це дає змогу обслуговувати станцію однією людиною. Нова станція може обслуговувати своїми передачами район на 6000 — 7000 кілометрів. Рік будували її і коштувало це 100.000 карб. Перші спроби передачі дали певні наслідки. Протягом місяця станція одержала понад 2000 листів про свою роботу з усіх кінців Союзу і зза кордону. Передачі приймали Варшава, Берлін, Відень, Палестина. З РССР—Хіва—2.500 кілометрів, Чіта, Архангельск., Омськ, Кавказ.
Нова Харківська радіостанція — це третя своєю могутністю в Союзі, але, як говорять листи закордонних спеціялістів і цілої армії радіо-аматорів, перша до чистоти передачі.
„Чути так, що краще й не треба, — пишуть з Бухари. — Коли б ви знали товариші, як хочеться послухати вашу станцію”.
„Слухав на доморобний приймач — сповіщає піонер із Криму.
„Спасибі, товариші, за таку роботу. Від щирого серця дякую за вашу передачу. Кубанська округа, Тихорецький район А. Биков”.
З Єгипту: „... Ні я, ні мої товариші ще й жодного разу не чули такої чудової передачі, як сьогоднішня ваша”.
Нова станція — великий крок у справі радіофікації України. Але не останній. По-при всі свої позитивні властивості, вона ще не обслуговує незаможнього слухача, що може користатися лишень приймачем з кристалічним детектором — без ламп, акумуляторів і батарей. Для цього незаможного слухача треба ще збудувати справді могутню станцію, кіловатів на 40—50.