Після з‘ізду с-г кооперативів.
(малий фейлетон).
Відбувся оце і в нас округовий з'їзд сільсько-господарської кооперації... Повернувшись додому, треба зібрати свої товариства й про з'їзд докладно все росказати. Примірно так: 
- Прибув я... дали мені червоний папірець... якось так непристойно зветься (мандат). І покликали чаю пить... Добре я напився... Пішли потім до залі... Щось говорили, торохтіли язиками, а потім як заляпають у долоні... Я й собі почав ляпать... Потім обідать.. Обід тільки малувато... Звісно «по-городському». А тоді знову на Збори... Галасують усі, — я теж руку піднімаю... Стало потім скучно… Вийшов я, сів на східцях, розшморгнув торбину і давай наминать хліб та сало, що Гарпина, спасибі їй, поклала в торбину... Отак два дні прогалакав... А що воно й до чого там говорили — так казали в оцих бамагах прочитать…
Коли ви все так з подробицями розкажете, то селянам ясно стане, що треба піднімать господарство, бо куди не їдь, то треба брати торбину з хлібом та салом, не на дійся на те, що виделками наїсися. Далі не забувайте розказати, як у Петрівському сільсько-господарському товаристві «бичок товариство ззів». Це смішна «історія» [хоч не для петрівчан]. Примірно так скажете:
- Було в їх там пудів 250 зерна... Що робить? Давай купимо бичка та за злучку гроші братимемо... Порішили. Купили бичка пудів за 150, а за решту — сіна тощо, та й за догляд там... Але маленька оказія в цього бичка. Бичок, як бичок, і путній, і реве та той... Ну — «не действітельной»... Ти до його корову, корова хвіст трубою, а він «нікоторого уніманія». Там якось по-вченому і називалась ця хвороба - так не втямки мені... просто — не той... Ну, й бичок доїв оті сто пудів... Залишилось товариство з самим «недєйствітельним» бичком... Одним словом, бичок ззів товариство... Ця «сторія» з бичком нагада членам правління, щоб вони не на свій аршин міряли бичків, а на «ветенарний»... Слід нагадати й про те, як члени правління двох товариств ходили до воріжок: хто саме обікрав крамницю сільсько-господарського товариства... Це єдиний вірний шлях, коли товариство закрутилось по-нікуди тоді зробіть так, щоб обікрали його, а потім уже до воріжки… — ніколи не вгада... І діло буде «чисте»... Цим засобом можна завжди скористуватись «при лихій годині». Ну, що до торгівлі в с.-г. крамницях, то ясно, що ще приходиться торгувать... Треба тільки, щоб крам був «широкого потреблєнія»... Приклад можна взять з одного товариства, що ото торгувало хрестиками, ладанцем й иншим потрібним крамом. Можна ще надрукувати де-кілько сот граматок бабам до церкви і на цьому ділі заробить, з кінських хвостів наробити кропил щоб було чим оселю святить і т. д. Головне — вторгувать гроші, підвести підвалину, а тоді вже можна й – 
- Трактор. Хай трах — тараракха — ахка по степах! От коли ви про все це розкажете, то справа вашого товариства зразу підскочить на щабель. Не бичок тоді ззість товариство, а товариство — бичка. Хоч і «не дєствітельной», аби м'ясо «дєствітельне»... Щасти ж, боже, нашим кооперативам! 
МЕТЕОРНИЙ
