Найшла собі роботу сільрада
(малий фейлетон).
«В селі Яблунівці сільрада затребувала на розгляд і затвердження план праці церковної ради». - Читай, церковна радо, свій план роботи. І почне представник вірюючих вичитувати: 1) «Придбати на добровільне пожертвовання нову ікону матері божої, бо ця вже стара, нікоторого впечатленія не дєлаєть, уже рідко хто й свічки ставить, а церкві від цього - убиток"... А голова сільради й запита: - Так затвердить цей пукт у роботі? - Конешно... Оно пріятнєй, когда мати божа інтересней… І затвердять... Далі: 2) Опреділить попові, крім доходів од молитов, усяких потребних треб, іще 500 карбованців жаловання... - Оце вже дзузьки - гукне голова сільради. Я - строїтель совецкой власті - і то менше получатиму... Зменшить... - Зменшить! - гукнуть усі... І такі зменшать попові утримання. 3) Опреділить на великий піст, що за сповідь брати 20 коп. з кожного говіючого... Отут уже не витерпить секретар сільради й почне: - Граждане! Я полагаю, што ми, как пролетаріят, а потому говіть усім членам комнезаму, організованому авангарду, - безплатно... З середняка братии - 10 коп. , а з кулака - 50 коп... - Правильно! гукнуть усі... От і бачитимуть усі на селі, що сільрада захищає інтереси бідноти... Треба не забути усунуть на селі конкуренцію між шептухами, знахарями, ворожками й иншими неорганізованими «іліментами» ... Розділить село треба на кутки й прикріпить до кожного кутка ряд шептух, знахарів то - що... Так буде краще... Це ж саме зробить і між самогонщиками... Щоб усі куби були на учоті, в сільраді, і щоб на кожному кутку був лише один «патентований» самогонщик... От воно й самогонка не переводитиметься і не так то багато гнатиме... І відчити можна сміло тоді писати, що «самогоненіє, завдяки енергетичний діяльности голови - значно зменшилось» ... Іде весна... Треба подбати і про те, щоб хлопці та дівчата гуляли на колодках у певному місці, знов таки по кутках... А то, чого доброго підсунуться на дубки під саму сільраду та ще як затягнуть - Що в нашого голови безголова голова... Тілі тілі - трата - та - безголова голова! Вийде одна тобі «неприятность!» ... Можуть як раз перешкодить розглядати таку божественну справу, як робота церковної ради.
Метеорний
