Кіно потрібно селу.
Часто доводиться чути: Як би нам кіно, або радіо, то й робота була б краща по наших сельбудах та хатах-читальнях. А инші впів голоса, або й 
на горло: Треба надати художнього ухилу роботі сельбудів, а то висовують питання "про утворення кобзарських гуртків, що звичайно, необхідно 
для розвитку своєї національної музики, яка пошти замерла". Отоді, мовляв, оживиться робота в сельбудах та хатах читальнях, А забувають, 
що молодь та й дорослі мріють про електричне світло, кіно, радіо. Що кожний, що побував в місті на з'їздах, конференціях скоріше зайде до 
кіно, ніж до театру. А коли появиться на селі кіно, хоч би ручне, як Голубівське, або мандрівне Райспілки тріщать помешкання від натовпу, 
збираючи силу глядачів у будь-яку пору року. Забувають, напевне, ще й те, що художнього ухилу треба надати не так роботі сельбуду, як 
усьому сельбудові, чи хаті-читальні. От хоч би зробити покрівлю, щоб не текло, додержуватись чистоти в помешканні й біля помешкання, щоб 
не було, як ото один сельбуд називають „райконюшнею“, прикрасить діаграмами, гаслами, портретами. От чи не краще з цього почати художній 
ухил у роботі сельбудів. А замість кобзарських гуртків заснувати кіно-гуртки. В чім же полягатиме робота цих гуртків і хто буде в них 
працювати? Зацікавленість кіно на селі є. Крім цього, в нас по окрузі намічено до 20 сіл, в яких це кіно має бути встановлено. І під час 
розподілу кіно по селах кожний казав: „нам, нам". Але до цього часу майже ніхто не сказав: „в нас усе готове, надсилайте кіно". От коло 
роботи по підготовці помешкання, електричної сили та иншого приладдя треба в першу чергу скупчити увагу нашим гурткам, як у намічених 
пунктах, так і в инших. Не зайвим було б скупчити увагу на придбанні чарівного лихтаря. Годі село годувати прадідівськими засобами розваги. 
А треба задовольняти культурні вимоги селянства сучасними здобутками науки, допомагаючи й організуючи придбання їх. Не малу допомогу 
повинні виявити наші шефські організації.