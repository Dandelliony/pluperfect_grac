Упокой рабів твоіх...
(Журавка, Варвинск. р-ну, Миколаєвка, Турівськ. району).
Хоч лусни, а мусиш писати, як би про що путнє, а то про дохлих баранів, котів, курей, гусей і собак. А мусиш через те, 
що селяне гласом вельмим вопіяху: Смердить та й годі! — Рятуйте- хто в бога вірує! Хоч ми й не дуже в бога того віруємо, 
а все ж таки рятуємо й малюємо, бо кажуть умри, а обличчям до села повертайся. Така вже доля нещаслива, так на небі 
написано: пиши й малюй про живих і мертвих. І як ти мовчатимеш, коли і ставок і лісок, і водичка в ставочку, в зелено, 
Й хороше, й ловко, й гарно, а по ставках у Журавці дохлі гуси та барани, а по дорозі — теж. А голова фінансової секції 
понакидав своєму сусідові (посварився з ним) повну картопляну яму дохлих гусей та котів. Пишуть, що чума незабаром 
насуне. А чума, як що запалить усю округу, тоді кришка. А в Миколаевці, мабіть змовилися, дохлі коти та собаки дороги 
вслали. Кажуть, що не так легко пройти, щоб не зачепити яку з цих „покоящихся" тварин. Смерть така штука, що не милує 
ні людини, ні тварини. Ото собі живе, живе, та й гине, й тоді: ... Упокой господи, Душу раба твого, Ідеже несть ні 
болезні, Ні печалі, ні воздиханія, Но жізнь безконечная. . Доведеться, хоч і не легко, сансекціям Журавській та 
Миколаевській поховати „покоящихся рабів“, бо не годиться, якось воно трошки незручно ходити селянам і пучками носа 
затуляти, воно пре в рота, а це ще гірше. А лікарі кажуть, що носом треба дихати, а не ротом — корисніше. А як ти будеш 
дихати тим носом, коли він усе затулений. Санітарні секції! Змилуйтесь, благаємо, не доводьте до гріха.
