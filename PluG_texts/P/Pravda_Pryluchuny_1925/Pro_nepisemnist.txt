Про неписьменність. (ФЕЙЛЕТОН).
Зняли остільки галасу: - Ліквідуй неписьменність! - До 10 роковин, щоб не
було у нас такої людини, що не вміє читати та писати! - Одкривай лікнеп...
Злазь із печі та марш до школи… І це все на старості літ. Ванько бере
букваря та вранці до школи, а батько увечірі до лікнепу. А потім уже разом
посідають за столом та: — К та У — КУ, Л та А — ЛА — кулак … А Ванько,
стервене хлоп&#39;я, регоче: - У нас – зразу подивився і кажуть: кулак... А то
кудкудахкаєте. Аж упріє старий та кудкудахка. А потім: - Жінко, коли воно
там Різдво випада? А жінка: - А ти ж учишся, повинен знать. - Та чорт його
зна. - Так слухай... Заговіни були отоді-то... шість тижнів та один. На цьому
тижні й корова має отелитись... Ну, а новий рік тоді, як і різдво.. Значить, в
середу. Швидко баба порахувала, як «по-брюсу» росказала. І не треба ніякої
науки, бо тоді зовсім заплутається справа. От з Різдвом... На селі ще
вираховують, коли саме запарювать, а в нас, в місті, уже й Різдво пройшло і
новий рік настав. А все то наука: признали, що земля пристає тюпаючи за
сонцем... (ще не пристанеш, коли отаке на землі твориться!). Вивчись
росписуватись, то ще хтось підсуне підписати векселя «за неграмотного»...
Не розшолопаєш справи, та ще підпишеш таке, що й Маньку прийдеться
продавать. То собі стоїш на суді та: - Звииіть, господа — товариші... Я — 
чоловік темний, невидющий... Призвели, сукини сини до гріха... Більше не
буду... Суд побачить, що ви чоловік темний та й помилує. А письменному
вже другої заспіва: - Ви ж грамотний... Розбіраєтесь в законах... А через те... і
т. д. Так, що хай йому хрін з тією наукою. Газети читають тепер вслух на
кутках, так що й неписьменний усе розбере. Що ото там згадується про
Англію та Хранцію — так про це роскаже Миронів син — він аж три роки
був там у полоні. Про Китай роскаже кривий Омелько, що був на японській
війні... Так що можна не «затрудняться». Та воно й погано буде, як будуть
письменними та читатимуть газети. От, приміром, біжить секретар сільради
та до вас: - Василю! Чули? У Польщі у соймі побились... Один як сунув у
спину другого... А ви: - Одчепись... я вже читав про це... До кого не
поткнеться з новиною секретар сільради — скрізь відповідають: - Та вже
читали... Зразу і «уваженіє» до секретаря зменшиться, бо він не розумніший
инших... Ні, хай краще будуть письменними оті, що й були. Краще лежати на
печі, посипать проса, щоб не дуже пекло в пузо та що-вечора: — . Ти куди-то
лягаєш, сукин син, по помолившись богу!.. - Становись на коліна та говори за
мною: «очи наш, кожи єси на небеси, ди сятиться… не крути стерво,
головою... От і збився»... І піп вашої хати тоді не цуратиметься, і житимете
так, як жили ваші діди-прадіди. А грамота - хай вона западеться! -
«Комунічеські видумки». Метеорний.