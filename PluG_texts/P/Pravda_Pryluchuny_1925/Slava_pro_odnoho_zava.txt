Слава про одного зава
(МАЛИЙ ФЕЙЛЕТОН.)
Добра слава йде про зава Вейсбахівського радгоспу "товарища" (звиніть за вираженіє) Білошапського! Хороша слава! Головне, що він близько до серця приймав справи, землеустрію.. Нашого, радянського землеустрію Працює ото він, бідний, у нашому, радянському господарстві, дбає за нього і болить його душа, що на селах ще не переведена компанія по землеустрію... і почав він допомагати справі. А допомагав він так. Прибули до радгоспу завідуючий Турівським Райзу, уповноважені від села Погребів та Вейсбахівки. Прибули, щоб разом із завом з'ясувати, яку землю забрати од радгоспу, що помилково була прирізана... Як народ темний, оці делегати і звикли спати тоді, як темно... А зав — навпаки. Як людина освічена — він і спить тоді, як освічено (у день, значить), а по темному — у вік електрифікації — зав сміло вибрикує. Отут тобі й закавика. Представник Райвику прохає, щоб сповістили зава що його ждуть. Службовець радгоспу іде до зава, але жона повідомляє... Зав сплять... Скажіть, що прийде... Ждуть делегати коло контори, бо в помешкання контори не пустили ... Знаєте, мужва... накурять, понапльовують... Ждуть та думають, як ото воно перевести у Погребах землеустрій. А зав хропе собі... Чудовий сон блукає по його лиці... Сняться йому, звичайно, не трактори й не посівна компаній, а якась мавка, що вийшла з води і дратує його стегнами. Спить зав.. Ждуть селяне... Врешті терпець урвався і посилають знов до зава. Знову відповідь: Зав скоро вийде.. Чи то він собі хропака завдавав, чи вже потягався на ліжкові, чи може снідає (кажуть, що так зави снідають не менше години, бо з підняттям "проізводітельности труда" треба щоб більше палива було у пузі) — але не з'являвся... Пішли депутати до Сільради та й бахнула "претикола". — ... для представленія по інстанціям для усунення тормозів з приводу землеустрія чім і росписуюсь"... І як пошло воно ото по інстанціях, то ходило з листопаду по лютий місяць... Прийшлось нашому заву давати пояснення. І дав... По всіх правилах канцелярії генерал - губернаторів ... Пише він, що офіційного відношення 
від Турівського Райвику він не одержував... Одержав один виклик на друге число... І приклав цей виклик до свого пояснення... Раз, мов, у його нема офіційного папірця, то він не обов'язан виходить до комісії... Хотів вибрехаться, як той циганчук, про котрого циганка казала! Не бий .. Постій — він вибрешеться... Та на цей раз не "вибрехалося" заву... Бо таки член Райвику та селяне офіційно стояли коло контори на офіційних ногах цілих декілько офіційних годин для офіційних справ а саме — землеустрію. Справи землеустрію при такому співчутті з боку зава, як бачите, покращали. Добра слава іде по окрузі про Вейсбахівського зава! Радгосптресту характеристику зава треба доповнити слідуючими рядками: "Цілком діловий чоловік що ретельно виконує усі папірці (і лише папірці!) рядвлади Але це значить, що він чинодрал, що нагадує "канцелярських крис".. Населення знає його корисну роботу й т. д.". Одним словом хороша людина! 
Метеорний