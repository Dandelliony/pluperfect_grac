ЖНИВА.
Сонце ще десь далеко, далеко спочиває за горами і тільки червоні смужки, що раз-у-раз збільшуються на сході, свідчать 
про те, що воно вже думає прокидатись. Але село вже давно прокинулось. Давно вже риплять журавлі й торохтять коліщата 
над колодязями. В кожному дворі кипить вже робота: чоловіки лагодять вози, навантажуючи їх харчами та ріжними 
приладдями, а жінки пораються біля худоби, щоб управитись до схід сонця випровадити її до череди. Де-які селяне 
клепають коси, й луна від стуку молотків, обзиваючись в гайку над ставом, немов будила тих, хто ще не встав: вставай!., 
вставай!., вставай!.. Але ось заграв на сопілку. Блиснув перший промінь сонця... Заторохтіли вози. Селяне рушили на 
поле- Шлях захряс підводами. їхали і йшли на поле всі здатні до роботи. Чути веселий гомін, регіт. В усіх такі веселі, 
щасливі обличчя; здавалось, що не на роботу, а на якесь свято рушили селяне. І кожен спішив як би першому поспіти на 
це свято. Через півгодини всі були на полі. Затихло село, немов заснуло. Тільки де-не-де старенький дідусь або бабуся 
пройде по двору і знов сховається в хату. Зате на полі кипить робота: куди не глянь, — скрізь біліють селянські сорочки;
скрізь то згинаються, то розправляються над житом селянські спини. Високо піднялось вже сонце на небі. Як вогнем, 
починає припікать воно, але селяне не бояться його: вони невпинно працюють з ранку й до вечора. І тільки, коли вже 
сонце почне котиться за гори, селяне починають класти копи. Одна за одною виростають вони по полю. Коли останній 
промінь сонця згасне за горами, немов прощаючись з селянами, рушають додому. Ті ж самі веселі балачки, ті ж самі 
веселі обличчя. Здається, немов тяжка праця ніяк не стомила їх. Пізно, але щасливі, повертаються вони додому. А вдома, 
коли вже стемніє й зірки засвітяться на небі, довго ще по садках горять вогники — то варять вечерю. За північ — все 
вщухає, щоб на завтра, відпочивши, знов встати бадьорими на свою роботу. Селянин.