Чергові заходи за кращий урожай.
Уже жнива, селянин збирає наслідки своєї праці, А чи вповні окуплено його працю? Ні, не вповні! Одна сила природи не 
може підрівняти врожаю на кожній ниві, не в силі вона дати селянину однакову плату за його працю. Ми бачим, що природа 
всі лани обслуговувала однаково — була посуха, стали дощі, а селянство косить не однакові хліба. Чому це так? А тому, 
що земля вимагає навколо себе гарної обробки, а рослин — гарного догляду і охорони себе від усяких шкідників. Коли 
оглянеш сьогодняшні лани, то побачиш, що там, де був чорний або ранній пар, де земля угноюється, де витримане 
чергування культур, певно буде 100 пудів на десятині; де озимина охоронена від озимої совки, де була стерня злущена, 
де посіяно прочищеним та протравленим насінням і рядковим посівом, там урожай значно більший і може дати по за 100 пудів
на десятині, а ще більший урожай сортових культур там же, де немає вірного чергування культур, (сівозміни), де не 
звернуто уваги на угноєння, де не охоронено озимини від озимої совки, де не лущилась стерня, де засіяно не очищеним і 
не протравленим насінням, де не пристосовуються рядковий посів і не заборонено весною озимину, там урожай зменшений і є 
великий недорід хліба, там не оплачена праця сільського господаря, там земля і рослина вимагають від свого господаря 
догляду за ними. У нас зараз толоки поорані, поорані вони раніш, ніж орались колись, але за ними вимагається догляд: 
після оранки треба зразу заволочити і коли пари заростають, то знову зкультивувати й заволочити. Держи пар завжди 
заволоченим і чистим, цим затримаєш вохкість в землі й не даси шкідникам на бур'янах закласти яєчок для їх нащадків, а 
також, не чекаючи дощу, ти зможеш перенести своєчасний посів озимини. Другий черговий заход — не чекаючи звозу кіп 
злущ стерню, чим затримаєш вохкість в землі і знищиш всякі нащадки шкідників, а особливо гесенської та шведської мушки, 
що в цім році пошкодили пшениці від 30% до 75%. Третій черговий заход — готуйся до осінньої засівної кампанії, завчасно
обміняй в радгоспах і, де лише зможеш, своє просте озиме зерно на сортове, сій прочищеним, а пшеницю й протравленим 
зерном та рядковим посівом. Четвертий заход — не чекай глибокої осени, а ори раніше на зяб, — в серпні мусить бути 
виораний весь зяблевий кли. Перевівши ці заходи, ти гарантуєш себе від недороду і другого року не чекай благодати, а 
сам походи коло землі, чим лише й забезпечиш свою хоч і тяжку, але почесну працю. 