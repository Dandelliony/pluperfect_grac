ОХІНЬКІВСЬКЕ. 
(ЗАМІСЦЬ ФЕЙЛЕТОНУ).
Переїхавши Переволочну, попадаєш в Охіньки. Село собі, як село, з доброю сільрадою, жвавим комнезамом і навіть новими 
містками. Хоч і так, але все таки не забудьте в Переволочній купити собі все, що треба, бо в Охіньках кооперативна 
крамниця більше закрита, чим торгує. Кажуть: Прикащик повернувся до селян зачиненими дверима з замочком. А вже як 
одкриє крамницю, так черга така, як у городі. Он як наші торгують! Добре працює й товариство взаємної допомоги... Раз 
тепер діло пішло на всякі скорочення, то голова товариства теж скорочує і пише: „видано Йовдосі 5 пудів жита"... А 
потім при ревизії: Який же це Йовдосі?... Як її призвіще?... Йовдохо, чи це не тобі я да вав? Одчепись... Шукай тепер 
ту Йовдоху, коли їх де-кілька і всі салдатки. Посеред вигона стоїть школа з великою вивіскою. Гарна вивіска... Шибки у 
вікнах ріжного кольору, як у церкві. То вони заліплені білим, червоним, синім папером, то просто шкільними таблицями. 
А як де — „божественними картинами", по яких колись «закон божий вивчався» ... Ідеш і бачиш, як ото Христос „у Іордані 
крещахуся", або «мати божа» повисла униз головою. Зверху, для вентиляції, де-кілька шибок зовсім не застеклено. Но 
який „гороб'ячий комплекс" залетить — і то добре. Двері в школу відчиняються механичо — нігтями, бо ручки нема; 
запіраються — коромислом на віжках. Рундучок загубив свої ступні і навчателі для поширення серед молоди фізкультури — 
стрибають з рундучка. Оскільки школа має сільськогосподарський ухил, то в класах сушиться пшениця і всяка пашниця. А 
щоб не залишилась вона через дірки під підлогою, то сиплеться на шкільні дошки, а дошки кладуться на парти. Завідувач 
хотів було зробити отаку "сільську-господарську виставку" коло школи, так немає огорожі, а селянські свині чогось 
унадились до школи, щось ліквідують там (не неписьменність, ні!) Коло школи — зразковий шкільний город. Тут „проізростае" 
найкраща лобода, будяки, крапива то-що. Із 10 фруктових дерев — троє засохло, а на останніх висять великі капшуки з 
гусінню. Кажуть, що це матер'ял для комплексу „шкідники сільського-господарства"... Може й так... Сельбуд зімою добре 
працював, а оце, в міжнародній день юнацтва, двері було зачинено. Але молодь на селі уже така організована, що часу 
дарма не змарнувала — вечером трищали яблуні не в одному садкові. Молодці, хлопці! — Соціялізацію проводять. Кажуть, що 
голова сільради, як докурить совнаркомської папіроси, що нею хтось із округової влади угостив його (про що він любить 
згадати), то приступить до полагодження справи на селі. Ждемо.