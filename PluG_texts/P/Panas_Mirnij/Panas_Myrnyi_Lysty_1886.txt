1886
15.	До Бориса Познанського
24 серпня 1886 р.	12 серпня 1886 р.,
Полтава.
Давно вже я одібрав від Вас, шановний добродію Борисе Станіславовичу, Вашого листа, а от тільки тепереньки зібрався на зайвий час, щоб Вам одписати. Вибачте за таке довге примовчування. Раз, як кажу, зайвого часу не мав, а вдруге, хотілося прочитати ту рецензію у «Київській старині», що Вас так образила. Разів кілька забігав у книгарню— і все нема: хто-небудь та й поспішиться перехопити. Оце недавнечко довелось-таки і мені залучити її.
Правду кажучи, я не знайшов нічого такого у тій рецензії, щоб заради неї збивати бучу. Правда, «Чудаки» бринить дисонансом, коли нижче перечитати розбір оповідань. Тут Ви так вихваляєте мене, а вище — «Чудаки» стоїть!.. Це вже гріх Лебединцева. А проте збивати ради сього бучу, мені здається, не варт. Те ж саме можна сказати і про кінець рецензії, де розбирається побічна сторона видання. Тут хоч і гострого дечого багато мається, оже й не без правди. Таких термінів, як «твори», не варт би було вставляти, та коли вже вони зайняли право гражданства, то й я за другими посунувся. Своїх, бачте^ ще не народилося, от і приходиться нести чужі до своєї кузні. За те і облаяно; й, по правді кажучи, слід. Ну, а щодо «Збираниці», то тут уже й я скажу, як у пословиці кажеться: що кому: кому піп, а кому—попадя, а кому—й попова наймичка... Слово це чисто народне, а коли воно не кожному подобається — то на всіх і не вгодиш. Не згоджуюсь теж я й з радою озаглавлювати книжки менням автора, як-от: Квітка-Основ’яненко, Котляревський... Мені здається, бачте, що треба спершу добути те мення та тоді вже його ставити. Оже це все вищеречене не варт, кажу, того, щоб ради його уносити розладдя хоч би і в «Київську старину». Залишіть, добродію, якщо досі не здіймали бучі. Бувайте здорові та богові милі.
Ваш 77. Рудченко.
