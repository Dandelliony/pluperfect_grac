ЩОДО ВШАНУВАННЯ ПАМ’ЯТІ М. А. ДМИТРІЄВА
В 125 числі «Ради» надруковано невеличкий по розміру, та значний і глибокий по змісту заклик С. Ф. Русової, як би годилося ушанувати пам’ять М. А. Дмитрієва яко людину з чутким серцем та широко розвиненими громадянськими завданнями, що за короткого віку свого багато піклувався про наші різноманітні національні справи, горів і болів ними, доки нагла смерть так несподівано ж одірвала його від нас у саму найкращу пору його життя, коли дожидалася найбільша користь від його невсипущої праці.
То був гіркий жарт сліпої долі, що своїми іграшками так часто глузує з наших сподіванок, нищить наші рожеві надії, завдає непереможного жалю нашій душі і своїми лихими вчинками давить, наче залізними обценьками, наше серце! Скільки нам за той недовгий час після смерті М[ико-ли] Андрійовича] довелося бачити і переживати усяких іграшок сліпої долі!.. А проте життя не стоїть, а йде собі своєю ходою, вимагаючи від нас більшого напруження сили та невсипущої праці через велику втрату наших щирих робітників. Вимагає воно і вшанування пам’яті їх як найкращих людей і невсипущих трудовників.
Я цілком пристаю до думки вельмишановної С. Ф. Русової і декого з друзів і товаришів небіжчика Дмитрієва, що найкращим вшануванням його було б видання літературного збірника, присвяченого його пам’яті, по тій програмі, яку намічено у заклику С. Ф. Русової, і я з великою охотою радніший прикласти по своїй силі праці до найскорішого виконання того доброго заміру, тільки не стаючи на чолі, як до цього закликає мене С[офія] Ф[едорівна], а йдучи уряд
з іншими учасниками, хто поділяє думку про вшанування пам’яті М. А. Дмитрієва і допоможе своїми працями виконати її якнайшвидше і найдотепніше.
Гей, хто в полі — озовися! Гей, хто в лісі — одгукнися!
Цим закликом давньої пісні звертаюся за допомогою до всіх наших старих і молодих письменників, до всіх щирих прихильників невсипущої праці небіжчика М. А. Дмитрієва, друзів і товаришів його.
П. Мирний.
Всякі роботи до збірника прохаю засилати по такій адресі: Полтава, 3-я Кобищанська улиця, А. Я. Рудченко.