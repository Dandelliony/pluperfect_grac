Мині треба, шановний пане Земляче, Німецько-русско-французско-англійский словарь Рейфа. Велике спасибі тобі за обіцянку од-тисків. Сьогодні написав я до своєї господині, щоб не забула узяти їх у тебе. Та за тим же заходом, будьласко, даси мині прочитати «Южного руського сборника» Метлинського, а я тобі верну його укупі з Жуковського віршами2. Може, тобі вже й треба Жуковський, то напиши - зараз і пришлю; коли ж тобі ще не до соли буде довго, то нехай полежить. Ми його прочитаємо удруге з жінкою. Вона, голубонька, ще й досі не знає, чи вдіє що з тими великими панами та гетьманами. А тут і тобі, кажеш, припекають - горе та й тількі! Як окончиться твоє діло, то, будьласко, зараз напиши, як ти у Москві зостаєшся і що маєш чинити? Велика буде моя радість, коли дадуть таки тобі яку-небудь пільгу; хоч же й ні, то не журись дуже, бо журбою поля не переїдеш. Перемелеться, то й мука буде. На все є в Бога ліки.
Прочитав я «Одиссею» і другу книжку Жуковського. Гарно і Боже як то гарно вміє той старий дідусь Гомер старовину оповідати! Велике діло зробив, чи ще зробить Жуковський, перелицьовавши його речи по-свойому, тількі, братику, не осуди мене, як скажу, що ніс мій якісь инші зілля чує у тому Гомеровському вертограді. Не сподобив мене Господь ізучити грецький язик, читав я «Одиссею» тількі по-францюзьки, та мині здається, що треба б я'кось простіш оттим Менелаям тощо розмовляти. Може, це так уже воно здається, а тількі як читаєш, то наче луна йде не по гаях, не по лугах, не по воді, а по високих палатах, у яких не жили ще тиї голосномовниї люде. Якби Жуковського ще раз мати на світ породила, та вже не царським захребетником, а пахарем або чумаком, то, може б, тоді Гомер заговорив до нас власною мовою. А все-таки велицюзне спасибі пану Жуковському за його працю. Тепер, пане Земляче, навчи ти мене своєї пісні: як тобі здається та «Одиссея»? Ти читаєш її по-грецьки, то тобі й патериця у руки: суд твій буде правий. А ми, люде прості, тебе письменного послухаємо.
Мині дав Біг радість - дочку оддаю заміж. Є в мене у м. Вороніжі хресниця, Оленка Вовківна, дівчина така, що як погляне, то наче шовковою хусткою смажниї уста обітре. Бідна сиротина, викохала її недоля, а оце вже знайшла собі пару, дак я завтра посилаю батьківське благословение. Тількі чогось на серденьку важко: знаєш,
які в нас чоловіки на Вкраїни? коли б не пришлось і їй, голубонці, квилити так, як у тих піснях, що само серце їх нам проспівало, з туги та печалі разриваючись. Що ж то як рідну дитину кому приведе Біг у чужу сем’ю оддавати? Який-то жаль тому отцю-матері!
Бувай же здоров, пане-брате, та не забувай твого щирого до посліду години приятеля
П. Куліша
