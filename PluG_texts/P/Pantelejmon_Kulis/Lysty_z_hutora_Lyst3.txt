Листи з хутора. Лист III. Чого стоїть Шевченко, яко поет народній
Чуємо й ми по хуторах, що вмер Тарас Шевченко. Тяжке горе, що немає вже на світі великого поета, і свята перед Богом усяка сльозина, що пала на його домовину: слізми своїми зложили ми ціну подвижникові рідного слова, которе одно становить нашу народню силу, нашу народню славу, – одно дає нам право на ділницю між иншими народами. Поки між нами жив Шевченко, оддавали ми йому шанобу, яко високому поетові, і очі одвертали од усякої хиби його і упадку на тяжкій, одинокій дорозі; яке ж велике було його діло, що він зробив для нас, українців, і що були б ми без Шевченка, – се вже тепер тілько уповні нам одкрилося.
Занедбали здавна вже письменні городяне наш сільський неписьменний люд з його недрукованою мовою; до чужих людей розумом пригорнулися, до тих людей, що серед великої громади темного люду невеликою купою держаться і самі тілько один одного, мов у кагалі, розуміють, і байдуже їм, що покинули далеко позад себе незчисленні тисячі неписьменних. Слідом за ними й наші письменники поплентались і вкупі з ними узялись до роботи – книжки академичнім якимся складом писати, і вже своєю славою величалися, що одну книжню академичню мову од моря до моря, мов який невід, на людські души закинули. Великим сим писателям і строїтелям речи книжньої було байдуже, що ввесь наш простий люд, скрізь той невід, здавався недорікою, байдуже й на те, що не було сьому людові иншого ходу в письменство, тільки мусив рідного простого і виразного свого слова зректися. Оддаючи тоді в школи дітей, наші хуторяне все одно, що в москалі оддавали, бо через те письменство химерне меншало в нас людей, которі по-нашому розмовляли, і по-нашому на Божий мир дивилися, і по-нашому між селянами оберталися.
Тут же нам городяне здоровий розум і чистий смак своїми книжками каламутять, а тут – сусіль! увійшов до нашої простої хати чоловічок, по-нашому прибраний, наших ніби й звичаїв, нашої й мови, та й почав якісь вірши про якогось Енея слебезувати. То-то б, здається, треба нам зрадіти! по-нашому чоловік віршує! Та ба! бодай так і не віршувати! Зараз де-которі постерегли, що воно за проява. «Придивітесь лишень, – кажуть, – до сього чоловічка зблизька: се городянський панок по-нашому прибрався. Гляньте: у його й панська хода і вся удача панська, а мовою своєю він тільки нас передражнює і на сміх підіймає. Се він глузує з наших звичаїв, з нашої батьківщини, з нашої простоти, що ми, бач, панських присмаків не знаємо, та панських фухів не заводимо, та панських річей солодких цураємось. Гляньте: в його Еней про рідну матір перед громадою такі речі говорить, що хоч втікай із хати; слухайте, як він нашими звичаями ганьбує, як він українське слово перековерзує*. Се нам пани таке дзеркало подарували, що як погляне в його простий чоловік, то й сам себе не пізнає».
Оттакий дали тому віршованню суд наші розумні люде, і одвернулась усяка ясна душа од перекуйовдженого не знать по-якому Енея. Аж тут Маруся Квітчина до нас у хату завітала. Серденько кохане! яке ж ти любе нам та поважне після того цигана троянського здалося! Се наша душа на Божому лоні по-нашому заговорила. Се перва була книжка, котора тим же духом, що й слово Учителя благого, дихала. Тим самим поглядом Квітка на нас, простих людей, подивився, що й той великий чоловіколюбець. Здивувалися ми, як ясно засіяв наш народній образ, дарма що на йому пахарський піт густим пилом припав. Глибоко глянули ми з Квіткою в душу свого простого люду і самі загадалися, звідкіля в його та глибиня несказанна...
Загадались, аж тут Шевченко голосно на всю Україну озвався, мов усі співи народні і всі людські сльози разом заговорили. Підняв він з домовин німу нашу пам’ять, визвав на суд нашу мовчазну старосвіщину і поставив перед нею українця, який він єсть тепер, яким він через свою історію стався. Хто ж би тут не домислився або душею не почув, що, викупавшись у своїй крові, перебувши незчисленні руїни і пожежи, мусили наші предки багато у свою душу од давніх часів зачерпнути! Намалювавши сам себе у своїх думах, намалювавши старого Перебендю, батька й матір Катерини, та й саму Катерину з її щирим коханням і великими муками, Шевченко зараз явив високий історичній способ словесної живописі; бо й його власний образ духовний і вся та сім’я рідних йому душ – всі вони були історичні чада нашої старосвіщини. Узяв він голос і склад своєї речи високої од тих пісень і дум, що вже тільки ми, хуторяне, слухали і серцем розуміли; душа поезії нашої народньої неписьменної сталась душею його музи. Широко він обняв Україну з її могилами крівавими, з її страшною славою, і співану народню річ обернув на живопись того, що було і що єсть на Вкраїні. Його устами ввесь наш народ заспівав про свою долю: тим його слово голосною луною розляглось усюди, де лилась наша кров, де лежать наші кості, – усяке серце од його співу стрепенулося.
Квітка первий зрозумів поезію наших народніх звичаїв, яко сем’ї благої, праведно людської. Шевченко нам явив поезію нашої жизні народньої. Квітка здивував нас усіх, показавши велику героїчню душу в тихому, смирному образі пахарському, в сільському житті простому. Шевченко дав нам збагнути її глибиню таємничу: визвав він перед наші очизабуту давнину українську, і побачили ми, щося душа смиренна не днями, не годами, а цілими віками, в бідах і напастях пробувала, та й не знікчемніла, не знітилась, нечестивій волі слугою не вчинилася, а глибоко сама в себе входила і, понуро серед лукавих людей стоячи, своєї пори, своєї долі мовчки виглядала. От же, як осіяла Квітку, з його простодушними творами, огненная поезія Шевченкова, тоді розумно стало нам, що Наум Дрот* – той же Кішка Самійло народній, бо видержав він пробу не меншу од Самійлової, живучи дома на чужині, і, вік за віком бідуючи, не погнувся, не знизився духом твердим і високим.
Шевченко – наш поет і первий історик. Шевченко перше всіх запитав наші німі могили, що вони таке, і одному тілько йому дали вони ясну, як Боже слово, одповідь. Шевченко перше всіх додумався, чим наша старосвіщина славна і за що проклянуть її грядущі роди. Так, як йому самому пісня народня дала тон до високої речи, так і він дав нам усім праведний тон, як нам своє слово строїти. Високо над нами підняв Шевченко поетичнє світло своє – і стало видно по всій Україні, куди з нас кожен мусить простувати. При сьому світлі всякому стало розумно, який справді славетний та величний у своїй простоті той сільський мир, з которого Квітка вибрав свою Марусю з її сем’єю поетичньою. При сьому світлі всяке побачило, що наші звичаї народні – та ж сама історія народнього духу нашого, що й народна пісня, що й народна дума, тільки не всякому, а вищому, поетичному погляду одкривається їх краса і повага. Всяке розумне зрозуміло, що нам у своїй словесності ні за ким слідом іти, як тілько за своїм генієм народнім, которий мовчить у наших панських та чернечих літописях, нишком живе в звичаях і голосно говорить тільки в народній думі та пісні.
Був на світі Кониський – і своєю «Историею Руссов», мов якою завісою мальованою, закрив од нас старосвіщину, аж поки Шевченко не розідрав, не розпанахав тиї завіси. Прийшов слідом за ним Котляревський – и своєю «Енеїдою» ізробив з нашої простої жизні з її звичаями розумними мовби якийся смітник за панським задвірком. Одвернулись од того смітника обидва наші поети і появили инших українців з українками в «Марусі», в «Сердешній Оксані», в «Козир-дівці», в «Катерині», «Наймичці» і в инших праведних утворах поетичніх.
Квітка первий довів українців до сліз мовою українською, і тим нам показав, що ми ще не звелись ні на що: єсть бо в нас що розказати по-свойому, єсть над чим заплакати. І великого, мабуть, стоїть народ наш простий у своїх домотканих свитинах, коли, ввійшовши в його сем’ю, найрозумнійший, найученійший з нас має собі ту сем’ю за свою рідну, – самий могущий і прославлений з нас, самий високий і чистий духом не одцуравсь би Марусю рідною сестрою звати, і її матір – рідною матір’ю, і її батька – рідним батьком. Оттаким-то людом убогим і смиренним Квітка наш перед усім світом похвалився: чи є мов такий другий на всьому світі великому?
Скупились ми коло Квітки, скілько нас було тоді одниї віри, одного розуму. Мало було нас, бо инших невірна городянська наука знівечила, а тих нужда до землі прихилила; а все ж почули ми глибоко в серці, що ми – ми, і справив се велике діло Квітка. Шевченко застав нас уже готовими слухати його думи смутниї і до невеличкої громади нашої почав земляків зо всього світу скликати.
Озвались до кобзаря з рідним вітанням на Кавказі, на Сибірі, за Бендерами, за Случчю й за Дунаєм. Що тілько живе було з українського роду по всьому світові, все стрепенулося, нашорошило уши і в серце прийняло благовіствування своєї народности. Шевченко став мовби високим корогвом серед розпорошеного на тисячах миль нашого люду, і з того часу всі в нас поділились на живих і на мертвих, та й довго ще ділитимуться. Слово його животворяще сталось ядром нової сили, про котору не думали й не гадали за Котляревського найрозумнійші з наших земляків, а та нова сила – народність. Вона нас родичами поміж собою поробила, у братню сем’ю з’єдночила і наше українське суть на віки вічні утвердила. Шевченко чистим подвигом словесним докінчав діло, за которе гетьмани наші нечистим серцем бралися. Шевченко, воздвигши із упадку голосну мову українську, назнаменав широкі гряниці нашому духу народньому. Тепер уже не мечем наше народнє право на вражих твердинях зарубане, не шпаргалами і печатьми супротив лукавства людського ствержене: у тисячах вірних душ українських воно на самому дні заховане і тисячолітніми споминками запечатане.
Слово, не що инше, як рідне слово, вернуло нам повагу між народами і нову підвалину під нашу жизнь історичню підкинуло. Взяв бо Шевченко свою чудотворню річ не з городів великих, не з академий самопрославлених, не з-між товариства блискучого и всевладнього: все те минув він, занедбав і покинув, тільки хуторська й сільська мова йому до його великого діла здалася; тільки по селах, по простих хатах шукав він для своїх поем людей духом великих, серцем чистих, поважних, високих. Через сих-то людей, через їх душі поетичні, праведні, вся тайная в старосвіщині нашій йому одкрилася; сі-то люде, забуті істориєю панською, надали йому сили древні могили розкривати і по скрівавленій землі, як по пергаментах, правду святу вичитувати. Їх самостайнім духом виріс він до тих творів високих, що без друкарні по всьому світу ширяться, що на всіх щирих серцях українських огненними словами надруковані. Вони дали йому крила піднятись над землею якимся образом не-сьогосвітнім, величним і з вишшини всі людські души оглядіти і оплакати. Вони – наша істория живая, наши голосні литописі – поставили перед його очима й Прометея, в которого кріваве серце щогодини вмірає і щогодини оживає. Їх нескінченно живі души навчили його говорити і до мертвих, і до ненарождених.
Провівши нашу історию через простий, здоровий розум народній, він дав їй новий образ, – не той, що в Кониського; а провівши наш народ по його істориї, не тим він нам його явив, що в Котляревського. Очистив він історию од усякої омани правдивим і високим духом народнім і споминками старосвітськими перед розумними людьми вповажнив. З того часу новую жизнь почала Україна, і хто брався до роботи громадської не сліпуючи, той добре знав, з якого боку вхопитись і куди простувати. Широким ходом пішло наше народнє діло – не казав би то во им’я всіх земляків, во им’я всіх вірних душ українських. Під корогвом Шевченковим ми ніби вернулись до домівки святої з чужої чужоземщини, і рідна словесность сталась для нас службою Господу правди. Після його величньої, святої речи, Котляревщина зневагою святині нашої здалася, і благенькі вірши наших пустоцвітків тільки той лепетав, мов дитина, кому не страшно дрібний свій гомін піднімати серед народньої молитви. Замовкла була наша словесність на якийся час, прислухаючись до поважного благовіствування поезії Тарасової, і благодатна була тиша, серед которої поет давав нам нові закони слова українського. Не мале творив він діло тим благовіствуванням: він іззивав забутих у рідну сем’ю, між ті люде, которих ми праведно людьми величаємо. Слово було пробою забутим, чи достойні вони такого товариства, чи воскреснуть із свого сну, которим вони мусили спати десятки і сотні років. Слово було їх правом віковічним на володіння тим, чого, мовляв, ніхто не додбає і не розруйнує. Словом скріплявсь новий союз братерський, нова сім’я українська...
Ото ж Шевченкове діло! ото місто Тарасове в нашій народності. Поставивши собі за найвищий взір творчества велику душу народню, назнаменав він нашим письменним людям дорогу просту, ні в кого не питану. Тепер уже тільки той у нас буде робітник не нікчемний, хто йтиме вперед великої народньої громади, знаючи її нужду духовну, маючи її смак чистий, дивлячись її поглядом праведним. Тим-то не хто, як хуторяне та селяне, знають і чують душею, чого сто́яв Шевченко. Він їх вивів, наче Ізраїля, із книжньої неволі, в котору були городяне взяли всякий розум письменний; він скинув з них ганьбу всесвітню, що вони люде – ні до чого; він возвеличив їх образ духовний і виставив його на взір перед цивілізованим миром: дивітесь, землі і панства просвіщенні: тисячу років сей люд убогий себе пам’ятає, і тисячу років, у своїй темноті і недостатках, тільки мужу громадському він корився; хто з його вгору вибивався і панською пихою од людей одрізнявся, він йому не кланявся; він його, мов порчену кров, ізвергав із себе; він тілько громаду величав «великим чоловіком». Се возвістив я людям сим простим і вбогим слово велике, праведне, во віки і віки непохибне, і вони його зрозуміли, гарячими слізми своїми його скропили-освятили, і слово моє станеться в них силою необоримою. Не збавить йому сили ніяка сила земная, і, поки світу сонця, поти воно не забудеться. Пійдуть колись в непам’ять славні діла і триумфи великих городян, що з високої високости на вас, мої сиротята, позирають, а ваш образ духовний через моє слово ніколи не забудеться. Сотворив я вам словом своїм вічную пам’ять, а самих вас учинив собі самому вічною пам’яттю міждо живими.
Так промовляє сумній душі нашій душа Тарасова. Його смерть якусь нову, свіжую силу надала його поезії, і в нас по хуторах і селах почали її заново читати. Усяке слово його тепер якимся новим світом сіяє, і дивом нам здається, що такий поет недавнечко ще жив між нами. Невелика книжка з його писання вийде, а про ту книжку можна вдесятеро більшу написати. Нехай же сю працю візьмуть на себе люде дотепнійші, а з нас буде й того, що ми, як думами, як серцем чули, так про Тараса попросту й написали. Слава тобі, Тарасе, поки на Вкраїні хоч одно дівча рідну пісню співатиме, поки хоч одна мати по-свойому дитину голубитиме, поки хоч один батько не чужим словом про давні могили сину говоритиме!
