


ІЗ ШЕСТОЇ ПІСНІ ГОМЕРОВОЇ ОДИСЕЇ.

Сном та трудами зломаний спочивав Одисей в кущах. Тимчасом богиня Атена пішла в город Феакійців, що ними правив розумний владика Алькіной. Богиня пішла в його палати і зайшла прямо в ту світлицю, в котрій спочивала гарна царівна Навзикая. Богиня приступила до ліжка царівни та принявши постать і обличчя її подруги, промовила: „Нащо тебе Навзикає таку недбалу мати на світ породила? Не дбаєш ти за сукні, вони лежать брудні, а от і весілля вже недалеко. Тільки зірниця займеться, ходім на річку, то й я поможу тобі попрати білля. Не довго вже прийдеться тобі дівувати, Навзикає, бо самі найкращі парубки присилають до тебе за рушниками. Піди до вітця й попроси, щоб рано-раненько звелів мулів у бричку запрягти, бо з города до річки таки дуже далеко“.

Скоро на небі зійшла зірниця і збудила як квіт гарну Навзикаю, зараз пішла вона до батьків, щоб їм свій сон росказати.

„Таточку любий! Просилаб тебе, чи не можнаб злагодить бричку, щоб нею на річку білля попрать відвезти, щоб були сорочки й одежа чисті для тебе й для братів“. Про весілля згадати соромилась. Та батько догадався і сказав: „Для тебе не жалію нічого, ні брички, ні мулів. От раби налагодять зараз гарну бричку, на добрих колесах, простору, широку й високу. Їдь“. Сказав і дав рабам приказ. Миттю підмастили бричку й запрягли пару мулів. Винесла свої сукні молода царівна й поскладала гарненько в бричку. Мати наклала в кошик всілякої їжі. Навзикая сіла, взяла в руки батіг і віжки блискучі, ляснула батогом, мули стрепенулись, швидко побігли і повезли царівну.

Поспішали за нею слідком і покоївки. От незабаром вони дістались до бистрої річки. Випрягли мулів тай пустили їх берегом лугом пастись на зелену, мягку отаву. Поздіймали білля, позносили в воду і стали у ямах топтати. Потім, як попрали й переполоскали, постелили рядом усе здовж річки на жовті пісочку. Далі скупавшись гарненько і намастившись пахучим олієм, сіли на мягкій траві над самою річкою снідати. Після снідання почали грати в мяча. Навзикая була поміж подругами найкраща і головою вища. Царівна закинула мяч далеко в воду — аж всі гучно скрикнули.

Від того крику прокинувся Одисей. Почув голосок тоненький, дівочий, і не знав, чи це справжні люди, чи русалки. Виповз із кущів, щоб роздивитись. Переполохані дівчата кинулися в ростіч. Зісталася тільки Навзикая. І промовив до неї Одисей ласкаве й хитрісне слово: „Змилуйся пані, чи богиня ти, чи смертна! Тебе мені першу прийшлося зустріти після того, як багато я біди переніс та горя. Дванадять днів носили мене страшні морські хвилі та бурхливі буруни. Дай мені одежину яку тай город покажи“.

„Требаж йому помогти, сказала Навзикая, бо всі странники й неімущі від Зевеса“. Дали одежу, дали попоїсти і випить. Одисей викупався, обмився гарненько, одягнув одежу і сів на пісочку. Був гарний як бог. Задивилась на нього царівна і подруженькам сказала: „От якби то мені попавсь такий суджений милий“.

Навзикая поскладала білля, сіла на віз і ласкаво промовила: „Встань гостю! Я тебе запроваджу до господи батька мого. Тільки я попереду поїду, а ти милий гостю, йди за мною. Боюсь я поговору людей язикатих. Стріне хто, тай запитає: „Де цього гостя найшла? Чоловіком їй буде напевне… От найшла собі чоловіка в иншому краю, бо з тих парубків феакійських, що її сватали, раз-у-раз глузувала“.

„Як будемо близько города, зажди в діброві, аж доки ми в дім пан-отця не прибудемо. А тоді йди і розпитуйсь. Дорогу в палати мого батька, царя Алькіноя і хлопчик маленький покаже“.

Ляснула батогом і поїхала.


