
...Як лихолите було, то прийшов чужоземець, татарин, і ото вже на Вишгород б'є, а далі вже й під Києв підступає. А тут Михайлик лицар був, да як зійшов на башту да пустив з лука стрілу, то стріла і впала у миску тому татарину. Той скоро сів коло скам'ї обідати, тілько що поблагословивсь їсти, аж та стріла так і встромилась у печеню.
«Е, - каже, - се ж тут є сильний лицар!.. Подайте, - каже, - мині того Михайлика, то я одступлю».»
От кияне шушу-шушу і радяться: «А що ж? Оддаймо!» 
А Михайлик каже: «Як оддасте ви мене, то в останній раз будете бачить Золотиї ворота». 
Да, сівши на коня, обернувсь до їх да й промовив:
Ой кияне-кияне, панове громада!!
Погана ваша рада:
Якби ви Михайлика не оддавали,
Поки світ сонця, вороги б Києва не достали!
Да взяв на ратище ворота, - так як от сніп святого жита? візьмеш, да й поїхав у Царіград через татарське військо. А татаре його й не бачать. От як открив ворота, то чужоземці ввалились у Києв да й пішли потоптом.
А лицар Михайлик і досі живе в Царіграді; перед ним стоїть стаканчик води, і проскурка лежить; більш нічого не їсть. І Золотиї ворота стоять у Царіграді. І буде, кажуть, колись таке врем'я, що Михайлик вернеться в Києв і поставить ворота на своє місто. І як, ідучи хто мимо, скаже: «О Золотиї ворота! Стоять вам ізнов там, де стояли», то золото так і зассяє. А
як же не скаже або подумає: «Ні, вже не буть вам у Києві», то золото так і померхне.