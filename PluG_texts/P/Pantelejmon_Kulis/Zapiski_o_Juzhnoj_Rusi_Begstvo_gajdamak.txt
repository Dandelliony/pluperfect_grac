Гайдамаки наробили багато шкоди в Умані. А вже як став писать король до матушки: «Велик світ матушко! Що оце робиться в Польщі, що якиїсь бурлаки розбивають народ?», то вона як послала повк легкоконний, а другийдонців; то гайдамаки й порізнилися.
Стояли вони в Розсошинцях, а дони туди прийшли та й кажуть: «Приміте й нас; ми до вас пристанемо». Тиї й приняли. А дони їх половили та й пов’язали. То донський повковник пише до матушки: «Що з ними робить?». А вона йому одписала: «Кому шкоду зробили, тому й у руки оддайте».
То вже як вони утікали на Низ, то чоловік десять їх плило по Дніпру, та й пристали дубом коло Черкас, і прийшли на базар, та, взявши перехриста писаря, що був при панах, повели через річку Солоницю до Дніпра, та руки йому поясом зв’язали, очи зав’язали білою хусткою і сказали йому: «Стань навколішки». Він став, а один зайшов ззаду та бех його з рушниці в спину! Він так і впав навзнак. А самі сіли в дуба та й поплили. А люде зійшлися, заховали того перехриста і хрест поставили. І довго той хрест стояв, та вже водою вимило, бо Дніпр розливається аж під самий город.
